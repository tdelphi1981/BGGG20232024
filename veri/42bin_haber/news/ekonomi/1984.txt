Muğla Beyazı dünya çapında marka oldu
Türkiye mermer üretiminin yüzde 20'sinin gerçekleştirildiği Muğla'dan 25 ülkeye mermer ihraç ediliyor. Beyaz altın olarak adlandırılan mermer, Muğla'da yaklaşık 10 bin kişiye iş imkanı sağlıyor.
Muğla Mermerciler Derneği Yönetim Kurulu Başkanı Mustafa Ercan, yaptığı açıklamada, son yıllarda önemli ilerleme kaydeden mermercilik sektörünün Muğla'da turizmden sonra en önemli sektör haline geldiğini söyledi. 
Mermer sektörünün ülke ekonomisine en fazla katkı sağlayan sektörlerden biri olduğunu vurgulayan Ercan, Muğla'dan 2012 yılında 270 milyon dolarlık ihracat gerçekleştirildiğini belirtti.  
Ercan, 2012 sonu itibarıyla Muğla'dan ülke içine yapılan satışlardan toplam 600 milyon dolar gelir elde edildiğine işaret etti.
Mustafa Ercan, Türkiye'deki mermer üretiminin yüzde 20'sinin Muğla'dan gerçekleştirildiğini belirterek, Muğla ve ilçelerindeki 82 mermer ocağı ve 96 fabrikada yaklaşık 10 bin kişi istihdam ediliyor. Bunların büyük bölümü Kavaklıdere ve Yatağan ilçelerinde bulunuyor. Fabrikalarda çalışan bayanlar da istihdama önemli katkı sağlıyor dedi. 
Muğla Beyazı' dünya çapında marka oldu

Türkiye'nin mermer rezervlerinin önemli bölümünün Muğla'da olduğuna işaret eden Ercan, Özellikle Muğla Beyazı olarak bilinen mermerin artık dünya çapında bir marka haline geldiğini söyledi. 
Türkiye'nin 2012 yılında toplam maden ihracatının 4 milyar doların üzerinde olduğunu, bunun yüzde 45'ini mermer ile doğal taşların oluşturduğunu dile getiren Ercan, Muğla'dan 25 ülkeye mermer ihracatı yapıyoruz. Geçen yıl 270 milyon dolar ihracat gerçekleştirdik. Mermer ihraç edilen ülkelerin başında 2008 yılından önce Avrupa ülkeleri geliyordu. Avrupa'da yaşanan ekonomik kriz nedeniyle son yıllarda Ortadoğu ve Afrika ülkelerine yapılan ihracatta artış yaşanıyor diye konuştu. 
Ercan, Muğlalı mermercilerin Irak, Suriye, Cezayir, Fas, Tunus, Dubai, Katar ve Suudi Arabistan'a mermer ihraç ettiğini, bu pazarda gittikçe büyüdüklerini vurgulayarak, şunları söyledi: 
Özellikle Suudi Arabistan, Irak ve Birleşik Arap Emirlikleri ile Katar'da yaptığımız işler sayesinde Ortadoğu'ya hakim olmuş durumdayız. Yapılan projelere Türk doğal taşlarının isimleri yazılıyor. Geçen yıl Suudi Arabistan Merkez Bankası'nın projesini biz yaptık. Özellikle son yıllarda yapılan havaalanları ve lüks otellerde Muğla taşları kullanılıyor. ABD'de inşaatı devam eden New York havalimanında da Muğla, Denizli ve Burdur'dan gönderilen mermerler kullanılacak.
Muğla'da iç kesimlerde turizmin önemli olduğunu ifade eden Ercan, kırsal kesimlerde ise madenciliğin büyük önem taşıdığını, istihdama önemli katkı sağladığını vurguladı. 
Mermercilerin özellikle Muğla'nın kırsal kesimlerine önemli istihdam olanakları sağladıklarını anlatan Ercan, Mermerleri çıkardığımız yerde işliyor ve kırsal kesimlerde ekmek kapısı açıyoruz. Hatta yatırımlarımız o kadar arttı ki son yıllarda sektörümüzde işçi bulmakta oldukça zorlanıyoruz. Fabrika ve ocaklarımızda çalıştıracak eleman bulamıyoruz. Yaklaşık 10 bin kişiye iş imkanı sağlıyoruz. Bu, bölge nüfusuna baktığımız zaman azımsanmayacak bir rakam dedi. 
İnşaat sektörü canlandı, mermer kullanımı arttı-

Son yıllarda özellikle yeni yapılarda mimari ve estetiğin sürekli yenilendiğini ve değiştiğini kaydeden Ercan, bu değişimin mermer sektöründe de yaşandığını söyledi.
Mermer ve doğal taşlarda her türlü ürünün kullanılmaya başladığını ifade eden Ercan, şöyle konuştu:
Mermer ve doğal taş sektörünün önü çok parlak. Önümüzdeki 30-40 yıl hammadde ile ilgili bir sorun yaşamayacağımızı düşünüyoruz. Çünkü geçmiş yıllarda pazar bulamayan gri taşlar, son yıllarda dünyada moda haline geldi. İnşaat sektörünün son yıllarda canlanması ile mermer kullanımı da arttı. Türkiye'de son yıllarda inşaat sektöründe müthiş hareketlenmeler var ve çok çağdaş yatırımlar yapılmakta. Bu sektörün gelişmesine paralel olarak mermercilikte gelişiyor.