Türkiye, istihdam artışında Avrupa'yı 3'e katlayacak
Ekonomik Kalkınma ve İşbirliği Örgütü'nün (OECD) tahminlerine göre, 2013 ve 2014 yıllarında Türkiye'de 1 milyon 47 bin 203 kişi daha iş gücü piyasasına katılacak.
OECD verilerinden yapılan hesaplamaya göre Türkiye bu rakamla, aynı dönemde 372 bin 973 kişinin daha işe yerleşmesi beklendiği 15 ülkeden oluşa Avro Bölgesi'ni yaklaşık 3'e katlayacak. 
Türkiye ayrıca, örgüte üye ülkeler arasında ABD ve Meksika'dan sonra en çok istihdam oluşturacak 3. ülke olacak, Almanya, İngiltere, Fransa, Japonya, Kore ve Kanada gibi dünya devlerini geride bırakacak. 
2013 ve 2014 yıllarında çalışan sayısının en fazla artması beklenen ülke ise ABD. OECD, halihazırda 155 milyon 50 bin 167 kişinin çalıştığı ABD'de, gelecek 2 yılda 3 milyon 832 bin 110 kişinin daha iş gücü piyasasına katılmasını bekliyor. 
Örgütün tahminlerine göre ABD'yi bu konuda 2 milyon 726 bin 379 kişi ile Meksika takip edecek. 50 milyon 288 bin 269 kişinin çalıştığı Meksika'da bu rakamın 2014 sonu itibariyle 53 milyon 14 bin 648'e çıkacağı tahmin ediliyor.  
Meksika'nın hemen arkasından ise 1 milyon 47 bin 203 kişi ile Türkiye geliyor. 
Euro Bölgesi'nde çalışan sayısı 372 bin 973 kişi daha artacak

Halihazırda 15 ülkede oluşan Avro Bölgesi'nde 159 milyon 635 bin 665 kişi çalışma hayatında aktif. Bu sayının 2 yılda 372 bin 973 kişi daha artarak 160 milyon 8 bin 638 kişiye çıkacağı tahmin ediliyor. 
Örgüt, çalışan sayısında kendisine üye ülkelerin tamamında 10 milyon 115 bin 552 kişilik artış bekliyor. Bu, 604 milyon 131 bin 298 kişinin iş gücü piyasasına katıldığı OECD'nin genelinde, sayının 614 milyon 246 bin 850'ye çıkacağı anlamına geliyor. 
Almanya, İngiltere ve Fransa gibi Avro Bölgesi'nin önde gelen ülkelerinde gelecek 2 yılda işgücü piyasasına katılması beklenen kişi sayısı ise sınırlı.
Gelecek 2 yılda çalışan nüfusun Almanya'da 186 bin 357, İngiltere'de 398 bin 41, Fransa'da ise 251 bin 59 kişi artacağı tahmin ediliyor. 
Çalışan kaybının olacağı ülkeler

Örgütün tahminlerine göre çalışan nüfusun en az artacağı ülkeler; Slovak Cumhuriyeti, Lüksemburg ve Estonya olacak. Estonya'da gelecek 2 yılda artması beklenen çalışan sayısı 3 bin 890, Lüksemburg'da 10 bin 683, Slovak Cumhuriyeti'nde ise 13 bin 621. 
Finlandiya, İzlanda, İrlanda, Portekiz, Slovenya, İspanya, Yunanistan ve Japonya ise artışın aksine, çalışan nüfusun azalacağı ülkeler.
300 bin 500 kişi ile OECD ülkeleri arasında en fazla çalışan kaybının olacağı ülkenin Japonya olması beklenirken, bu ülkeyi 175 bin 893 kişi ile Yunanistan izliyor. 
Yunanistan'ı 111 bin 674 kişi ile İspanya, 19 bin 391 kişi ile Slovenya, 18 bin 153 kişi ile Portekiz, 18 bin 112 kişi ile İrlanda, 160 kişi ile İzlanda, 130 kişi ile de Finlandiya takip ediyor.