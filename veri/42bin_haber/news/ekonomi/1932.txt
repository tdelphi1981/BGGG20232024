Şeker Piliç iflas erteleme istedi
 
 Piliç’ten KAP’a gönderdiği açıklamada, iflas erteleme başvurusuna ilişkin olarak Bandırma 2. Asliye Hukuk Mahkemesi’nin haciz, tüm muhafaza ve satış işlemlerini tedbiren durdurduğu belirtildi. 
 Şeker Piliç’den KAP’a yapılan bir diğer açıklamada ise alacaklılar tarafından icra ve haciz işlemlerinin başlatılması ve şirketin banka hesaplarındaki varlıklarının bloke edilmesi sebebiyle hammadde temin etme olanağının kalmadığı ve mevcut canlı varlıkların hızlı bir şekilde elden çıkarılarak üretim ve satış faaliyetlerinin durdurulacağının daha önce duyurulduğu hatırlatılarak, "Mevcut durum itibariyle Şirketimizin faaliyetleri bankalara ve tedarikçilere olan borçların ödenememesi nedenleriyle önemli ölçüde durdurulmuş bulunmaktadır. Faaliyetlerimizin bugünkü durumu ve kapasite kullanım oranları hakkında güncel ve detaylı bilgi aşağıdadır. Faaliyete yeniden başlama ile ilgili çalışmalarımız devam etmektedir" denildi. 
 KAP’a yapılan açıklamaya göre, kesimhane tesisi, ileri işlem tesisi, döner tesisi, rendering tesisi ve kuluçka tesislerinde çalışmaya tamamen ara verildi. Yem tesisi sadece yüzde 2.5’lik bir kapasite ile çalışırken, damızlık tesisi yüzde 24 ile çalışmasına kısmen devam ediyor. 
 Öte yandan Şeker Piliç, Torunlar Gıda ile satış görüşmelerine başlamış ancak daha sonra icra takipleri dolayısıyla vazgeçilmişti. Şirket daha sonra Banvit ile masaya oturmuştu. 
 DHA