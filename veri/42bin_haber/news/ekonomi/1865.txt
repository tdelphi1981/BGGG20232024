Tütsülenmiş alabalık Avrupalının gözdesi
Alabalığı tütsüleyerek pazara çıkaran Türk üreticiler, kısa sürede Kuzey Avrupa'da pazarın gözdesi oldu. Su ürünlerinde ihracatı hızla artıran Türkiye, deniz balıklarından sonra iç sularda yetiştirdiği alabalığıyla da iddialı konuma geldi. Alabalığı tütsüleyerek pazara çıkaran üreticiler, kısa sürede Kuzey Avrupa'da pazarın gözdesi oldu. 

Su Ürünleri Tanıtım Grubu Başkanı Melih İşliel, 2012 yılını 467 milyon dolar ihracatla kapatan sektörün dünya pazarında en fazla levrek ile iddialı olduğunu belirtti. 

Tütsülenmiş alabalık ihracatının geçen yıl 45 milyon dolara yaklaştığını, Türk markalarının özellikle Kuzey Avrupa'daki market raflarında yerini aldığını kaydeden İşliel, ''Tütsülenmiş alabalık en gözde ihraç ürünlerimiz arasına girdi. Bu ürünün, işlenmiş olması nedeniyle katma değeri de yüksek. Türk markaları, Kuzey Avrupa'daki marketlerde kaliteli ürünleri nedeniyle tercih edilir konumdadır'' dedi.