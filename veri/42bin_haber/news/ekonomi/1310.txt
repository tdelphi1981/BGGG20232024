Darphane altın üretiminde frene bastı
Darphane tarafından 2012 yılında üretilen altın miktarı, önceki yıla göre yüzde 17 azalarak 12 milyon 657 bin adet oldu. AA muhabirinin Darphane ve Damga Matbaası Genel Müdürlüğü verilerinden yaptığı hesaplamaya göre, 2012 yılında üretilen altın, ağırlık bazında önceki yıla göre yüzde 32,8 oranında düştü. 

2011 yılında 32,1 tonu ziynet, 32,1 tonu da altın sikke olmak üzere toplam 64,2 ton altın üretilirken, geçen yıl 30,7 tonu ziynet, 12,4 tonu sikke altından oluşan 43,1 ton altın üretildi.

Adet bazında da cumhuriyet altını üretimi önceki yıla göre yüzde 17 düştü. Darphane, geçen yıl toplam 12 milyon 657 bin 28 adet cumhuriyet altını üretimi gerçekleştirdi. 

Bunların 10 milyon 783 bin 800 adedini ziynet, 1 milyon 873 bin 228 adedini ise altın sikkeler oluşturdu.

Darphane tarafından geçen yıl üretilen tam altın miktarı, önceki yıla göre yüzde 46 azalarak 3 milyon 23 bin 174'e geriledi. 

Buna karşılık, yarım altın üretimi yüzde 3,2 artışla 1 milyon 265 bin 342'ye, çeyrek altın üretimi de yüzde 1 artışla 8 milyon 204 bin 180'e çıktı.