Promosyon sektörünün Rusya çıkarması
Almanya'dan sonra Avrupa'nın ikinci büyük promosyon malzemeleri üreticisi ülke konumundaki Türk promosyon sektörü, yeni pazarlara açılma hedefiyle Rusya'ya promosyon çıkarması yaptı.
Rusya'nın İletişim Ajansları Derneği AKAR'ın davetiyle Moskova'ya giden Promotürk (Promosyon Ürünleri İmalatçıları ve Satıcıları Derneği) heyeti, burada önemli temaslar gerçekleştirdi.  
Heyet ilk olarak AKAR'ın düzenlediği Moskova Expo Center'daki Rusya Promosyon Fuarı'nı ziyaret etti. Fuarı gezerek Rus meslektaşlarıyla ikili görüşmeler yapan Promotürk Heyeti, daha sonra AKAR'ın merkez binasına geçti. Heyeti burada Türkiye'nin Moskova Büyükelçiliği Ticaret Müşaviri Murat Nesimoğlu karşıladı.  
İhracat hedefiyle yola çıkan sektör temsilcileri ve şirketlere önemli desteklerde bulunulduğunu anlatan Nesimoğlu, "Rusya çok önemli bir pazar. İhracatımız 10 milyar dolar sınırını geçti. Bu girişimlerle Rusya'nın en önemli ticari partneri olma yolunda emin adımlarla ilerliyoruz" dedi. 
 
Daha sonra Türk-Rus Promosyon Sektörü Konferansı'na geçildi. Rusya'nın en önemli promosyon malzemeleri alıcısı 37 şirketin yetkilisinin katıldığı konferansta Türk şirketi yetkilileri birer tebliğ sundu. Meditaş, MacPromotion, Büyüksoy, Alfa Tekstil, BTR, e-şeker, Hesaş, Tekpar ve Çantatürk firması yetkilileri, Rus alıcılara Türk promosyon ürünleri hakkında bilgi verdi. Rus Mevkidaşı Alexey Vyazovcev ile birlikte toplantıyı açan Promotürk Başkanı Ahmet Özdem, Avrupa'nın ikinci büyük promosyon malzemesi üreticisi olan Türkiye'nin, kaliteli ve hızlı üretimiyle Rusya'ya önemli hizmetlerde bulunacağını anlattı. AKAR Başkanı Alexey Vyazovcev de, bugüne kadar Türk promosyon şirketleriyle çeşitli çalışmalar yaptıklarını, ancak bu konferasnla birlikte daha köklü ve stratejik ilişkiler kurmayı hedeflediklerini söyledi. 
 