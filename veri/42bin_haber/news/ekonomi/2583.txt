Merkel'e Volkswagen sorulacak
Ekonomi Bakanı Zafer Çağlayan, Başbakan Tayyip Erdoğan'ın Almanya Başbakanı Angela Merkel'le gelecek hafta gerçekleştireceği görüşmelerde, Volkswagen'in Türkiye'de yatırım yapması konusunun da gündeme gelebileceğini söyledi.
Otomotiv yatırımlarının teşvik kapsamına alınmasının ardından başta Wolkswagen olmak üzere Türkiyede satışı olan dünya devi otomobil üreticilerini yatırıma davet eden Ekonomi Bakanı Zafer Çağlayan, Başbakan Recep Tayyip Erdoğanın gelecek haftaki Almanya ziyaretinde yatırım konusunun gündeme gelebileceğini söyledi. Ziyaret öncesi Türkiye'de yatırımı olan bazı Alman firmalarının yöneticileriyle yaptığı çalışma kahvaltısında konuşan Çağlayan, ziyaretin siyasal, diplomatik ve ekonomik önemli açılımlar sağlamasını ümit ettiğini belirtti ve şöyle konuştu: Başbakanımızın Merkel'le çok önemli konular üzerinde yapacağı görüşmeler olacaktır. Başbakanımız bu konunun (Volkswagen yatırımı) üzerinde ısrarla ve önemle duruyor, her fırsatta Volkswagen'in Türkiye'de yatırım yapmasından duyacağı memnuniyeti ifade ediyorlar. Bu konu da mutlaka, herhalde gündeme getirebilir.

Türkiyede en çok satan ama yatırımı olmayan marka

Alman firmalarının Türkiye'ye yatırım yapma konusunda dönemi ıskalamayacaklarını düşündüğünü söyleyen Çağlayan, "Otomotiv sektörüyle ilgili önemli bir teşvik kararnamemiz çıktı. Bu anlamda Türkiye'de yatırım yapan Mercedes gibi çok önemli firmalar var. Ama Volkswagen'in bir özelliği var: Türkiye'de en fazla satan otomobil. Buna rağmen ülkemizde yatırımı olmayan bir şirket. Ümit ediyorum ki; yeni yatırım teşvik sistemimizi ıskalamayacaktır. Bu, Türkiye'den öte Volkswagen'in kendi avantajına olacaktır" dedi. 

Güçlü Türkiyenin ABde olması onların yararına 

Ziyaretin, Almanya'nın Türkiye'nin AB üyeliğine olan olumsuz bakışı konusunda da önemli olacağına dikkat çeken Çağlayan, "Türkiye'nin 2008'de başlayan krizi başarıyla atlatmış bir ülke olması ziyareti daha anlamlı kılıyor. Eğer Türkiye, AB'nin 28. Üyesi olsaydı; 2011'de AB'nin büyümesi yüzde 1.5 değil yüzde 1.8 olacaktı; yüzde 20'lik bir fark olacaktı" dedi. Çağlayan, "Almanya'nın AB konusundaki son birkaç yıldır bizi üzen tutumunu gözden geçireceğini tahmin ediyorum, ümit ediyorum, böyle bir beklentim olduğunu ifade ediyorum. Böyle güçlü bir Türkiye'nin AB'de olması AB'nin kârına olacaktır" diye konuştu. Ziyaret sırasında, Merkel tarafından bu yönde sinyaller verilmesini ümit ettiğini belirten Çağlayan, "Aramızdaki 200 yıllık geçmişin, 3 milyon vatandaşın olduğu bir ülkenin destek vermesi daha çok yakışır. Bu dönemden itibaren AB Türkiye'ye muhtaçtır" dedi. 

Almanya Türkiyenin 1 numaralı ihracat pazarı 

Konuşmasında Almanya'nın Türkiye'nin bir numaralı ihracat pazarı olduğunu ve ithalatta da ikinci sırada yer aldığını hatırlatan Çağlayan, "Geçen yıl iki ülke arasındaki dış ticaret hacmi 35 milyar dolara yaklaştı. Türkiye'nin ihracatı 13.1 milyar dolar, Almanya'nın ihracatı 21.4 milyar dolar seviyesinde gerçekleşti" dedi. Çağlayan, şimdiye kadar toplamda Türkiye'den Almanya'ya 1.25 milyar dolar, Almanya'dan Türkiye'ye 5.5 milyar dolar doğrudan yatırım olduğunu belirterek, "Türkiye'de 5.080 Alman sermayeli şirket var, Almanya'da 72.000 Türk şirketi var. Almanya'daki Türk şirketleri 350.000 kişiye istihdam sağlıyor; yıllık ciroları 40 milyar Euro" diye konuştu.