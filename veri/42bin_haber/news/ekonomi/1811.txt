Euro/dolar paritesi 15 ayın en yükseğinde
Uluslararası piyasalarda euro/dolar paritesinde euro lehine güçlenme devam ediyor. Parite, analistlerin direnç olarak dikkati çektikleri 1,36 seviyesinin üzerine yükselerek, Kasım 2011'den beri gördüğü en yüksek seviyeye olan 1,3640'a çıktı.

Önceki gün ABD'de açıklanan büyüme verilerinin daralmayı işaret etmesi ile yükselişi ivme kazanan euro/dolar paritesi, dün günü 1,3578 seviyesinden kapatmıştı. 

Bugün açıklanacak yoğun veri akışının yön üzerinde belirleyici olması bekleniyor.

Paritenin yönü üzerinde değerlendirmede bulunan Stratejist Ahmet Mergen, 1,3650 seviyesinin direnç olarak takip edileceğini belirtti. 

Mergen, teknik olarak kısa vadeli işlem yapanlar için 1,3540 seviyesinin stop-loss olarak değerlendirilebileceğini kaydederek bu seviyenin altına inilmedikçe yükseliş isteğinin devam edebileceğini söyledi. 

Bugün ABD'de açıklanacak tarım dışı istihdam verilerinin takip edileceğini söyleyen Mergen değerlendirmesine şöyle devam etti:

"Dataların çok fazla değişiklik yaratacağını tahmin etmiyorum ama eğer doları zayıflatacak şekilde gelirse de daha önceden bunun satın alınmış olabileceğini, bu çıkışın zaten o tür datayı fiyatlandırdığını ve kısa vadeli kar satışlarının gelebileceğini düşünmek uygun olabilir."