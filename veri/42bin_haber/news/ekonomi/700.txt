İnşaat sektöründe üretim azaldı, ciro arttı
İnşaat sektöründe bu yılın üçüncü çeyreğinde üretim azalırken, cirolarda artış görüldü.
Türkiye İstatistik Kurumu (TÜİK), İnşaat Ciro ve Üretim Endeksleri 2012 Yılı 3. Dönem sonuçlarını açıkladı. 
Buna göre, üç aylık inşaat ciro endeksi, bu yılın üçüncü döneminde geçen yılın aynı dönemine göre yüzde 7,7 arttı. Bina inşaatı ciro endeksi yüzde 16 artarak 118,7'den 137,7'ye yükselirken, bina dışı inşaat sektörü ciro endeksi ise yüzde 0,5 azalarak 191,3'den 190,3'e düştü. 
Üç aylık inşaat sektörü üretim endeksi ise bu yılın üçüncü çeyreğinde 2011 yılının aynı dönemine göre yüzde 0,7 azaldı. 
Bina inşaatı üretim endeksi yüzde 0,8 azalarak 136,4'den 135,4'e düşerken, bina dışı inşaat sektörü üretim endeksi ise yüzde 0,3 azalarak 178,2'den 177,6'ya geriledi.