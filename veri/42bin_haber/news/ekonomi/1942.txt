Yabancılar İMKB'de 323 milyon liralık net alım yaptı
Yabancı yatırımcılar İstanbul Menkul Kıymetler Borsası'nda (İMKB) ocak ayında 322 milyon 893 bin 100 liralık net alış gerçekleştirdi. Yabancı yatırımcıların Ocak'ta en çok net alım gerçekleştirdiği hisseler; 208 milyon lira ile İş Bankası (C), 133,3 milyon lira ile Sabancı Holding, 82,5 milyon lira ile Akbank, 74,2 milyon lira ile Türk Telekom ve 71,7 milyon lira ile Kardemir (D) olurken, nette en çok satış yapılan hisseler ise 244,4 milyon lira ile Garanti Bankası, 87,8 milyon lira ile Tüpraş, 53,8 milyon lira ile Yapı Kredi Bankası, 42 milyon lira ile İpek Doğal Enerji ve 30,4 milyon lira ile BİM Mağazalar oldu.

Bu arada, Ocak ayının son haftasında Moody's'in Türkiye'nin notunu artırmadığını açıklaması ile özellikle büyük banka hisselerinde görülen sert satışlara rağmen Ocak ayı genelinde yabancıların net alış tarafında olması dikkati çekti.

İMKB 100 Endeksi bu yılın ilk ayında son hafta görülen sert düşüşe karşın aylık bazda yükselişini devam ettirdi, yabancı yatırımcıların ağırlıklı olarak işlem yaptıkları İMKB 30 Endeksi ise Ocak ayını net yabancı alışlarına rağmen yüzde 0,14 oranında sınırlı bir düşüşle kapatmıştı.