Bakan Şimşek: Geri dönüş yok
Maliye Bakanı Mehmet Şimşek, konuttaki KDV oranı konusunda geriye dönüş olmayacağını belirterek, 'Bu defter kapanmıştır. Bu konuda son derece doğru bir adım attığımız kanaatindeyim' dedi.
Bakanlıkta düzenlediği basın toplantısında, 2012 Yılı Merkezi Yönetim Bütçesi uygulama sonuçlarını açıklayan Bakan Şimşek, ardından basın mensuplarının sorularını yanıtladı.

Şimşek, özelleştirme gelirlerini niçin yılın son gününde değil de yeni yılın ilk mesai gününde Hazineye aktardıklarına ilişkin soru üzerine, bunun teknik bir sebebi olduğunu söyledi.

Genelde özelleştirme gelirlerinin atıl durmadığını, mutlaka bir şekilde değerlendirildiğini, onun da bir vadesinin bulunduğunu ifade eden Bakan Şimşek, vadenin de 2 Ocak'ta dolduğunu, bu nedenle gelirlerin 3 ocak'ta Hazine'ye aktarıldığını anlattı. Bunun başka türlü de ayarlanabileceğine işaret eden Şimşek, 'Ama niye böyle bir şey yaptık. 2012 yılı zaten bütçe dengelerine ilişkin OVP'de yeni bir değerlendirme yapmışız. O çerçevede bir resim oluşmuş. Biz doğrusu 2013'ü garanti altına almak için 2013'ün başında aktardık. Dolayısıyla ilk günden özelleştirme hedeflerini tutturmuş olduk. Sonraki özelleştirmeler ilave bir gelir olarak ortaya çıkacak' dedi.

-Vergi dairesi müdür ve müdür yardımcılarının ücretleri-

Vergi dairesi müdür ve müdür yardımcılarının eşit işe eşit ücret uygulamasından yararlanamadığı, bu nedenle alana çıkıp tahsilat yapmadıkları ve tahsilat tahakkuk oranlarının hedeflerin altında kaldığı yönünde eleştirilerin olduğunun ifade edilmesi üzerine Bakan Şimşek, bunun eşit işe eşit ücret düzenlemesiyle ilgisinin bulunmadığını kaydetti.

Maliye Bakanlığı olarak sadece Maliye çalışanlarına ilişkin özel bir özlük düzenlemesine bugüne kadar gitmediklerine dikkati çeken Bakan Şimşek, 'Çünkü bu bizim bütün kamuya empoze etmeye çalıştığımız mali disiplin, harcamaları kontrol altında tutma anlayışımızla çok tutarlı olmazdı. Kabul de görmez. Bizim söylediklerimizle yaptıklarımızın birbirine paralel olması lazım' diye konuştu.

Şimşek, ama ileride kamuda bu yönde adımların atılması halinde, vergi dairesi müdür ve müdür yardımcılarının da bundan faydalanması için gereğini yapacaklarını belirtti.

Bakan Şimşek, bütçe gelir tahsilatına, vergi tahsilatına bakıldığında da performansta iddia edildiği gibi çok ciddi bir geriye gidişin söz konusu olmadığını vurguladı.

-Konuttaki KDV uygulaması-

Konuttaki KDV uygulamasıyla ilgili soruyu yanıtlarken de Bakan Şimşek, bu konuda geriye dönüş olmayacağını ifade ederek, 'Bu defter kapanmıştır. Bu konuda son derece doğru bir adım attığımız kanaatindeyim' şeklinde konuştu.

Çünkü burada vergi adaletini tesis etmeye yönelik bir adım attıklarını belirten Şimşek, şöyle konuştu:

'Sektör çok reklam veriyor, çok güçlü bir şekilde basında sesi çıkıyor ama açık ve net olarak söyleyim biz sektörü dinledik. Sektörün mağdur olmaması için gereken her şeyi yaptık. Mesela kanun geçen yılın ortasında geçmiş olmasına rağmen ve herkes tarafından bilinmesine rağmen biz (Bakanlar Kurulu kararının yayımlandığı gün itibariyle geçerli olur) dedik. Dolayısıyla vatandaşımız şunu bilsin. Bir kere ikinci el konut stokuna bunun bir yansıması yok. Bu tamamen yeni satılacak evlerle ilgili. Bir kere yılbaşı itibariyle ruhsatını almış, belki inşaatı 5 yıl sonra olabilecek binayı bile etkilemeyecek. Sadece 2013 başından itibaren yeni inşaat ruhsatı alacaklara bu geçerli. Bir de sadece büyükşehirlerde ve sadece belli bir değerin çok üzerindeki konutları etkileyecek.'

Şimşek, dolayısıyla bu düzenlemeyi olduğundan çok farklı bir şekilde göstermenin, sektörün de lehine olmadığına işaret ederek, şöyle devam etti:

'Bugün Ankara'da, İstanbul'da, İzmir'de metrekaresi 5 bin lira ve üzerinde olan birçok konut var. Yani 100 metrekarelik bir yer alıyorsunuz 1 milyon lira veya 500 bin lira... Ben vatandaştan topladığım vergileri o inşaatı yapanlara iade olarak veriyorum. Bu vergi adaletine sığmıyor. Düşünün İstanbul'da metrekaresi 10 bin dolara satılan yerler var. Bu 10 bin dolarlık yere ben, belki 170 bin dolarlık, yani 100 metrekare için, sırf 150 metrekarenin altında olduğu için KDV iadesinde bulunacağım. Bu vergi adaletine sığmıyor. Bundan geri dönüş olmayacaktır. Sektörün en az etkilenmesi için gereken bütün düzenlemeleri yaptık.

Dün mesela bazı basın yayın organlarında neymiş efendim lüks inşaat tanımı yokmuş. Bizim çok net olarak Çevre ve Şehircilik Bakanlığı ile birlikte bir tüzüğümüz var. O tüzükte açık olarak inşaat sınıflamasını yapmışız, lüks inşaat demişiz, birinci sınıf inşaat demişiz. Bu KDV artışını zaten lüks ve birinci sınıf inşaat için uygulayacağız. Ama sadece lüks ve birinci sınıf olması yetmiyor, emlak vergi değeri belirli bir düzeyde olacak, büyükşehirlerde olacak, dolayısıyla bu düzenlemeler yapılırken bayağı çalıştık. Ayrıca kentsel dönüşüm, afet riski alanlarını da dışarıda bıraktık. Yani Türkiye'nin öncelikli meselelerine de biz desteği devam ettiriyoruz.'

Bakan Şimşek, bu konuda yapılan yorumlara saygılı olduklarını, inşaat sektörünü her zaman desteklediklerini, bu çalışmayı yaparken de sektörle birlikte çalıştıklarını bildirdi.