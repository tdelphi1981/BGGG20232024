Kredi kartı borcu ödemelerinde büyük tehlike!
A Haberde Özlem Denizmenin sunduğu Para Durumu programına bu hafta Bankalararası Kart Merkezi Genel Müdürü Dr. Soner Canko konuk oldu.
Post tefecileri diye adlandırılan kişilere karşı önemli uyarılarda bulunan Canko, internette güvenli alışveriş için BKM Express koruması hakkında bilgiler verdi.

BKM Genel Müdürü Canko, İnternet alışverişini mutlaka kendi bilgisayarınızdan yapın, bilmediğiniz yerlerden gelen e-postaları açmayın ve bu şekilde gelen cazip önerilere karşı dikkatli olun diye konuştu. 

İNTERNET ALIŞVERİŞİNDE MUTLAKA KENDİ BİLGİSAYARINIZI KULLANIN VE BİLMEDİĞİNİZ YERLERDEN GELEN E-POSTALARI AÇMAYIN 

Kullandığınız ev yada ofisinizin bilgisayarı olmalı. İnternetten gelen ve size ait olmadığını düşündüğünüz e-postalar var. Bunların içinde gelen bazen masum bir resim bile, truva atı dediğimiz virüsler içerebilir. Bunları açmamak lazım. Örneğin; beklemediğiniz bir yerden sanki üyeymişsiniz gibi size ait olmayan bir ekstre geliyor ve e-posta ile gelmiş o eki açmanızı istiyor. Aslında o eki açtığınız zaman bilgisayarınıza virüs yüklüyor. O virüsle birlikte bilgisayarda yapılan tüm klavye hareketleri karşı taraftaki alıcıya gönderilmiş oluyor.

E-POSTA VE TELEFONLARLA GELEN CAZİP TEKLİFLERE DİKKAT

İnternetten e-postalarla yada telefonla gelen çok cazip öneriler var. Mesela 1000 TLlik bir cep telefonunu 500 TLye öneren bir site gördüğünüz zaman kesin aklınıza soru işaretleri gelmesi lazım. Orada dikkat diyoruz çünkü hiç kimse 1000 TL lik bir ürünü durup dururken 500 TL ye vermez. Orada da esas amaç sizin değerli kişisel bilgilerinizi almaktır.

BANKALARARASI KART MERKEZİ TÜRKİYEDEKİ TÜM BANKALARIN ORTAK KURULUŞUDUR 

BKM Express internette alışveriş yaparken maksimum güvenliği sağlamak için şu anda dünya standartlarında olanların en yüksek standartına erişmiş güvenli alışveriş yöntemidir. BKM Expresse üye olmak için kredi kartı şart değil, banka kartı ya da ön ödemeli kartlar ile de üye olunabilir. Dolayısıyla bugün bir Telekom bayisinden aldığınız kart ya da ATMlerde kullanılan banka kartı diye adlandırdığımız kart ile de üye olunabiliyor. Kayıt sırasında bankalar arası kart merkezi olmamıza rağmen güvenlikte en yüksek standartlara ulaşmak için bütün bilgilerinizi almıyoruz. Sonuçta bu işin otorite merkezi olmamıza rağmen temkinli olmak adına bu konuda çok dikkatli davranıyoruz.

POST TEFECİLERİNE DİKKAT!

Taksit uygulamaları son dönemde kötü niyetli kişiler tarafından adı post tefeciliği olarak nitelendirilen uygulamalarda kullanılmaya başlandı. Kredi kartı borcu yükselen kart sahiplerine post tefecileri yaklaşıp sizin borçlarınızı biz kapatalım gelin size taksit yapalım gibi tekliflerde bulunuyorlar. Bu çok tehlikeli ve yasadışı. Türkiyede kredi vermeye tek yetkili kurumlar bankalardır. Bunların arkasında internette güvenliğimizi tehlikeye düşürecek başka kurumlar, başka şeyler var. Çünkü bunlar cep telefonu numaramızı, e-posta adresimizi, TC kimlik numaramız gibi özel bilgilerimizi alıyorlar fakat sonra bize başka dönüşleri olabiliyor.