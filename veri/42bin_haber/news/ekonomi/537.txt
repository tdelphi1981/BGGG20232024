Bankacılık sektörünün aktif büyüklüğü 1,3 trilyon lirayı geçti
Türk bankacılık sektörünün aktif büyüklüğü Ekim 2012 itibarıyla geçen yıl sonuna göre yüzde 9,1 artarak, 1 trilyon 328 milyar 642 milyon liraya ulaştı. Sektörün söz konusu dönemde net karı, 19 milyar 438 milyon lira düzeyinde oldu.
Bankacılık Düzenleme ve Denetleme Kurulu (BDDK) Ekim 2012 ayına ilişkin Türk Bankacılık Sektörü Genel Görünümünü açıkladı.
Buna göre, sektörün aktif büyüklüğü geçen yıl sonuna göre, yüzde 9,1 artarak 1 trilyon 328 milyar 642 milyon liraya ulaştı. 
Ekim 2012 itibarıyla en büyük plasman kalemi olan krediler geçen yıl sonuna göre yüzde 12,1 artarak 765 milyar 208 milyon lira ve menkul değerler yüzde 3 azalışla 276 milyar 124 milyon lira bakiye arz etti. 
Sektörün karı 19,4 milyar lira

Sektörün Ekim 2012 itibarıyla karı 19 milyar 438 milyon lira düzeyiyle, önceki yılın aynı dönemine göre yüzde 17,5 arttı. 
Sermaye yeterliliği standart oranı önceki yılın aynı dönemine göre 0,3 puan artışla Ekim 2012 itibarıyla yüzde 16,9 düzeyinde gerçekleşti.
Türk bankacılık sektörünün aktif büyüklüğü, Eylül 2012 itibarıyla 1 trilyon 309 milyar lira düzeyindeydi.