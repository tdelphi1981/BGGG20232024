2013'ün yol haritası çizildi
Karayolları Genel Müdürü Cahit Turhan, bu yıl bin 50 kilometre bölünmüş yol ve 998 kilometre tek platformlu yol yapılacağını bildirdi. Turhan, AA muhabirine yaptığı açıklamada, otoyollar, devlet ve il yolları ağına giren güzergahları tayin ve tespit etmek, plan ve programlar gereğince bu ağlar üzerindeki yol, köprü ve sanat yapılarını inşa etmek, onarmak, bu hususlarda teknik esasları tespit etmek, yolların sürekli açık tutulmasıyla ilgili bakım ve onarımıyla kar mücadelesini yapmak ve tarif edilen işlerle ilgili diğer tamamlayıcı işleri yapmakla görevli olan KGM'nin sorumluluğunda 2 bin 236 kilometre otoyol, 31 bin 387 kilometre devlet yolu ve 31 bin 821 kilometre il yolu olmak üzere toplam 65 bin 444 kilometre yol ağı bulunduğunu ifade etti.

Karayolları Genel Müdürlüğü'nce 2012 yılında 1.026 kilometre bölünmüş yol ile 916 kilometre tek yolun tamamlanarak hizmete açıldığını belirten Turhan, 2 bin 513 kilometre yolda bitümlü sıcak karışım kaplama çalışması yapıldığını söyledi.

Turhan, 14 bin 388 kilometre sathi kaplama ve onarım yenilemesi gerçekleştirildiğini kaydetti.

2012'de 44 kilometre otoyol ile 573 köprü ve viyadükte çalışmalarının devam ettiğini anlatan Turhan, 317'sinin yapım, 50'sinin onarım ve 400'ünün bakım çalışmalarının tamamlandığını, ayrıca 17 tarihi köprünün restorasyon çalışması yapıldığını bildirdi.

Daha önce Yap-İşlet-Devret (YİD) modeliyle ihalesi yapılan Gebze-Orhangazi-İzmir Otoyolu (İzmit Körfez Geçişi dahil), Sabuncubeli Tüneli ve Kuzey Marmara Otoyolu Odayeri-Paşaköy kesimi (3. Boğaz Köprüsü dahil) projelerine ait çalışmaların devam ettiğini dile getiren Turhan, şöyle konuştu:

"Tünel çalışmaları kapsamında, toplam 148 bin metre uzunluğundaki 63 tünelde çalışmalar devam etti. 2 bin 929 metre uzunluğundaki 7 tek tüp, 11 bin 850 metre uzunluğundaki 7 çift tüp tünel tamamlanarak hizmete açıldı. Trafik güvenliği çalışmaları kapsamında ise 125 kaza kara noktası iyileştirildi, 180 sinyalizasyon, 22,3 milyon metrekare yatay, 116 bin metrekareye düşey işaretleme çalışması ve 2 bin 373 kilometre otokorkuluk yapımı gerçekleştirildi."

2013'te 1.050 kilometre bölünmüş yol yapılacak

2013 yılında yapım çalışmaları kapsamında 1.050 kilometre bölünmüş yol, 998 kilometre tek platformlu yol, 2 bin 800 kilometre bitümlü sıcak karışım kaplama (BSK) ve 15 bin 600 kilometre sathi kaplama yapım ve onarımının yapılacağını belirten Turhan, köprü çalışmaları kapsamında 45 köprü yapımı, 65 köprünün esaslı onarımı, 16 tarihi köprünün restorasyonu ile 240 köprü projesinin hazırlanacağını söyledi.

"130 kaza kara noktası ile 100 sinyalize kavşak iyileştirilecek"

13 bin 900 metre tünelden, aydınlatması olan tünellerde aydınlatma takviye, onarım, yenileme ve yapısal onarım işleri ile 4 bin 446 metre tünelin ilk aydınlatmasının yapılmasının hedeflendiğini kaydeden Turhan, trafik güvenliği çalışmaları kapsamında 130 adet kaza kara noktası ile 100 adet sinyalize kavşağın iyileştirilmesi, 24 milyon 940 bin metrekare yatay işaretleme, 156 bin metrekare düşey işaretleme ve 2 bin 250 kilometre otokorkuluk yapımının planlandığını bildirdi.

Tesisler ve bakım çalışmaları kapsamında 270 metre çığ tüneli, 50 kilometre kar siperi yapımı, 2 milyon 170 bin fidan dikiminin yapılacağını belirten Turhan, 27 kilometre otoyolun da trafiğe açılmasının hedeflendiğini kaydetti.