66 milyon euro elimizden kaçtı!
Avrupa Birliği'nin geçen yıl kırsal kalkınma için sunduğu fonlardan 66 milyon euro, proje üretilemediği için AB'ye döndü. TKDK Aksaray İl Koordinatörü Selim Biçen, AA muhabirine yaptığı açıklamada, AB bütçesiyle kurulan TKDK'nın Gıda Tarım ve Hayvancılık Bakanlığı'na bağlı olarak faaliyet gösterdiğini söyledi.

AB'nin Gıda Tarım ve Hayvancılık Bakanlığı yoluyla Türkiye'ye katılım öncesinde 1,2 milyar euroluk bir bütçe ayırdığını ve bunun kırsal yatırımda kullanılmasını istediğini dile getiren Biçen, 2007 yılından itibaren de bu bütçenin Türkiye'ye kullandırıldığını ifade etti.

İçinde Aksaray'ın da bulunduğu 42 ilde TKDK'nın AB fonlarını girişimcilerle buluşturmaya çalıştığını anlatan Biçen, bu sene minimum 131 milyon euro kullanılabileceğini, bu rakamın 500 milyon euroya kadar artırılabileceğini vurguladı.

Biçen, bu parayı proje karşılığında girişimcilere vermeyi umut ettiklerini, ancak 2012 yılında kullanılabilen miktarın 13 milyon euroyla sınırlı kaldığını anımsatarak, ''66 milyon euro kadar bir miktarı AB'ye geri göndermek zorunda kaldık. Girişimcilerimizden bu fonların tekrar AB'ye geri dönmesini engellemek için bize projelerle başvurmalarını bekliyoruz. Bu fonları biz kullanamazsak, Yunanistan, Bulgaristan ve Romanya gibi ülkeler kullanabilir'' diye konuştu.

''Fonların bir kısmını zamanında aidat olarak ödedik''

Amaçlarının; bu fonların kullanılmasını ve Türkiye'de kalmasını sağlamak olduğunu vurgulayan Biçen, şunları kaydetti:

''Biz 1960'lı yıllardan bu yana üyelik için AB'ye birçok fon aktardık. Burada kullanılacak fonların bir kısmını biz zamanında aidat olarak ödemiş bulunmaktayız. Eğer vatandaşımızın bizim de yardımımızla proje hazırlamasını sağlarsak, bu paralar Türkiye'de kalacak. Her 2 ayda bir çağrımızı yenileyeceğiz. 

Aksaray'da AB fonlarının kullanılması için ilk çağrıya 15 Şubat-15 Mart arasında başlıyoruz. Çok fazla alanda fon kullandırabiliyoruz. Kırsal alanda pastane, restoran yapımından tutun, termal tesis ve otellere, soğuk hava depolarına kadar destek veriyoruz. 

Ancak öncelikli alanlarımızdan sütçülük ve besicilikte 1 milyon euroya kadar, yatırımların yüzde 65'ine kadar destek veriyoruz. Tıbbi aromatik bitkilerden süs bitkileri yetiştiriciliğine, arıcılık, seracılıktan meyve, sebze toplama ve paketleme tesislerine kadar birçok alanda desteklerimiz var.''

"Projeyi siz yapın bize verin diyorlar"

Bu fonların yeterince kullanılmamasını Anadolu'da proje hazırlama kültürünün henüz yeterince gelişmemesine bağlayan Biçen, ''En büyük sorun bu. Köylere, kasabalara gittiğimizde vatandaş, bize 'projeyi siz yapın bize verin' diyor. Birçok insan proje yazmanın ne olduğunu bilmediği için bu konu onlara çok yabancı geliyor'' ifadelerini kullandı.

Danışma firmalarının yatırımcının kafasındaki hayali kağıda dökmesine yardımcı olduğuna işaret eden Biçen, danışmanların dosyayı, iş planını, sürdürülebilirliği, bütçeyi hazırladığını, fikirleri projeye ve somut yatırıma dönüştürdüğünü aktardı.

Biçen, danışma firmalarını da eğittiklerini, yürüttükleri çalışmalarla Aksaray'da birkaç ay içinde 6 danışma firmasının kurulmasının gelecek için umut verici olduğunu kaydetti.

Aksaray bölgenin en şanslı ili

Aksaray'ın yatırım konusunda çok şanslı bir dönemi yaşadığının altını çizen Biçen, yeni teşvik sisteminde Aksaray'ın 5. bölgede yer aldığını, yatırımcıların örneğin sucuk veya pastırma tesisini Kayseri'de kurmak yerine, Aksaray'da açmaları halinde hem TKDK'den 3 milyon euroya kadar destek alabileceklerini, hem de mevcut teşvik sistemi sayesinde vergi, sigorta primi gibi bir çok konuda çok sayıda avantaja sahip olacaklarını sözlerine ekledi.