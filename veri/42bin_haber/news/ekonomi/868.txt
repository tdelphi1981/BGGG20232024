Kur farkı mağdurları TBMM'ye başvuruyor
Japon Yeni'ne endeksli konut kredisi çeken ve kur değişikliği nedeniyle ödemeleri iki kat artan mağdurlar, sorunlarına TBMM'den çözüm bekliyor. Konuyla ilgili dilekçeler TBMM Dilekçe Komisyonu'na iletiliyor.

İlk dilekçelerin imza sahiplerinden Cem Kaya, 12 Eylül 2008 yılında bankanın yönlendirmesi ve teşvikiyle Japon Yeni ile konut kredisi çektiğini ifade etti.

Bankanın "kurun devamlı sabit kaldığını" belirterek kendilerini yönlendirdiğini aktaran Kaya, ilk 900 TL olan ödemelerin daha sonraki aylarda kurun artmaya başlamasıyla yükseldiğini kaydetti. Kaya, dilekçesinde şunları ifade etti:

"Ödemeler yükseldiği zaman TL'ye çevirmek için bankaya başvurduğumuzda kurun düşeceği konusunda bizi bilgilendirdiler. Biz de beklemeye başladık. Fakat 2009 yılı krizi, Japon Yeni'nin değer kazanması, bizim ödemelerimizi 2 kat artırdı. Ödemeler ilk başta 900 TL iken şimdi 1800 TL ödemeye çalışıyorum ve çok zorlanıyorum. Kredimin ilk ödeme yaptığım kur ile sabitlenmesi ve TL'ye çevrilmesini istiyorum."

Benzer durumda olan 700'ün üzerinde kişi, TBMM'ye dilekçe ile başvuru yaptı.

Japon Yeni'ne endeksli konut kredisi çekenler başvurularda çoğunlukta yer alırken, diğer yabancı para birimlerine endeksli konut kredisi çekenlerin başvuruları da bulunuyor.

Başvuruları, komisyonun gündeme alıp değerlendirmesi bekleniyor.