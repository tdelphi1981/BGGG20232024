"Reyona gelene kadar etin fiyatı 4 kat artıyor"
Türkiye Kırmızı Et Üreticileri Birliği Başkanı Bülent Tunç, yüzde 100 dana etiyle yapılacak sucuğun fiyatının 20 lirayı geçmeyeceğini ileri sürerek, bazı sucukların marketlerde 60 liraya satıldığını söyledi. Tunç, kırmızı et ürünlerinin marketlerde çok yüksek fiyatlara satıldığını öne sürdü.

Hükümet ve üreticilerin vatandaşların ucuza et tüketmesi için büyük çaba harcadığını kaydeden Tunç, buna rağmen marketlerdeki fiyatların "korkunç" boyutlara ulaştığını savundu.

Tunç, et ürünlerinde KDV oranının yüzde 7'e düşürülmesine rağmen fiyatların yükselmeye devam ettiğini ifade ederek, şunları bildirdi:

"Üreticilerimiz elindeki ürünü düşük fiyatlara satmaya devam ediyor. Bizde kırmızı etin kilosu 15 liradan satılırken, pastırmanın kilosu 100 liranın üstünde. Sucuğun kilosu da 60 liradan satılıyor. O kadar şey karıştırılıyor sucuğun içine, buna rağmen fiyatı 60 lira. Yazık, günah yani. Burada çok büyük bir haksız kazanç var. Yüzde 100 dana etini kullanıp sucuk yapılsa maliyeti 20 lirayı geçmez ama marketlerde 60 liraya satılıyor. Bu, resmen vicdansızlık, hiçbir yerde böylesine kazanç yok."

"Marketlerin denetlenmesi lazım"

Marketlerin et ürünlerini istedikleri şekilde fiyatlandırdığını öne süren Tunç, marketlerin denetlenmesi gerektiğini söyledi.

Vatandaşların yüksek fiyat nedeniyle kırmızı et tüketemediğini vurgulayan Tunç, "Bu fiyatların düşürülmesi lazım. 'İnsanlarımız ucuz fiyata et yesin' diye uğraşıyoruz ama marketlerde inanılmaz derecede yüksek fiyatlarla satılıyor. Marketlerin kesinlikle denetlenmesi lazım. Bu denetimleri yaparsak insanlarımız hem kaliteli hem de ucuz et yiyecek. Bu şans verilirse insanlarımız çok ucuza et yiyecek" şeklinde konuştu.

Tunç, marketlerin denetlenmesi halinde et ürünlerinde önemli fiyat düşüşleri yaşanacağına işaret ederek, sözlerini şöyle tamamladı:

"İnsanlarımız et yesin diye üreticiler olarak üzerimize düşeni yapıyoruz. Etin fiyatını 13 liraya kadar düşürdük. Marketlerde denetim yapılırsa insanlarımıza 20 liradan yüzde 100 dana etinden sucuk, 16 liraya da kuşbaşı et yedireceğiz. Bu ürünlerin tüketilmesi lazım ama fiyatlar böyle yüksek olunca vatandaşlarımız haklı olarak tüketemiyor. 60 liradan sucuğu insanımız tüketemez, bunun için fiyatların düşmesi lazım."