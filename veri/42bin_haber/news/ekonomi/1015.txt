Bank Asya'ya üç Genel Müdür Yardımcısı
Bank Asya, Ticari-KOBİ Pazarlama, İnsan Kaynakları ile Mali İşlerden Sorumlu Genel Müdür Yardımcılığı pozisyonlarına kurum içerisinden görevlendirme yaptı.
KOBİ Bankacılığı Pazarlama Müdürlüğü görevini yürüten Murat Demir, Ticari-KOBİ Pazarlamadan Sorumlu Genel Müdür Yardımcısı; Teftiş Kurulu Başkanlığı görevini yürüten Hakan Fatih Büyükadalı, İnsan Kaynaklarından Sorumlu Genel Müdür Yardımcısı ve İç Kontrol Merkezi Başkanlığı görevini yürüten Mahmut Yalçın ise Mali İşlerden Sorumlu Genel Müdür Yardımcısı olarak terfi etti. 
Hacettepe Üniversitesi İktisadi ve İdari Bilimler Fakültesi Siyaset Bilimi ve Kamu Yönetimi Bölümü mezunu olan Murat Demir, 2000 yılında girdiği bankacılık sektöründe bireysel, kobi ve ticari pazarlama alanlarında görev aldı. Demir, son beş yıldır ise şube müdürlüğü ve birim müdürlüğü görevlerinde bulundu.   
İstanbul Üniversitesi İşletme Fakültesi İşletme Bölümü mezunu olan Hakan Fatih Büyükadalı, 1998 yılında müfettiş olarak adımını attığı bankacılık sektöründe insan kaynakları yöneticiliği ve teftiş kurulu başkanlığı görevlerini yürüttü.  
Ankara Üniversitesi Siyasal Bilgiler Fakültesi İşletme Bölümü mezunu olan Mahmut Yalçın, Yıldız Teknik Üniversitesi İnsan Kaynakları Yönetiminde yüksek lisansını tamamladı. Mahmut Yalçın 1999 yılında müfettiş olarak başladığı bankacılık çalışma hayatında İç Kontrol Merkezi Başkanlığı görevini yürüttü.  
 