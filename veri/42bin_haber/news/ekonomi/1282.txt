Dolar 8 ayın en düşüğünde
Dolar bankalararası piyasada 4 Mayıs 2012 tarihinden bu yana gördüğü en düşük seviye olan 1,7568'e geriledi.
Güne bankalararası piyasada 1,7640 seviyelerinden başlayan dolar/TL yabancı yatırımcı ve fonların Türkiye'ye olan ilgisinin artarak devam etmesinin etkisiyle 1,7568'e kadar geriledikten sonra bu dakikalarda 1,7580 seviyelerinden işlem görüyor.

2012 yılını 1,7819 seviyesinden kapatan dolar/TL bugünkü düşüşüyle birlikte yıl başından bu yana yüzde 1,40 oranında gerilemiş oldu. Analistler Merkez Bankası'nın reel efektif döviz kurundaki aşırı dalgalanmalara izin vermeyeceği açıklamasının ardından TL'deki değerlenmenin bugüne kadar sınırlı kaldığını, ancak yabancı ilgisinin artarak devam etmesinin dolar/TL'deki sıkışık bandın aşağı yönlü kırılmasına neden olabileceğini belirtiyor.

Dolar/TL'de teknik olarak 1,7530 ve 1,7420 seviyelerinin destek olarak öne çıkacağını ifade eden analistler, kısa vadede bu seviyenin altına gerilemesini beklemiyor.