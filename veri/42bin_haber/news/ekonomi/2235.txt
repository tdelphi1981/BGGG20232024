Hazine kimin yanında?
 
 Bilal Emin TURAN / POSTA 
 
 Acımasızca rekabete girişen sigorta şirketlerinin zararı artınca kasko ve Zorunlu Trafik Sigortası’nda zam dalgası başladı. Bu da yetmezmiş gibi Hazine’nin yaptığı son düzenleme kaskoya yeni zamların kapısını açtı. Sigortacılar ‘Fiyatlar en az yüzde 50 artar’ derken Hazine’den gelen ‘Zam olmaz’ açıklaması kafalarda soru işaretleri yarattı
 
 >> 'ZORUNLU'DA FİYATLAR UÇTU 
 
 Sigorta şirketleri 2008’den beri Zorunlu Trafik Sigortası’nda serbest tarife uyguluyor. Fakat firmalar aralarındaki acımasız rekabet nedeniyle fiyat artırmıyordu. Bu nedenle sigorta şirketlerinin zararı hızla arttı. Sektörün son 6 yıllık zararı 3 milyar liraya ulaştı. Daha fazla dayanamayan şirketler 2012’den itibaren serbestçe belirlenen fiyatları kafalarına göre artırdı. Üstelik artışlar öyle böyle değil. 
 
 10 kat fazla fiyat verildi 
 
 Adeta topyekün fiyat artışına giden sigorta şirketleri önceki yıl 250 lira civarında olan binek otomobilin trafik sigortasını 2013 itibarıyla 700-800 lira seviyesine çıkardı. Bu tutar ticari araçlarda 2-3 bin liralara kadar çıktı. Yani Hazine’nin sağladığı serbest fiyat tarifesiyle zararına poliçe yazan sigorta şirketleri bu zararlarının acısını 10 katlık fiyat artışıyla vatandaştan çıkarmaya başladı. 
 
 Fiyatta üst sınır yok 
 
 Hazine, trafik sigortasındaki fiyat artışıyla şaşkına dönen vatandaşa geçtiğimiz günlerde bir sürpriz daha yaptı. Kaskoyla ilgili bu düzenleme 1 Nisan 2013 tarihinde yürürlüğe girecek. Bu düzenleme tüketicinin lehine gibi olsa da yeni fiyat artışları kaçınılmaz gözüküyor. Sigortacılar dahi yüzde 50-100 zam geleceğini söylerken zamlara bir üst sınır getirmeyen Hazine, kaskoda fiyat artışı olmayacağını savundu. 
 
 Takside fiyat 10 bin lira 
 
 Ama sigorta şirketleri kaskoda zaten 1 Nisan’ı beklemeden zarar gerekçesiyle zam yapmıştı. Fiyat artışları yüzde 7-8’lik enflasyonu üçe dörde katladı. 1991’den beri kaskoda fiyatlar serbestçe belirleniyor ama özellikle son dönemdeki artış dikkat çekti. Geçen yıl 800 lira civarında olan bir binek aracın kaskosu bu yıl 1500-2000 lira arasında yapılıyor. Ticari taksilerde fiyat 2-10 bin lira arasında değişiyor.
 
 İFADELER NET FAKAT ZAMLI TARİFEDEN! 
 
 Hazine'nin yaptığı açıklamada “Kasko sigortası ile ilgili düzenlemenin kasko primlerinde artışa yol açacağı iddiası gerçeği yansıtmıyor. Sigorta şirketleri, rekabet şartları altında primlerini serbestçe belirleyecek” deniliyor. Fakat yeni sistemle poliçeye parçanın orjinal olacağının yazılması veya aracın yetkili serviste tamiri gibi maddelerin açıkça yazılmasının bile fiyatları en az yüzde 50 artıracağı belirtiliyor
 
 SİGORTACILARIN AVUKATI MI? 
 
 POSTA geçen hafta yayınladığı haberlerle vatandaşı rahatsız eden bu fiyat politikasına dikkat çekti. Bu haberler üzerine dün açıklama yapan Hazine Müsteşarlığı, kaskoda fiyat artışının olmayacağını iddia etti. Ancak fiyatlar serbest belirlendiği için Hazine’nin bir müdahale yetkisi yok. Yani vatandaş sigorta şirketlerinin insafına kalmış durumda. Buna rağmen yapılan açıklamalar ‘Hazine sigorta şirketlerinin avukatı mı?’ eleştirilerine neden oldu.
 
 DÜZENLEME KİMLERİN ZORLAMASIYLA YAPILDI? 
 
 Vatandaşın tepkisi büyüyünce sigortacılar, ‘Maliyetler yükseldi zarar ediyoruz’ bahanesine sığınmaya başladı. Türkiye Sigorta Birliği Başkanı Recep Koçak’ın daha önce verdiği bilgiye göre; sektör 6 yılda 2.8 milyar zarar etti. 2012’nin ilk 9 ayında sektörün zararı trafik sigortasında 652 milyon liraya, kaskoda 100 milyona ulaştı. Bu rakamlar da aslında düzenlemelerin kimlerin zorlamasıyla yapıldığının göstergesi.