Çelik: "Asgari ücretle geçinilmez diye bir şey yok"
Çalışma ve Sosyal Güvenlik Bakanı Faruk Çelik, "Asgari ücretle geçinilmez diye bir şey yok, geçinirsiniz. Ona mahkumsanız 800 lira da büyük paradır" dedi.(CNN TÜRK) -- Çelik, Habertürk'te katıldığı programda asgari ücretle ilgili eleştirilere yanıt verdi. 

"Netice itibariyle peynirin, ekmeğin fiyatı bellidir. Yediğiniz zeytinin fiyatı bellidir. Bir geçim sürdürebilirsiniz. Bizim meselemiz bu değil. Bunu istismar etmemek lazım" diyen Çelik, şöyle konuştu:

"Asgari ücret bir taban fiyattır. Sosyal devletin koruma aracıdır. Biz işverene diyoruz ki; bundan aşağı ücret talep edemezsin. Bunu kaldırırsanız 400 lira ücret teklif eden de olabilir."

Bakan Çelik'in bu sözlerine tepkiler de gecikmedi. 

DİSK Genel Sekreteri Kani Beko, Türkiye İstatistik Kurumu'nun açıkladığı açlık-yoksulluk sınırlarını hatırlattı. 

"Devletin kendisi açlığın 1000 lira, yoksulluğun 3 bin lira olduğunu söylüyor. Kendileriyle çelişiyorlar" diyen Beko, Çelik'e "O parayla bir de siz geçinmeye çalışın" diye seslendi.