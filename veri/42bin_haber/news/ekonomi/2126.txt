166 TL fakirleştik
Memur-Sen tarafından yapılan araştırmaya göre Ocak ayında 4 kişilik bir çekirdek ailenin, tüketmesi zorunlu gıdalar için harcaması gereken tutar (açlık sınırı) 1,058.416 TL olarak belirlendi. 4 kişilik ailenin asgari şartlarda geçinebilmesi için harcaması gereken tutar (yoksulluk sınırı) 3,084.993 TL olarak hesaplandı.
Yoksulluk, bir önceki aya göre 166,717 TL arttı, açlık sınırı ise bir önceki aya göre 36,262 TL azaldı. Ocak ayında en dikkat çekici artış sağlık alanında yaşandı. Sağlık harcamaları bir önceki aya göre ortalama yüzde 57,86'lık artış gösterdi. Ocak ayında gıda maddesi fiyatları bir önceki aya göre yüzde 4,75 oranında arttı. En göze çarpan artış yüzde 51,50 oranıyla domateste, yüzde 48,10'la patlıcanda, yüzde 45,83'le sivri biberde, yüzde 45,16'yla çarliston biberde, yüzde 45,13'le kabakta ve yüzde 33,98'le salatalıkta oldu. Bazı gıda maddeleri ise bir önceki aya göre ucuzladı. Sıkmalık portakalda yüzde 6,71, salamda yüzde 4,49, sosiste 3,41, kırmızı lahanada yüzde 2,94, pudingde yüzde 2,17, koyun etinde yüzde 2,07 oranında azalma yaşandı. 
 
Giyim fiyatları bir önceki aya göre yüzde 4.04 oranında azaldı. Kışlık giysilerin ucuzlamaya başladığı ocak ayında, yaz giysileri pahalandı.
 
SAĞLIKTAKİ ARTIŞ YÜKSEK ÇIKTI

Memur-Sen, sağlık maddesi fiyatlarının bir önceki aya göre yüzde 57,86 oranında arttığını hesapladı. En göze çarpan değişim, yüzde 209,98 artışla laboratuar tahlil ücretleri, yüzde 129,81 artışla ultrason ücreti ve yüzde 118,68 artışla diş dolgu ücretinde meydana geldi.
 
Yılın ilk ayında dikkat çeken bir başka artış ise haberleşme fiyatlarında oldu. Haberleşme madde fiyatları, Ocak ayında Aralık ayına göre yüzde 6,25 oranında yükseldi. İnternet ücreti yüzde 45.74, telefon görüşme ücreti (sabit) yüzde 27,44 ve mektup gönderme ücreti yüzde 18,18 oranında arttı.
 
Diğer kalemlerde kayda değer bir değişim tespit edilmedi.