Daha az fuar, daha çok turist
KÜLTÜR ve Turizm Bakanlığı, 2013'te Türkiye'ye gelecek turist sayısını 33 milyon olarak hedefledi, ancak bu yıl çeşitli ülkelerde katılacağı fuar sayısını azalttı. Bu yıl 54 ülkede 136 turizm fuarına katılacak olan Kültür ve Turizm Bakanlığı, Suriye ve İsrail'in de aralarında bulunduğu 10 ülkeyi fuar takviminden çıkartırken, listeye Arnavut, Brezilya, Gürcistan ve Endonezya eklendi. Bazı ülkelerdeki fuar sayısı da azaltıldı.
Kültür ve Turizm bakanlığı, 2013'te turizmdeki en önemli pazarları olan Almanya, Rusya, Hollanda ve İngiltere başta olmak üzere 54 ülkede 136 fuara katılarak Türkiye'ye turist davet edecek. Geçen yıl 64 ülkedeki 157 fuara katılan Kültür ve Turizm Bakanlığı bu yıl Suriye ve İsrail'in yanı sıra, Hırvatistan, Kosova, Lübnan, Norveç, Peru, Tayland, Tayvan ve Vietnam'ı fuar takviminden çıkarttı. Avusturya, Fransa, Güney Kore, Hindistan, İsveç, İtalya, Polonya, Rusya, Suudi Arabistan ve Ukrayna'da katılması planlanan fuar sayısı da eksiltildi. Bosna Hersek, Çin, İran, Kırgızistan ve Özbekistan'da katılınacak fuar sayıları artırılırken, geçen yılki fuar listesinde yer almayan Arnavutluk, Brezilya, Gürcistan ve Endonezya'da düzenlenecek turizm fuarlarına katılma kararı alındı.

BÜYÜK FUARLARA ÖZEL ÖNEM

Kültür ve Turizm Bakanlığı, tanıtım çalışmalarının daha etkin yürütülebilmesi amacıyla, başta Berlin ve Moskova fuarları olmak üzere, Türkiye'ye en çok turist gönderen ülkelerdeki fuarlarda gövde gösterisi yapacak. Bu amaçla, Almanya'nın başkenti Berlin'de 6- 10 Mart 2013 tarihleri arasında düzenlenecek ve dünyanın en önemli turizm fuarı olarak adlandırılan 'ITB Berlin Turizm Borsası'nda 3079 metrekarelik alan kiralandı. 

Bakanlık, 20-23 Mart tarihleri arasında gerçekleştirilecek MITT Moskova Fuarı için de 1254 metrekarelik bir alanı stand kurmak üzere kapattı. 5- 8 Kasım 2013 tarihleri arasında gerçekleştirilecek WTM Londra Dünya Turizm Fuarı için ise 966 metrekarelik bir alan kiralayan Bakanlık, ITB Berlin, MITT Moskova ve WTM Londra fuarlarındaki standlarda tur operatörleri, seyahat acenteleri, oteller, hava yolu şirketlerine yer verecek. 

EN ÇOK FUAR ALMANYA'DA

Türkiye'ye en çok turist gönderen ülke konumundaki Almanya'daki tanıtımlara özel önem veren Kültür ve Turizm Bakanlığı, bu ülkede Berlin'in yanı sıra, Stuttgart, Düsseldorf, Dresden, Hannover, Hamburg, Münih, Frankfurt ve Köln'ün de aralarında bulunduğu çeşitli şehirlerdeki 15 fuarda tanıtım yapacak.

Geçen yıl 12 fuara iştirak edilen ABD'de bu yıl fuar sayısı 8'e düşürüldü. Bakanlık, ABD'de Los Angeles, Washington, Newyork, Miami ve Lasvegas dahil, 8 fuarda yer alacak. Çin'de ise Pekin ve Guangzhou'nun yanı sıra 8 fuarda boy gösterecek olan Türkiye, bu ülkedeki fuar sayısını 7'den 8'e yükseltti.

Türkiye'nin 2012'de 10 fuara katıldığı Fransa'da ise bu yıl 8 fuarda tanıtım yapılacak. Ukrayna'daki fuar sayısı 7'den 6'ye, İtalya'da katılacağımız fuar sayısı 5'ten 3'e, Polonya ve Hindistan'da 4'ten 3'e, Rusya'da da 5'ten 4'e düşürüldü.

TANITIM BÜTÇESİ DE AZALTILDI

Kültür ve Turizm Bakanlığı, 2013 yılı tanıtımı için son 10 yılın en düşük bütçesini ayırdı. 2011'de 155 milyon lira ile zirveye ulaşan Kültür ve Turizm Bakanlığı'nın tanıtım bütçesi geçen yıl 153 milyon, bu yıl ise 90 milyon liraya düşürüldü. Ancak Bakanlığın tanıtım bütçesinin yıl içerisinde alınacak ek ödeneklerle artırılması öngörülüyor.

BÜTÇEDE ASLAN PAYI ALMANYA'NIN

Tanıtım bütçesinden aslan payını her yıl olduğu gibi yine Almanya aldı. Almanya'daki tanıtımlar için geçen yıl olduğu gibi bu yıl da 7 milyon 500 bin lira harcanması planlanırken, Rusya'daki tanıtım faaliyetleri için geçen yıla göre 250 bin liralık artışla 5 milyon 250 bin lira harcanması öngörüldü.

İngiltere'nin tanıtım bütçesindeki payı 4 milyon 500 binden 5 milyon liraya, ABD'nin payı 4 milyondan 4 milyon 250 bin liraya çıkartıldı. Tanıtım bütçesi artırılan diğer ülkeler arasında Çin ve Hindistan da yer aldı.