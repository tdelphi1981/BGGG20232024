Uçak konforunda 5 serisi!
 
 OTOMOBİL PROFESÖRÜ- HAKAN ÇELİK
 hakan.celik@posta.com.tr
 
 
 
 İlk bakışta, özellikle ön bölümü BMW 5 Serisi ile büyük benzerlik gösteren 5 Serisi GT’nin ne kadar farklı bir otomobil olduğunu anlamak için bir sürüş yapmak ya da bir süre koltuklarında oturmak gerekiyor. Otomobilin adındaki GT kısaltması Gran Turismo anlamına geliyor. Büyük oranda sedan bir otomobil gibi görünse de arka bölümde yukarıya doğru açılan bagaj sayesinde ‘premium bir hatchback’ ya da ‘liftback’ olarak nitelendirmek mümkün. 
 
 Sektörün saygın isimlerinden Christopher Weil tarafından tasarlanan araç 2009 yılından bu yana üretiliyor. 5 Serisi Gran Turismo’yu aslında 5 Serisi ile 7 Serisi ve X5’in olumlu özelliklerini harmanlamış bir otomobil olarak tanımlayabilirim. Tasarımıyla büyük oranda 5 Serisi havasında olan GT konfor özellikleriyle 7 Serisi’ne daha yakın. Yüksek oturma pozisyonu ve geniş iç hacim ise X5’i andırıyor. Diğer taraftan BMW’de bu tip bir modelde ilk kez kullanılan çerçevesiz kapılar sportiflik hissini artırıyor. Tasarım ve fonksiyonel özellikleriyle yenilikçi ve ilerici bir araç olduğunu söyleyebilirim. Sıradanlaşmak istemeyen ancak buna karşın otomobile uçuk paralar ödemek istemeyen tüketici kitlesinin ilgisini çekecek nitelikte. Zira 5 GT’ye yaklaşık 90 bin euro civarında bir bedelle sahip olmak mümkün.
 
 
 
 Arka koltukların elektrikli olarak ayarlanabilmesi 5 Serisi GT’yi iddialı bir makam otomobiline dönüştürüyor.
 
 Mükemmel motor
 
 5 Serisi GT, BMW’nin marka imajının olumlu özelliklerini, örneğin sportiflik hissini taşırken şaşırtıcı derecede başarılı bir yakıt tasarrufunu beraberinde getiriyor. 5 Serisi GT, kardeşi 5 Serisi gibi muhtemelen dünyanın en iyi 4 silindirli dizel motoruna sahip. 184 beygir gücündeki motor tutumluluk konusunda da referans alınacak kadar iyi değerler sunuyor. Otomobilin en kullanışlı bölümlerinden biri bagajı. Hem iki farklı açıyla kullanılabiliyor hem de arka koltuklar yatırıldığında 1700 litre gibi muazzam bir alan sunuyor. Bu yönüyle dünyanın en güzel otomobillerinden biri olan 5 Serisi Touring’den bile daha kullanışlı ve pratik bir otomobil haline geliyor.
 
 Almanların korkulu rüyası
 
 
 
 Maserati Ghibli
 
 Fiat Grubu’nun lüks ve prestijli markası Maserati ciddi bir atağa kalkıyor. Maserati’nin orta üst sınıf lüks sedan modeli Ghibli yılın ikinci yarısında Türkiye’ye geliyor. Böylece Maserati daha önce bulunmadığı bir segmentte iddialı hale gelecek. Maserati bu yeni araçla hem İtalyan tarzı lüksü makul bir fiyata sunmayı hem de güçlü Alman rakiplerine karşı avantaj elde etmeyi planlıyor. Klasik Maserati tasarımına sahip olan Ghibli, Amerikan Chrysler’in platformunu ve Ferrari’nin 3.8 litre 490 beygirlik V8 motorunu kullanacak. Maserati’nin daha lüks ve zengin donanımlı yeni Quattroporte modeli Şubat’ta satışa sunulacak.
 
 
 
 Ferrari 458 Spyder.- Koç Holding bünyesinde faaliyet gösteren FerMas’ın genel müdürü Ferhat Albayrak geçen yıl 18 adet Maserati ve 21 adet Ferrari sattıklarını söyledi.
 
 
 Kia’nin cenevre Kozu
 
 
 
 Güney Koreli üretici Kia’nın şimdiye kadar üretilmiş en performanslı iki modeli pro cee’d GT ve cee’d GT’nin dünya tanıtımları, Mart ayında düzenlenecek olan Uluslararası Cenevre Otomobil Fuarı’nda gerçekleştirilecek. Kia Başkanı ve Tasarım Direktörü Peter Schreyer tarafından yaratılan otomobiller 1.6 litrelik GDI benzinli motora sahip. 204 beygir gücündeki bu motor 100 kilometre hızlanmasını 7.9 saniyede gerçekleştiriyor. Tiger Nose (kaplan burnu) ızgarasına sahip olan araçlar Haziran ayından itibaren Avrupa’da satışa sunulacak. Otomobillerin bu yılın sonlarına doğru Türkiye’ye de gelmesi bekleniyor.
  