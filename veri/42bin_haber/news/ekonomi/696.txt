TOBB Başkanı Hisarcıklıoğlu'ndan 'İran' uyarısı
Türkiye Odalar ve Borsalar Birliği (TOBB) Başkanı Rifat Hisarcıklıoğlu, İran ile yapılan petrol ve gaz ticaretine değinerek, bu ülkeye altın ile ödeme yapılmasına yaptırımlar gelmesi halinde Türkiye'nin petrol ve gaz ticaretinde Rusya'ya daha bağımlı hale geleceğine dikkati çekti.
Hisarcıklıoğlu, ABD'deki düşünce kuruşlarından German Marshall Fund'da (GMF) Türkiye'nin Yükselişi: Özel Sektör Bakışı başlıklı bir konuşma yaptı. 
Türkiye'nin ekonomik anlamda her açıdan yükselişte olduğunu belirten Hisarcıklıoğlu, Türkiye'nin son 10 yılda katettiği ekonomik atılımlardan bahsetti. 
Konuşması sırasında İran ile yapılan petrol ve gaz ticaretine de değinen Hisarcıklıoğlu, İran'a altın ile ödeme yapılmasına yaptırımlar gelmesi halinde bunun Türkiye'yi petrol ve gaz ticaretinde Rusya'ya daha bağımlı hale getireceğini kaydetti. Hisarcıklıoğlu, böylesi bir durumun Türkiye için önemli bir risk oluşturduğunu ve yatırım iklimine zarar vereceğini söyledi. 
Çözüm olarak Türkiye'nin ya İran'a bir ödeme yolu bulması ya da petrol ve gaz alımını Erbil, Hazar gibi yerlerle çeşitlendirmesi gerektiğini ifade eden Hisarcıklıoğlu, buna karşın son dönemde Erbil ile Bağdat arasında artan tansiyonun Ankara-Bağdat hattına olumsuz etkilerde bulunduğunu dile getirdi. 
Hisarcıklıoğlu, Arap Baharı'nın beklenenden daha geniş boyutta, uzun vadeye yayılan ve daha kanlı bir süreç haline geldiğini, Yunanistan'dan başlayarak AB'nin içinde bulunduğu ekonomik krizin derinleştiğini, dünyadaki ekonomik krizin de devam ettiğini ve hatta derinleştiğini belirterek, Hala yolun sonunu göremiyoruz dedi. 
Türkiye'nin "kendisinin yaratmadığı bu zorluklarla" nasıl başa çıkacağına ilişkin görüşlerini dile getiren Hisarcıklıoğlu, öncelikle, Türkiye'nin kendini orta gelirli bir ülke düzeyinden yüksek gelirli bir ülke düzeyine çıkarması gerektiğini söyledi. Hisarcıklıoğlu, bunun için de Türkiye'nin yüksek teknoloji ülkesi konumuna yükselmesinin önemine işaret etti. 
İkinci olarak da, Türkiye'nin demokrasisinin kalitesini artırması gerektiğini belirten Hisarçıklıoğlu, bunun için de adalet ve eğitim sistemleri ile vergi reformuna odaklanılmasının önemine değindi. 
TOBB Başkanı, Türkiye'nin yeni Anayasa'ya da ihtiyacı olduğunu belirterek, bu noktada başlattıkları Anayasa Platformu hakkında bilgi verdi. 
Hisarcıklıoğlu'nun konuşmasının ardından Anayasa Platformu'na dair hazırlanan sunum gösterildi. 
 
 
 
Şu anda İran ile tansiyon yükseltilmemeli 
 
Ortadoğu'daki gelişmelere dair soru üzerine Hisarcıklıoğlu, dünya barışı için Ortadoğu'da barışın olmasının şart olduğunu ve halihazırda zaten bölgede birçok problem mevcutken, buna bir de İran'la tansiyonun yükseltilmesinin eklenmemesi gerektiğini söyledi. 
Hisarcıklıoğlu, Türkiye ile İsrail arasındaki ilişkilerde ekonomik açıdan bir sorun bulunmadığını, hatta artış görüldüğünü belirtti. 
Siyasi noktada da iki ülke arasındaki ilişkilerin gelecekte onarılması konusunda iyimser olduğunu belirten Hisarcıklıoğlu, iki ülkenin de bölgedeki tek demokrasi ve serbest piyasa ekonomisine sahip ülkeler olduğunu söyledi. 
Türkiye'nin Suriye ile ticari ilişkilerinin çok ileri boyutlarda olmadığını ancak Suriye'nin Ortadoğu'ya ihracat yolu açısından kendileri için önemli transit ülke olduğunu belirten Hisarcıklıoğlu, krizle birlikte bu yolun kapanmasının ardından Türkiye'nin Ortadoğu'ya ihracatında yeni yollar kullanıldığını, bunlardan birinin de İskenderun-Hayfa hattı olduğunu kaydetti. 
Hisarcıklıoğlu, siyasete atılıp atılmayacağına dair bir soru üzerine, işadamı olduğunu ve şu anda Türkiye'deki tüm işadamlarını temsil ediyor olmasının kendisi için yeterli bir onur kaynağı olduğunu ifade etti.