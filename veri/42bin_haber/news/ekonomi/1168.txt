Altının onsu 1,670 dolar sınırına yükseldi
Uluslararası piyasalarda altının onsu haftaya yükselişle başlayarak 1,670 dolar sınırına kadar yükseldi. Geçtiğimiz haftanın son işlem gününe 1,675 dolar seviyesinden başlayan altının onsu satış baskılarının artmasıyla bir önceki günkü kazançlarının büyük kısmını geri vermiş ve 1.663 dolar seviyesinden kapatmıştı.

Altın ve Para Piyasaları Uzmanı Mehmet Ali Yıldırımtürk cuma günü kapanışa doğru düşüş eğilimine giren altın fiyatının New York Borsası kapanışında hafta sonu riskini almak istemeyen fonların işlemleri ile bir miktar toparladığını ve son işlemlerin 1.663 dolar/ons'tan olduğunu belirtti.

Altının, Asya borsalarındaki yükselişinin ardından, Euro Bölgesi'ndeki finansal krizden çıkış sinyalinin getireceği satışlarla yine pariteden bağımsız olarak 1.660 dolar/ons seviyesine doğru geri çekilebileceğini belirten Yıldırımtürk, "Euro Bölgesi'nin yüklü kamu borçlusu ülkelerde oluşan söz konusu iyimserlikle faiz oranlarında gerileme devam ediyor. Mevcut faiz oranlarını kaçırmak istemeyen büyük fonların, altın ve diğer kıymetli metal fonlarından çıkma eğilimleri Avrupa borsalarında gün içinde altın fiyatındaki düşüşün gerekçesi olabilir" dedi.

Altının onsunda yükselişlerde 1.675 dolar/ons teknik direncinin takip edileceğini ifade eden Yıldırımtürk, gerilemelerde ise 1.655 - 1.650 dolar seviyelerinin kısa vadeli destek konumunda olduğunu kaydetti.

Yıldırımtürk, şu değerlendirmede bulundu:
"Altın fiyatındaki olası gerileme ve dolar/TL'deki olası düşüşle Kapalıçarşı Altın Piyasasında güne 94,80 TL'den başlayan 24 Ayar altının gram fiyatı gün içinde dolar/ons'taki yükselişe duyarlı olarak 95,10 TL'yi, olası gerilemelerde ise 93,85 TL'yi görebilir."