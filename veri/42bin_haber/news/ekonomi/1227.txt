KIA'yı baştan yarattı
 
 OTOMOBİL PROFESÖRÜ- HAKAN ÇELİK
 hakan.celik@posta.com.tr
 
 Bugüne kadar Audi A6 ve TT ile Volkswagen Golf ve Eos’un da aralarında bulunduğu başarılı otomobillerin tasarımında önemli roller üstlenen Alman vatandaşı Peter Schreyer, 2006’dan bu yana Güney Koreli üretici Kia bünyesinde görev yapıyor. Kia’nın 2006’da ‘baştasarımcı’ sıfatıyla kontrat imzaladığı Peter Schreyer geçen zaman içinde çok kritik önemli proje ve ürünlere imza attı.
 
 Bütün dünyanın ilgisini çeken bir performans gösteren Schreyer, Kia marka araçlara da bambaşka bir kimlik kazandırdı. 2007’deki bir röportajında eski Kia tasarımları için, “Çok nötr duruyorlar. Uzaktan bakınca Koreli mi yoksa Japon mu oldukları bile belli değil” diyen Schreyer bugün tamamen özgün kimliklere sahip otomobillerle Kia’nın satış grafiğini de çok ciddi ölçüde yükseltti.
 
 Kia tarzını yarattı 
 
 Bir otomobilin tanınması ve karakterinin oluşması için ön tasarımın önemine işaret eden Peter Schreyer, ‘Kaplan Burnu’ adını verdiği yeni dizayn yaklaşımıyla Kia’da bir çığır açtı. Otomobil tasarımını mimarlık, müzik bestelemek ve kısaca çok boyutlu bir sanat olarak gördüğünü anlatan Schreyer, Kia’da yeni Sportage’dan cee’d modeline kadar uzanan yeni gamın da yaratıcısı durumunda.
 
 Kia son yıllarda Türkiye ve dünya ülkelerinde pazar payını hızla yukarı taşıyan bir marka. Güney Kore’deki Kia yönetim kurulu sadece tasarım bölümünü değil şirket yönetimini de Schreyer’e emanet etme kararı aldı. Schreyer Aralık ayından bu yana başkanlık koltuğunda oturuyor.
 
 Kendine has bir giyim stiline sahip olan Kia Başkanı Peter Schreyer genellikle siyah kıyafetler ve Philip Starck tasarımı gözlükleriyle tanınıyor.
 
 Renault’nun küçük kaplanı
 
 
 Captur, SUV araçların şık görünümü ve yüksek sürüş pozisyonuyla MPV araçların kullanışlı ve ferah iç alanı gibi özellikleri bir araya getiriyor.
 
 Renault, Captur adında yepyeni bir araç geliştirdi. Hatchback otomobiller dünyasının yeni ve en başarılı tasarımlarından olan Clio ile benzerlikler gösteren Captur biraz daha büyük ve yetenekli bir araç arayanların ihtiyaçlarını karşılamayı hedefliyor. Yeni Captur tıpkı Clio gibi markanın Hollandalı tasarımcısı Laurens Van den Acker imzasını taşıyor. 
 
 ;
 İbrahim Aybar
 
 Renault Mais Genel Müdürü İbrahim Aybar, Mart ayındaki Cenevre Otomobil Fuarı’nda tanıtıldıktan sonra Türkiye ve dünya pazarlarında satışa sunulacak olan aracın gelişiyle Renault ürün gamının iyice zenginleşeceğini söyledi. Yokuşta kalkış, eller serbest ve tablet bilgisayar bağlantısına imkan veren Renault R-Link gibi donanımlara sahip olan Captur rekabetçi bir fiyatla satışa sunulacak. Makul ölçüleri ve pratik kullanım özellikleriyle şehir ortamında elverişli bir araç olan Captur yüksek platformuyla zor yol şartlarında da beklentileri karşılayacak bir otomobil.
 
 Opel Adam Mart’ta geliyor
 
 
 
 Alman üretici Opel’in büyük umutlarla geliştirdiği Adam modeli satışa çıkmak üzere. Opel Adam’ın üretimine Almanya’daki Eisenach fabrikasında başladı. Çağın trendlerini yansıtan başarılı tasarım özellikleriyle ilgi odağı olan Opel Adam daha satışa çıkmadan 16 binin üzerinde sipariş aldı. Araç 61 bin civarında farklı donanım kombinasyonlarıyla kişiselleştirme imkanı sunuyor. 190 milyonluk yatırımla geliştirilen araç Mart’ta Türkiye pazarında satışa sunulacak.
 
 Toyota’dan okullara yarışma çağrısı
 
 ‘Toyota Uluslararası Çevre ve Yenilikçi Fikir Yarışması’nın yeni dönemi başlıyor. Türkiye’de bulunan Eko Okullar ile Toyota bayilerinin ortak çalışması ile oluşturulacak projelerin yer alacağı yarışmanın teması ‘Sürdürülebilir Ulaşım’ olacak. Çevre, güvenlik, sağlık ve sıkışıklık gibi trafik ile ilgili konular üzerinde uygulanabilir projelerin üretilmesini hedefleyen bu seneki yarışma, ülkemizde Toyota ve TÜRÇEV işbirliği ile 2007’den bu yana düzenleniyor. Türkiye Çevre Eğitim Vakfı tarafından koordine edilen Eko-Okullardaki çevreci öğrenciler, bölgelerindeki Toyota bayileri ile birlikte günümüzün büyük sorunlarından biri olarak karşımıza çıkan ulaşıma bağlı çevresel sorunlar, güvenlik, sağlık ve trafik sıkışıklığına yönelik projeler üretecekler. Toyota Avrupa, ‘Çevre ve Yenilikçi Fikirler Yarışması’na 20 bin euro’luk fon aktarılıyor.