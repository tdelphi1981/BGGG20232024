Rus ve Sırp iş adamları Bursa'da
Türkiye İşadamları ve Sanayiciler Konfederasyonu (TUSKON) tarafından organize edilen TürkiyeDünya Ticaret Köprüsü 2012 toplantısı kapsamında Türkiye'ye gelen Sırp ve Rus iş adamlarından oluşan heyet, Bursa Girişimci İşadamları Derneği (BUGİAD) üyeleriyle ikili görüşmeler yaptı.
BUGİAD Başkanı Ali Fuat Er, BUGİAD'ın ev sahipliğinde Atatürk Kongre Kültür Merkezi'nde düzenlenen toplantıda yaptığı konuşmada, Rusya ve Sırbistanlı iş adamları ile gerçekleştirdikleri ikili iş görüşmelerinin hayırlara vesile olmasını diledi. 
İstanbul'da çatı kuruluşları olan TUSKON tarafından düzenlenen programın açılışına Bursa'dan geniş bir heyetle katıldıklarını anımsatan Er, Program çerçevesinde Türkiye'ye gelen yabancı ülke heyetlerine ülkemizin sadece İstanbul'dan ibaret olmadığını göstermek için birçok ilde organizasyonlar tertiplendi. Bugün de Rusya ve Sırbistan'dan ülkemize gelen iş adamlarımızı Bursa'da ağırlama fırsatı buluyoruz dedi. 
Bu görüşmeler sayesinde BUGİAD'ın etkin ve güçlü yapısıyla üyelerinin ileri derecedeki müteşebbisliğine katkı sağlama arzusunda olduklarını ifade eden Er, Bu gibi görüşmeler, Bursa iş dünyasına farklı coğrafyalara açılma olanağı sağlıyor. Ticaret köprülerinin gerçekleştirilmesinde yurt dışında açılmış olan Türk okullarının ve Türk eğitim yatırımlarının da büyük katkısı var. Dünyada ekonomik gelişmeler hızla değişim gösterirken bizler için artık sektörel zirveler, fuarlar ve güçlü sivil toplum kuruluşlarımız ile daha güçlü olma zamanı gelmiştir diye konuştu. 
Sırbistan Uluslararası Ticaret Birliği (SİTA) Dernek Başkanı Ömer Şimşek de bu görüşmelerin ikili ilişkilerin gelişmesine vesile olması dileğinde bulundu. Şimşek, İnşallah bu sene daha başarılı ticari adımlar atarız. Bu ticari başlangıcın iki toplumun daha sağlıklı bir ilişki geliştirmesine vesile olmasını temenni ediyorum dedi.
İkili görüşmelerin ardından konuk heyet temsilcilerine plaket takdim edildi.