Devlet 9 yılda 12 milyar lira sosyal yardım yaptı
Aile ve Sosyal Politikalar Bakanı Şahin, 2003-2012 yılları arasında çeşitli başlıklar altında vatandaşlara 11 milyar 854 milyon liralık sosyal yardım yapıldığını açıkladı.

AİLE ve Sosyal Politikalar Bakanı Fatma Şahin, hükümetin göreve gelmesinden bu yana yapılan sosyal yardımların haritasını açıkladı. MHP’li Özcan Yeniçeri’nin soru önergesini cevaplayan Şahin’in verdiği bilgilere göre 2003-2012 yılları arasında 7 milyar 221 milyon TL periyodik, sağlık, sosyal, yatırım, eğitim, gıda yardımı yapıldı. Yine 2003-2012 Eylül döneminde 6 milyar 310 milyon TL kaynak Sosyal Yardım Dayanışma Vakıfları’na aktarıldı. Gençlere de yüksek öğrenim bursu olarak 114 milyon TL verildi. 
13 milyon ton kömür 
Aynı tarihlerde 2 milyon 95 bin 636 aileye 13 milyon 501 bin ton kömür dağıtıldı. Bakan Şahin, 9 yılda vatandaşa aktarılan toplam kaynağın 11 milyar 854 milyon 696 bin TL olduğunu söyledi. 200-2012 Eylül döneminde tarımsal kalkınma kooperatifi çatısı altında birleşen 74 bin 557 aileye Kırsal Alanda Sosyal Destek Projesi kapsamında 957 milyon 570 bin TL faizsiz destek verildi. Şahin’in verdiği bilgilere göre, söz konusu dönemde eşi vefat etmiş 224 bin 190 kadına 259 milyon 836 bin TL yardım yapıldı. 
ENGELLİLER İÇİN ‘BİRLİKTE YÜRÜYORUZ’ DEDİLER  
Türkiye Beyazay Derneği, engellileri topluma kazandırmak için ‘Birlikte Yürüyoruz’ projesi başlattı. Projenin tanıtımına Aile ve Sosyal Politikalar Bakanı Fatma Şahin ile İstanbul Valisi Hüseyin Avni Mutlu da katıldı. Çizgi film karakteri Fati’nin reklam yüzü olduğu proje ile yarışma, eğitim ve yaz kampları yapılacak.