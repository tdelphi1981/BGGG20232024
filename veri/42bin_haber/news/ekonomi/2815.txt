Yarısı yarım milyon lira
Türk Kızılayı, bir hayırseverin bağışladığı ticari taksi plakasının yarı hissesini 485 bin lira muhammen bedelle ihaleye çıkarttı

Türk Kızılayı, bir hayırseverin bağışladığı ticari taksi plakasının yarı hissesini 485 bin lira muhammen bedelle ihaleye çıkarttı. Toplumun güç ve kaynaklarını harekete geçirerek muhtaç ve korunmasız insanlara yardım etmek ve toplumun afetlerle mücadele kapasitesinin geliştirilmesini desteklemek misyonuyla 145 yıldır hizmet veren Türk Kızılayı, hayırsever bağışlarıyla büyümeye devam ediyor. Başta gayrimenkuller olmak üzere her türlü bağışı değerlendiren Kızılay, belirli dönemlerde düzenlediği ihalelerle yapılan bağışları nakde çeviriyor. Daha öncede bağışlanan arsa, daire, yazlık ve dükkanların satışı için ihale düzenleyen Türk Kızılayı, bu sefer İstanbullu bir hayırseverin bağışladığı ticari taksi plakası için ihaleye çıktı.
Bağışlanan '34 THZ 37' numaralı plakanın yarı hissesi (4/8'lik hisse) için 485 bin lira muhammen bedel belirlendi. Kapalı zarf-açık artırma usulü ile yapılacak ihaleye, katılmak için söz konusu muhammen bedelin yüzde 3'ü oranında geçici teminat yatırma şartı aranacak. Teklifler, en geç 15 Mart 2013 saat 12.00'a kadar Türk Kızılayı Genel Müdürlüğü'nün Lale'lideki İstanbul Müdürlüğü binasına teslim edilebilecek.
Ticari taksi plakası ticareti yapan Kale Taksi Satış Müdürü Gürsoy Atlı, yaptığı açıklamada, İstanbul'da yaklaşık 17 bin 400'ü sarı, bini de kırmızı (Şile, Sultanbeyli, Büyükçekmece, Çatalca ve Silivri gibi ilçelerde) olmak üzere 18 bin 500 civarında ticari taksinin bulunduğunu söyledi. İstanbul'da günde ortalama 15-20 taksi plakasının 1 milyon 20 bin liradan el değiştirdiğini belirten Atlı, Türk Kızılayı tarafından ihaleyle satışa çıkartılan '34 THZ 37' numaralı plakanın yarı hissesine de başta taksici esnafı olmak üzere yatırımcıların ilgi göstereceğini dile getirdi. İstenmesi halinde aylık 4 bin liraya kiraya da verilebilecek ticari taksi plakasının iyi bir yatırım aracı olduğunu ifade eden Gürsoy Atlı, taksi plakasının geçen yıl yatırımcısına yüzde 15 ila 20 arasında kazandırdığını kaydetti.