DenizBank, Citigroup görüşmesini doğruladı
DenizBank, Citigroup'un Türkiye'deki bireysel bankacılık bölümünü satın almak üzere görüşmelerini sürdürüyor.
DenizBank'ın Kamuyu Aydınlatma Platformu'nda (KAP) yer alan açıklamasında, basında çıkan haber ve söylentiler üzerine Citigroup tarafından Aralık 2012'de satılacağı açıklanan Türkiye'deki bireysel bankacılık bölümünün satın alınması için görüşmeler devam etmektedir denildi.   
Geçen hafta medyada Citigroup'un bireysel birimine Denizbank ile birlikte Fibabanka ve Odeabank'ın alım için ilgi gösterdiği ve kısa listeye girdiği haberleri yer almıştı. 
Haberlerde görüşüne yer verilen konuya yakın bir kaynak, "Denizbank ile öncelikle bir münhasırlık anlaşması imzalanacak. Nihai anlaşmanın bir ay içinde açıklanması bekleniyor" derken, bir başka kaynak da, "Satış sürecinin ilk aşamasında diğer talipler çok ilgiliydi. Ancak Denizbank'ın ana ortağı Sberbank'ın da devreye girmesi sonucu Denizbank yarışta öne çıkarak uzlaşma sağlandı" açıklamalarında bulunmuştu.