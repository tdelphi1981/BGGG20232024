Ucuz benzin fırsatına koşan deposunu Fullleyemedi
Fırsat sitelerinden aldığı Full indirim kartını kullanamayanlar ateş püskürüyor. Lukoile devir süreci nedeniyle kapalı olduklarını belirten Full yetkilileri ise kampanyanın devam edeceğini söylüyor.

Vatandaşa ucuz akaryakıt satarak adını duyuran Full’ün istasyonları kepenk indirirken, aralık ayında fırsat sitelerinden indirim kuponu alanlar ellerinde kalan kuponların şokunu yaşıyor. Müşteriler yüzde 8 indirimli aldıkları akaryakıtın akıbetine ilişkin merak içinde beklerken, Full’den yapılan açıklamada kendileriyle irtibata geçilmesi durumunda paraların anında müşteri hesabına aktarılacağı belirtiliyor. 
Kartların akıbeti ne olacak 
MASAK’ın, European Tabacco adlı şirketin de içinde bulunduğu bazı kurumlara ‘yurt dışı ticaretle terör örgütüne kaynak sağlamak’ suçlaması ile başlattığı operasyon Full’e büyük darbe vurdu. Olayların basına yansımasının ardından Doğan Holding ile ortaklık görüşmelerini sona erdiren şirket, kısa süre önce 53 istasyonun 10 yıl süreyle Rus petrol şirketi Lukoil’e kiralanması için niyet mektubu imzalarken, müşteriler ön ödeme yapmalarına rağmen alamadıkları benzinin derdine düştü. Aralarında şehirfirsati.com, yakala.co’- nun da bulunduğu sitelerden indirim kartı alanlar ‘Ne yetkili var ne çözüm, kartların akıbeti ne olacak’ diye isyanda. 
Ne yetkili var ne çözüm 
Şikayetvar.com sitesinin yanı sıra gazetemizi de arayarak şikayetlerini dile getiren müşterilerden Yunus T. adlı vatandaş şikayetini “yakala.co’dan aldığım Full indirim kartını 2 kere ancak kullanabildim. Full istasyonları kapattı. Ne yetkili var, ne çözüm” sözleriyle dile getirdi. İsmet Ö. adlı kullanıcı da “Full sitesinde bilgilendirme yok, istasyon ise inşallah yakın zamanda cevabını veriyor” sözleriyle isyan etti. Resul Ç. adlı kullanıcı ise “Çekim işleminin iptali için mail yolu ve müşteri temsilcisi ile görüşmeme rağmen işlem iptal edilmedi” şeklinde şikayetini dile getirdi. 
Devir süreci nedeniyle kapalıyız 
Konuya ilişkin görüştüğümüz Full yetkilileri, içinde bulundukları devir süreci sebebiyle istasyonlarının geçici olarak kapalı olduğunu belirtti. Şu an yaklaşık 900 müşterinin fırsat sitelerinden aldığı indirimli kart promosyonunun devam ettiğini kaydeden yetkililer “Müşteri destek hattımızı arayan 25 müşterimizin paraları geri ödendi. Yaklaşık 80 müşterimiz 2 ay daha bekleyip ondan sonra karar vereceğini açıkladı. Bizleri arayan her müşterimizin ödedikleri ücretleri geri ödüyoruz” dedi. Yakala.co’nun kurucu ortaklarından Mehmet Keteloğlu ise kendilerinin reklam/duyuru kanalı olarak tüketicilere çalıştıkları kurumların fırsatlarını sunduklarını belirterek bu konuda taraf olmadıklarını belirtti.