'Oda seçimlerinde rekabet daha da artar'
Türkiye Odalar ve Borsalar Birliği (TOBB) Başkanı Rifat Hisarcıklıoğlu, ''Anayasa Mahkemesi kararı, oda ve borsa seçimlerinde rekabeti azaltmayacak, daha da arttıracaktır'' dedi.
Anayasa Mahkemesi, oda ve borsalarda üst üste 2 dönem yönetim kurulu veya meclis başkanlığı yapmış olanların, aradan 2 seçim dönemi geçmedikçe aynı göreve yeniden seçilemeyeceklerine ilişkin kanun hükmünü iptal etti. 
Konuya ilişkin soruları yanıtlayan Hisarcıklıoğlu, Anayasa Mahkemesi'nin Türkiye'nin yüksek mahkemesi olma sıfatıyla konuyu inceleyerek Anayasa'ya göre değerlendirme yaptığını ve karara vardığını vurguladı.  
''Biz sağlam gelenekleri olan bir camiayız'' diyen Hisarcıklıoğlu, demokratik seçimlerin geleneklerinin temel esaslarından bir tanesi olduğunu dile getirdi.  
Hisarcıklıoğlu, oda ve borsa başkanlarının seçimle iş başına geldiklerini hatırlatarak, ''Meslek grupları ve oda/borsa meclisleri seçildikten sonra meclis ve yönetim kurulu başkanı seçilir. Diğer bir ifade ile birçok aşamada seçim süreci yaşanır. Oda ve borsa yönetimlerine demokratik bir şekilde herkes aday olabilir ve en çok oyu alan da kazanır'' diye konuştu.  
Anayasa Mahkemesi kararının, oda ve borsa seçimlerinde rekabeti azaltmayacağını, daha da arttıracağını belirten Hisarcıklıoğlu, seçime girme kısıtlamasının kalkmasının, oda ve borsa başkanlarının değişimine engel olmadığını dile getirdi.  
-''Değişim geçmişte olduğu gibi önümüzdeki dönemde de olacak''- 
Hisarcıklıoğlu, 2009 yılında yapılan seçimlerde oda ve borsa yönetim kurulu başkanı ile meclis başkanlarının yüzde 57'sinin değiştiğini ifade ederek, ''Değişim geçmişte olduğu gibi önümüzdeki dönemde de olacak'' dedi. 
Şubat-Mart aylarında oda ve borsa seçimlerinin gerçekleştirileceğine dikkati çeken Hisarcıklıoğlu, şöyle konuştu: 
''Anayasa Mahkemesi'nin verdiği karar hepimiz için yeni bir durum oldu. Anadolu'nun dört bir tarafında pek çok işadamı iptal edilen yasa maddelerine göre seçime girmeyi veya girmemeyi planlamıştı. Seçimlere girmeyi kısıtlayan hükümler kalktığı için birçok il ve ilçemizde yeni bir durum ortaya çıktı. Seçim sürecinde ortaya çıkan bu yeni gelişme sonrasında TOBB Başkanı olarak benim ve Yönetim Kurulu'ndaki arkadaşlarımın temel görevi, oda ve borsa seçimlerini her zaman olduğu gibi demokratik rekabet içinde ve olgun bir biçimde tamamlamaktır.'' 
 