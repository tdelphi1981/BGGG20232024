Chrysler geri çağırıyor
Otomobil üreticisi Chrysler, ürettiği 919 bini aşkın eski model Jeep Grand Cherokee ile Liberty SUV marka aracı geri çağırıyor.
ABD Ulusal Karayolları Trafik Güvenliği Yönetimi'nin internet sitesinde yer alan belgelere göre, Grand Cherokee'lerin 2002'den 2004 yılları arasındaki modelleriyle, Liberty'nin 2002 ile 2003 modelleri geri çağrılacak.

İnternet sitesine yer alan açıklamada, hava yastığı kontrol bilgisayarının bir bölümünün arızalanabileceği ve araçlar seyir halindeyken ön ve yan taraflardaki hava yastıklarının şişebileceği bildirildi.

Açıklamada araçlara ilişkin geçen yıl kurum tarafından başlatılan bir araştırmasının hava yastıklarının 215 kez şişerek, 81 hafif yaralanmaya yol açtığını gösterdiği belirtildi. Henüz sorunla ilgili bir kaza meydana gelmediği kaydedilen açıklamada, yine de bu durumun ciddi kazalara yol açabileceği uyarısında bulunuldu.

Araç sahiplerini ocak ayından itibaren araçların geri çağrılması konusunda bilgilendirecek olan Chrysler, sorunu gidermek amacıyla araçlara ücretsiz bir elektrik filtresi takacak.

Geri çağrılan araçların 775 bini ABD'de, 49 bini Kanada'da, 22 bini Meksika'da ve geri kalanı da Kuzey Amerika dışındaki ülkelerde bulunuyor.