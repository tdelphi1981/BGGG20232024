"Ev"leniyoruz
Türkiye genelinde son 5 yılda 2 milyon 166 bin konut satışı gerçekleşti. AA muhabirinin Türkiye İstatistik Kurumu (TÜİK) verilerinden derlediği bilgilere göre, Türkiye genelinde 2008-2012 yılları arasındaki dönemde konut satışları bakımından İstanbul ve Ankara, diğer illere büyük fark attı.

Söz konusu dönemde Türkiye'nin en kalabalık kenti İstanbul'da 483 bin 712 konut satılırken, bu rakam Başkent Ankara'da 383 bin 349 olarak gerçekleşti.

Türkiye'nin en kalabalık üçüncü ili olan İzmir'de ise aynı dönemde 128 bin 836 konut satılırken, Adana ve Mersin'de toplam 107 bin 957 konut yeni sahibini buldu.

Bu dönemde en az konut satışı yapılan yerler ise toplam 7 bin 673 ile Van, Muş, Bitlis ve Hakkari olurken, Ağrı, Kars, Iğdır ve Ardahan'da da toplam 7 bin 920 konut satıldı.

5 yılda 2 milyonun üstünde konut satıldı

Türkiye genelinde geçen yıl 431 bin 485 konut satıldı. Son 5 yıllık konut satışları incelendiğinde ise en fazla konut satışına 2009 yılında ulaşıldığı görüldü.

Birçok yeni konut projelerinin girmesiyle hareketlenen sektörde, 2008'de toplam 427 bin 105 konut satışı gerçekleştirilirken, söz konusu satış 2009'da 531 bin 746, 2010'da 357 bin 341 olurken 2011'de 419 bin olarak gerçekleşti. 

Böylelikle, Türkiye genelinde 2008-2012 yılları arasındaki 5 yıllık dönemde toplam 2 milyon 166 bin konut satışı yapılmış oldu.

Söz konusu 5 yıllık dönemde İstanbul, Ankara, İzmir, Adana ve Mersin'de en yüksek konut satışlarının yaşandığı yıl, 2009 yılı oldu. Konut satışları, zirve yaptığı 2009 yılından 2012'ye gelene kadar İstanbul'da yaklaşık yüzde 33 azaldı. 

Aynı dönemde konut satışları Ankara'da yüzde 37, İzmir'de yüzde 25, Adana ve Mersin'de ise yüzde 20 civarında azalış gösterdi.