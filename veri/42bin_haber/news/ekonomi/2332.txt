Vatandaş devletten boğazları kiralamak istedi
İTÜ Makine Mühendisliği Mezunu Sabit Ateş, ters akıntıları kullanarak elektrik enerjisi üretecek "tribün" projesi için "Boğazların" kendisine kiralanmasını istedi.
TBMM Dilekçe Komisyonu, önce bu projenin uygulanabilirliğini ve kiralama işlemini bakanlıklara sordu. Kıyı Emniyeti Genel Müdürlüğü projenin detaylarını istedi, Deniz Kuvvetleri Komutanlığı inceleme için Hidrografi ve Oşinografi Dairesi Başkanlığı'na başvurulmasını tavsiye etti. Ulaştırma Bakanlığı, diğer bakanlıkları adres gösterdi, Dışişleri Bakanlığı "Montrö Boğazlar Sözleşmesi" açısından sakıncası bulunmadığını belirtti. Maliye Bakanlığı ise imar mevzuatını gerekçe göstererek uygun görüş bildirmedi. TBMM ise tüm bu görüşleri dikkate alarak Ateş'e, "konunun yargıya intikal ettirilmesinde fayda var" diyerek mahkemeleri adres gösterdi.