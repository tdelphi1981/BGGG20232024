Çekte dijital devrim
Çekte 'ben seni nerden bileceğim arkadaş' sorusu kalkıyor. Gerek gerçek gerekse tüzel kişilerin çek raporlarına rıza gösterdiği takdirde SMS ya da internetten ulaşmak artık mümkün.
Karşılıksız çekte hapis cezasının kalkmasından sonra işdünyasında yaşanan 'güven' sorunu aşılıyor. Gerçek kişilerden sonra tüzel kişiler de artık rıza gösteren çek sahibinin bilgilerine internet ortamından ya da SMS ile ulaşabilecek. Türkiye Odalar ve Borsalar Birliği (TOBB) ile Kredi Kayıt Bürosu (KKB) arasında şirketlerin sicil bilgilerini reel sektöre açacak uygulamaya ilişkin protokol imzalandı. Kredi Kayıt Bürosu Genel Müdürü Kasım Akdenizve TOBB Başkanı M. Rifat Hisarcıklıoğlu'nun da katıldığı konuya ilişkin düzenlenen toplantıda konuşan Başbakan Yardımcısı Ali Babacan, şahısların kullanacağı şekilde tasarlanan sistemin tanıtımını ocak ayında yaptıklarını hatırlatarak "Bugün ise şirketlerin daha iyi yararlanmasını sağlayacak adımı atmış oluyoruz" dedi.

Pozitif sicil de görülecek

İş dünyasının temsilcileri, şirketler, ihracatçılar, esnafın TOBB'a bir form dolduracağını ve sisteme üye olacağını belirten Babacan, 'üye oldunuz' diye cep telefonlarına gelen SMS'in ardından kişilerin SMS, akıllı telefondan ya da bilgisayar üzerinden sistemi kullanabileceğini söyledi. Merkez Bankasının eskiden sadece negatif sicil tuttuğunu ifade eden Babacan "Bir kanun çıkarttık ve Merkez Bankası'ndan Bankalar Birliği'ne kredi kayıt işini verdik. Bunu verirken de hem pozitif hem negatif sicilin tutulacağı bir sistemi öngördük. Şu anda sistemde sadece dönen çekler görülmüyor. Ne kadar çek ödediyse tutarıyla, adetiyle o da tutuluyor. Diyelim ki bir esnaf 20 yılda 2 bin çek ödemiş, 3 çeki dönmüşse kara listede oluyordu. Bu bilgiyi bütün piyasa gördükten sonra ticaret çok kolaylaşacak" dedi. 

Aç sicilime bak, kendin karar ver

Hiç tanınmayan biri gelip vadeli mal istediğinde 'ben seni nereden bileceğimarkadaş' sorusunun cevabı artık daha kolay olacağını ifade eden Babacan, sözlerini şöyle sürdürdü:
"Bundan sonra yine beni 'Ahmet'e sor, Mehmet'e sor' diyebilir ama 'benim aç sicilime bak, kendin karar ver' diyecek. Tüm vatandaşlarımızın sadece çek raporu değil, bir de risk raporu var. Risk raporunda, banka ile olan bütün kredi ilişkisi görülebiliyor. Bunu da artık iş dünyamız görebilecek. Bütün bilgiler kişinin kendi izniyle 3. taraflarla paylaşılabiliyor. Bu 
sistem dünyada ilk ve tek. Kredi sicil müessesesi dünyada var ama internet üzerinden saniyeler içeresinde ulaşılabilen bilgiler değil. Bunu şirketlere para karşılığında alabiliyorsunuz. Zaman ve sistem açısından çok farklı." TOBB Başkanı Rifat Hisarcıklıoğlu ise yeni sistemle birlikte, ticaret hayatındaki sisli havanın ortadan kalkacağını söyledi. 
Hisarcıklıoğlu "Buradan tüm firmalarımıza sesleniyorum. Bu sistemi kullanın. Rekabet artıyor ve artmaya devam edecek. Zira riskini yönetemeyen şirketler ayakta kalamayacak" dedi. 

Sistem Nasıl İşleyecek?
E-Rapor Sistemi'nde gerçek kişiler kkb.com.tr veya banka şubelerinden, tüzel kişiler ise TOBB ve banka şubelerinden başvuru formu doldurarak sisteme üye olacak. Rapor alımı ise banka şubelerinin yanısıra SMS ya da kkb.com.tr üzerinden gerçekleşebilecek. Üçüncü kişiye ait çek raporu için çek hamilinin 'Çek' yazıp, aralarında boşluk bırakarak, 3.kişiye ait çek numarası veya TC kimlik numarası, 3. kişinin ilişkili olduğu bankanın adı ve vergi kimlik numarasının son 4 hanesini ekleyip, 4552'ye SMS göndermesi yeterli. Çek keşidecisi eğer kendisine gelen SMS'i onaylarsa bu noktada karşı tarafa şifre gidecek. Ve böylece çek hamili bu şekilde keşidecinin çek raporunu görebilecek. Şifre ise tek kullanımlık olacak. Böylece de güvenlik sağlanacak.