Bankaya icra getirtti!
 
 İzmir Aliağa’da ev almak için çektiği kredinin dosya masrafının kendisine geri ödenmesi için Tüketici Sorunları Hakem Heyeti’ne başvuran öğretmen Nebi Öztaner, heyetin kararına rağmen parası iade edilmeyince dosya masrafı ücretini icra yoluyla tahsil ettirdi.
 
 Öztaner, Aliağa ilçesinde daire almak için bir bankadan 63 bin liralık kredi çektiğini, kendisinden 500 lira dosya masrafı, 102 lira da sigorta parası kesildiğini söyledi.
 
 Haksız olduğuna inandığı bu kesintinin tarafına ödenmesi için kasım ayında bankaya müracaat ettiğini aktaran Öztaner, bankanın olumsuz cevabı üzerine dosya masrafı makbuzuyla birlikte Aliağa’daki tüketici sorunları hakem heyetine başvurduğunu anlattı.
 
 15 GÜN İÇİNDE ÖDEMESİ GEREKİYORDU 
 
 Heyetin yaptığı değerlendirme sonucunda, "Dosya masrafı ve sigorta kesintisinin 15 gün içinde geri ödenmesi, ödenmemesi halinde icra yolunun açık olduğu" şeklinde karar verdiğini ifade ede eden Öztaner, heyet kararına rağmen bankanın herhangi bir işlem yapmadığını, karardan yaklaşık bir ay sonra Aliağa İcra Dairesi’nde icra işlemlerini başlattığını belirtti.
 
 Öztaner, heyet kararıyla başvurduğu Aliağa İcra Dairesi’nin 664,11 liralık borcuhu tahsil ettiğini belirterek, şöyle konuştu: "Bankaların kanunlardaki boşluklardan yararlanıyor, net ifadelerle çerçevesi belirlenmeyen durumları lehlerine kullanıyor. Verdiğim hukuk mücadelesi sonucu dosya masrafımı geri aldım. Tüketici bilinçli olsun, bu karar örnek olsun istedim. Vatandaşlarımız bir haksızlığa uğradıklarına inandıklarında mutlaka bulundukları yerlerdeki Tüketici Sorunları Hakem Heyetlerine müracaat etsin. Kanunları ve yönetmelikleri inceleyip, öğrensinler."
 
 KART AİDATLARINI DA İCRAYLA ALMIŞ
 
 Öztaner, daha önce de ödediği kredi kartı aidatlarının geri ödenmesi için Tüketici Sorunları Hakem Heyeti’ne başvurduğunu, bunu da icra yoluyla tahsil ettiğini sözlerine ekledi.
 
 AA