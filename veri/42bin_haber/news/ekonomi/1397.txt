Kamuda günlük 20 liraya yaz tatili
Kamu kurumlarına ait tesislerde konaklamak isteyenler bu yıl, KDV hariç kişi başına günlük 8,80 lira ile 13,15 lira arasında yemek, 3,75 lira ile 6,80 lira arasında da konaklama bedeli ödeyecek. Maliye Bakanlığı'nın "Kamu Sosyal Tesislerine İlişkin Tebliğ"i Resmi Gazete'de yayımlandı.

1 Şubat 2013 tarihinden itibaren yürürlüğe girecek tebliğe göre, eğitim ve dinlenme tesislerinde bulunması gereken özelliklerden 15 ve daha fazlasını taşıyan tesislerde kişi başına günlük 13,15 lira yemek ve 5,15 lira konaklama bedeli ödenecek.

Konaklama bedeli, 1 Temmuz - 15 Ağustos döneminde 6,80 lira olacak.

Tesislerde bulunması gereken özelliklerden asgari 12 ve en fazla 14 tanesini taşıyan tesislerde ise kişi başına günlük 11,20 lira yemek ve 4,50 lira konaklama bedeli alınacak. Konaklama bedeli, söz konusu yerlerde 1 Temmuz - 15 Ağustos dönemi için 5,80 lira olarak belirlendi.

Tesisler için belirlenen özelliklerden 12 tanesinden daha azı bulunan yerler için kişi başına günlük 8,80 lira yemek ve 1 Temmuz - 15 Ağustos döneminde 5,50 lira olmak üzere diğer zamanlarda 3,75 lira konaklama bedeli ödenecek.

Ayrıca, konut veya bağımsız bölümde buzdolabı bulunanlarda günlük en az 1,80 lira, televizyon bulunanlarda günlük en az 2 lira ve klima bulunanlarda günlük en az 2,80 lira konut başına ilave bedel alınacak.

Misafirhaneler

Misafirhanelerden yararlanan kurum personelinden kişi başına her gece için en az 6,80 lira alınacak. İdarelerce, verilen hizmetin özelliği, maliyeti ve standardın üzerinde olması, odadaki yatak sayısı gibi hususlar dikkate alınarak daha yüksek konaklama bedeli tespit edilebilecek.

Misafirhanelerden yararlanacak geçici görevli kamu personelinden alınacak konaklama bedeli, geçici görevlendirmenin ilk 10 günü için gündeliklerinin 2013 Yılı Merkezi Yönetim Bütçe Kanunu'na ekli (H) cetvelinin dipnotunda yer alan hükme göre yüzde 50 artırımlı miktarının tamamını, daha sonraki günler için ise artırımsız gündeliklerinin yarısını, geçici görevli denetim elemanlarından alınacak konaklama bedeli ise yurt içi gündeliklerinin yüzde 50 artırımlı miktarının tamamını geçemeyecek.

Misafirhanelerden yararlanan geçici görevli personel hangi kamu kurumunda çalışırsa çalışsın hepsine aynı tarife uygulanacak.

Her ne ad altında ve sürede olursa olsun (kiralanmış olan yerler dahil) kurumun tasarrufunda olan yerlerde personelin konaklaması halinde (lojman olarak tahsis edilenler hariç), bu yerler de misafirhane kapsamında değerlendirilecek.

Kreş ve çocuk bakımevleri ücretleri

Kamu kurum ve kuruluşlarına ait kreş ve çocuk bakımevlerine kabul edilecek devlet memurları ile diğer kamu personelinin her çocuğu için aylık bakım ücreti asgari 124 lira olarak tespit edildi.

Ancak belirlenen asgari aylık ücretlerin kreş ve çocuk bakımevi hizmetlerinin karşılanmasında yeterli olmadığı durumlarda, kurum ve kuruluşlar belirlenen ücretin üzerinde bedel tespit etmeye yetkili olacak.

Spor tesisleri

Kurum personeli de dahil olmak üzere, her türlü futbol, basketbol, voleybol salon ve sahalarından, tenis kortlarından, yüzme havuzlarından, su ve kış sporlarının yapıldığı yerlerden veya diğer spor tesislerinden yararlananlardan, bir saatlik yararlanma karşılığı spor alet ve malzemelerinin yararlananlar tarafından temin edilmesi halinde kişi başına en az 4,50 lira, spor alet ve malzemelerinin tesisten temin edilmesi halinde kişi başına en az 6,80 lira bedel alınacak.

Amatör spor müsabakaları sırasında lisanslı sporcuların antrenman amacıyla veya öğrencilerin ders programı çerçevesinde belirtilen tesislerden yararlanmaları halinde, ilgili idarelerce gerekli görüldüğü takdirde bedel alınmayabilecek veya daha az bir bedel alınabilecek.

Öte yandan hamam, sauna ve kaplıcalardan bir saatlik yararlanma karşılığı kişi başına en az 8,10 lira ücret tahsil edilecek.

Spor tesisleri ile hamam, sauna ve kaplıcaların eğitim ve dinlenme tesisleri içinde yer alması durumunda, belirli devreler itibarıyla dinlenme amacıyla kalanların bu tesislerden yararlanmaları halinde spor tesislerinden yararlananlardan alınan bedelin, dörtte biri alınacak.

Spor tesisleri ile hamam, sauna ve kaplıcalara abone olan kamu personelinden alınacak 1 aylık abone bedeli, kişi başı belirlenen ücretlerin 15 katından az olmamak kaydıyla kurumlarca belirlenebilecek.

Bu arada, tesislerin bir önceki yıl doluluk oranları ile bu yıl yapılacak olan müracaat sayıları da dikkate alınarak doluluk oranı yüzde 50'nin altına düşen tesisler hizmete açılmayacak. Yeterli sayıda müracaat olmaması halindem dönemler itibarıyla yapılan müracaatlar birleştirilerek dönem sayılarının azaltılması yoluna gidilecek.

Eğitim ve dinlenme tesislerinin özellikleri

Kamu kurum ve kuruluşlarınca işletilen eğitim ve dinlenme tesislerinde bulunabilecek özellikler şöyle:

- Tesisin deniz, göl, akarsu kenarında veya kış sporlarına elverişli yerler ile termal alanlarda olması
- Konut veya bağımsız bölümünde tuvalet ve banyo
- Sıcak su
- Havalandırma tesisatı
- Konut veya bağımsız bölümünde telefon
- Salonlarda ve konut veya bağımsız bölümlerde müzik yayını
- Mutfak ve lokanta
- Konut veya bağımsız bölümün içinde mutfak mekanı
- Dinlenme ve oyun salonu
- Çay bahçesi
- Asansör
- Diskotek
- Çocuk bahçesi
- Spor alanları
- Revir
- Plaj
- Güneşlenme yerleri ve teçhizatı
- Otopark (en az 20 araçlık)
- Yüzme havuzu
- Hamam
- Sauna.