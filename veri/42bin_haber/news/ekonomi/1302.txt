TÜSİAD Yılmazlı yeni dönemde daha iyimser
TÜSİADın yeni başkanı Muharrem Yılmazın ekonomiye yönelik ilk açıklaması iyimser oldu. Yılmaz, büyüme beklentilerini yüzde 4.3 ile OVPden yüksek açıklarken, hedefler tutar dedi.

Türk Sanayicileri ve İşadamları Derneği’nde (TÜSİAD) Muharrem Yılmaz’lı yeni dönem başladı. TÜSİAD’ın dün yapılan 43. Genel Kurulu’nda yeni yönetim belirlendi. 285 üyenin oyları ile Muharrem Yılmaz başkan seçilirken, Memduh Boydak ve Tarkan Kadooğlu gibi Anadolu sermayesinin önemli aktörleri de yönetime dahil oldu. Ümit Boyner’in başkanlığı döneminde TÜSİAD’ın Türkiye ekonomisine yönelik olumsuz rapor ve eleştirilerine karşın, Muharrem Yılmaz’ın ilk açıklamalarında makro reformları övmesi dikkat çekti. Genel Kurul’da STAR’ın sorularını yanıtlayan Yılmaz, TÜSİAD olarak 2013 yılı büyüme hedefi tahminlerinin yüzde 4.3, ihracat tahminlerinin ise 170 milyar dolar olduğunu söyledi. Yılmaz’ın Türkiye ekonomisine yönelik tahminlerinin, ekonomi yönetiminin açıkladığı Orta Vadeli Program (OVP) hedeflerinden daha iyimser olduğu görüldü. 
Avrupa krizinin etkileri azalacak 
Ekonomi yönetimi Orta Vadeli Program’da 2013 için büyüme hedefini yüzde 4 ve ihracatta da 160 milyar dolar olarak açıklamıştı. Yılmaz’a ‘TÜSİAD’ın hükümetin açıkladığı büyüme rakamlarına göre daha iyimser’ olduğunu ve bunun nedenini sorduğumuzda ise “Avrupa’daki krizin etkilerinin azalacağı düşüncesiyle hükümetin açıkladığı rakamların biraz daha üzerinde bir performans gerçekleşeceğine inanıyoruz. Türkiye kendini hızla geliştiren bir ülke, hedefler rahatlıkla tutacaktır” ifadelerini kullandı. 
Hedefler rahatlıkla tutturulur 
Yılmaz, ekonomide makro reformların meyvelerini verdiğini, yumuşak inişin başarı ile tamamlandığını belirtti. Bu aşamada ufak büyüme oranlarından sıyrılmak için mikro reform önlemlerinin süratle alınması gerektiğini dile getiren Yılmaz, mikro reformlar adına yeni teşvik paketi, sanayi eylem belgelerinin önemle ele alınması temennisinde bulundu. Avrupa Birliği’ne üyeliğin şu an popüler olmadığına  temas eden Yılmaz, AB krizinin er ya da  geç biteceğini dile getirdi. TÜSİAD Yüksek İstişare Konseyi (YİK) Başkan Yardımcısı Tuncay Özilhan ise 2013’ün, 2012’den daha iyi olacağına belirterek “Büyümenin, hükümetin hedefinin üzerinde gerçekleşmemesi için hiçbir sebep görmüyorum” dedi. 
Yatırımların Doğu’ya kaymasını sağlayacağız 
Boydak Holding ve TÜSİAD Yönetim Kurulu Üyesi Memduh Boydak, Anadolu ve İstanbul gibi bir ayrımın olmaması gerektiğini TÜSİAD’da 10 yıldır üye olduğunu ve bu kutuplaşmanın yaratılmadığını söyledi. Boydak “Yatırımların Doğu’ya kaymasına destek olacağız” diye konuştu. 
Yalnızca İstanbullu firmalar olmayacak 
Kadoil Yönetim Kurulu Başkanı Tarkan Kadooğlu “Genelde İstanbul firmaları olan bir yapısı vardı. Ancak artık böyle bir yapı yok. Bu artık Anadolu’dan da büyük firmaların çıktığı anlamına geliyor. TÜSİAD’ın yeni kurulda bu tür firmalara önem vermesi bizi sevindirdi” dedi.