Elektrik tüketiminde yeni dönem
"Vatandaş elektriğini, internette olduğu gibi istediği şirketten, kendisine uygun olan koşullarda pazarlık ederek satın alabilecek" 
 TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu Başkanı Mücahit Fındıklı, vatandaşın, elektriğini, internette alanında olduğu gibi istediği şirketten, kendisine uygun olan koşullarda pazarlık ederek satın alabileceğini, bunun için gerekli yasal altyapının hazır olduğunu söyledi.
 Fındıklı, yaptığı açıklamada, enerji sektörün üretim ve dağıtım alanlarında özel sektörün daha fazla devreye girmesini, özel sektördeki sermaye birikimini enerji yatırımlarına da katmayı istediklerini ifade etti. 
 Türkiye’nin enerji ihtiyacının karşılanmasında kaynakların çeşitlendirilmesi gerektiğini belirten Fındıklı, " Yerli ve yenilenebilir ne kadar kaynağımız varsa onları devreye alalım, mümkün olduğu kadar dışa bağımlı olmaktan kurtulalım istiyoruz. Bu konuda özel sektör önemli bir yer tutuyor. Ana politika olarak bunu benimsedik" dedi. 
 Özel sektörün bu alanda daha fazla yer alabilmesi için gerekli yasal düzenlemelerin de yapıldığını ifade eden Fındıklı, şunları söyledi: 
 "Üretim ayağında bir de üretilen enerjinin iletim hatları var. Bu iletim hatları, boru hatları gibi devletin elinde kalacak. Elektrik şehir merkezlerine geldiğinde dağıtım hatlarımız var. Bunları özelleştiriyoruz, dağıtım lisanslarını veriyoruz. Dolayısıyla bu dağıtım işinin de özel sektör eliyle yapılmasını istiyoruz. 
 Elektriğin pazarlanması konusu var. Pazarlama şirketlerinin ayrılmasını istiyoruz. Toptan ve perakende pazarlama şirketlerinin kurulmasını istiyoruz. Bu işin bir alım satım borsasının olmasını istiyoruz. Buradan çıkacak sonuç şu: Üretim kısmında olanlar, yani üretim şirketleri yalnızca üretimde kalsın, ana iletim hatları devletin elinde kalsın, dağıtım şirketleri bağımsız olsun, üretim ve pazarlamayla hiç ilgisi olmasın. Pazarlama şirketleri de farklı olsun.
 Dağıtım şirketleri üretim ve perakende satış faaliyetlerini 1 Ocak 2013 tarihi itibariyle ayrı tüzel kişilikler altında yürütecek. Bu süreç zaten başladı. Uygulama yaygınlaştığında, vatandaş elektriğini, internette olduğu gibi istediği şirketten, kendisine uygun olan koşullarda pazarlık ederek satın alabilecek. Fiyatına bakıp, diğer pazarlama şirketleriyle mukayese edip değerlendirebilecek. 
 Doğal olarak şirketler de bu konuda rekabete girecek. Vatandaşa cazip teklifler sunacak. Belki kampanyalar yapacak. Bütün bunların yasal altyapısı hazır. Bazı yönetmeliklerle kademeli olarak bunlar uygulanacak. 
 Üretim, dağıtım ve pazarlama ayağı aynı şirket olursa, vatandaşa yönelik ’Benim ürettiğim, pazarladığım elektriği almak zorundasın. Yoksa senin dağıtımını yapmam, zorluk çıkarırım’ gibi bir dayatma yaşansın istemiyoruz. Örneğin bugün internet altyapısı Telekom’da. Ancak bu altyapıyı farklı firmalar da kullanabiliyor ve pazarlama yapabiliyor. Elektrikte de aynı şey olacak." 
 Enerji piyasasının borsasını da oluşturmak istediklerini anlatan Fındıklı, bu borsalarda enerji satın alınabileceğini ve satılabileceğini kaydetti. Fındıklı, "Dolayısıyla bu alanın tamamını rekabete açmaya çalışıyoruz. Daha sonra tamamen serbest piyasada, rekabet şartlarında vatandaş daha ucuz enerjiye ulaşabilecek" dedi. 
 Kubilay Çelik - AA