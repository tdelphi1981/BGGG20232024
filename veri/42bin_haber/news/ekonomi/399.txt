Tüketim harcamasında İstanbul lider
Türkiye'de 2011 yılı sonu itibariyle toplam tüketim harcamasının yüzde 23,3'ü İstanbul'daki hanehalkları tarafından yapıldı. İstanbul'u yüzde 14,5 ile Ege, yüzde 11,6 ile Akdeniz Bölgesi izledi. Türkiye İstatistik Kurumu (TÜİK) 2011 yılına ilişkin bölgesel bazda "Hanehalkı Tüketim Harcaması Araştırması"nın sonuçlarını açıkladı.

Hanehalkı Bütçe Araştırması verilerinden bölge bazında tahmin üretmek üzere 2009, 2010 ve 2011 yılı Hanehalkı Bütçe araştırmalarının uygulandığı örnek hanelerin tamamı birleştirilerek 2009-2010-2011 yıllarına ait hanehalkı harcamaları elde edilirken, 2009 ve 2010 yıllarındaki harcama değerleri 2011 yılının ilgili ayındaki fiyatlarına çekildi.

Bu sonuçlara göre toplam tüketim harcamasının yüzde 23,3'ü İstanbul'da oturan hanehalkları tarafından yapıldı. İstanbul'u yüzde 14,5 ile Ege, yüzde 11,6 ile Akdeniz Bölgesi izledi. Harcamaların sadece yüzde 1,8'i Kuzeydoğu Anadolu Bölgesi'ndeki hanehalkları tarafından gerçekleştirildi.

Gıda ve alkolsüz içeceklerde Kuzeydoğu Anadolu lider

2009-2010-2011 birleşik verilerine göre İstatistiki Bölge Birimleri Sınıflaması Düzey-1 bazında bölge içindeki harcama gruplarının dağılımına bakıldığında, Kuzeydoğu Anadolu Bölgesi'ndeki hanehalklarının tüketim amaçlı yaptığı harcamalar içinde en yüksek payı yüzde 29,7 oranıyla gıda ve alkolsüz içecekler aldı. En düşük paya sahip harcama kalemi ise yüzde 1,1 eğitim hizmetleri olarak belirlendi.

İstanbul'daki harcama grupları içerisinde en yüksek payı yüzde 32,6 ile konut ve kira alırken, gıda ve alkolsüz içecekler grubu yüzde 17,6 ile ikinci sırada yer aldı.

Orta Anadolu Bölgesi, ulaştırma harcamalarında en yüksek payı elde ederken, Güneydoğu Anadolu Bölgesi'nde aynı harcama kalemi en düşük payı elde etti.

Güneydoğu Anadolu haberleşme harcamalarına, Kuzeydoğu Anadolu da konut ve kira ile eğlence ve kültür harcamalarına en az payı ayırdı.

Eğitim harcamalarına en düşük payı ayıran bölgeler Batı Marmara ve Kuzeydoğu Anadolu olurken, en yüksek payı ayıran il İstanbul oldu.