"Okul sütü ihalesi" iptal edildi
Gıda, Tarım ve Hayvancılık Bakanlığı, "okul sütü ihalesi"nin iptal edildiğini bildirdi. Bakanlıktan yapılan yazılı açıklamada, Okul Sütü Programı kapsamında UHT İçme Sütü Mal Alım İhalesi'nin, 6 firmanın katılımıyla 20 Aralık 2012 tarihinde yapılarak onaylandığı anımsatıldı.

Güneydoğu Anadolu ve İç Anadolu Bölgesi kısmına teklif veren isteklilerden birinin, 4734 Sayılı Kamu İhale Kanunu çerçevesinde bakanlığa yapmış olduğu itirazın değerlendirildiği kaydedilen açıklamada, şu ifadelere yer verildi:

"Yapılan inceleme sonucunda itiraz yerinde bulunarak söz konusu ihalenin 3 Ocak 2013 tarihinde iptaline karar verilmiştir.

Okul Sütü Mal Alım İhalesi, 4734 Sayılı yasanın 21/b maddesine göre en kısa süre içerisinde yeniden yapılacaktır. Okul Sütü dağıtımı, önceden planlandığı şekilde 2012-2013 eğitim öğretim döneminin 2. yarı yılında başlayacaktır."