Orman Bakanlığı Fatih Ormanı Mesire Yerini geri aldı
Orman ve Su İşleri Bakanlığı, iş adamı Ali Ağaoğlu'nun Maslak 1453 Projesi ile gündeme gelen Fatih Ormanı Tabiat Parkı'nı, işletmeciliğini yürüten AKC Petrol Ürünleri'nden geri aldı.
Hüseyin Gazi Kaykı - Fatih Ormanı Tabiat Parkı'nın işletmecilik ihalesini 2009 yılında alan AKC Petrol Ürünleri San. ve Tic. Ltd. Şti'nin mevcut hisse durumunu araştıran Orman ve Su İşleri Bakanlığı, idareden izin alınmaksızın Ağaoğlu'nun başını çektiği bir gruba hisse devri yapıldığını belirlemişti.  
Sözleşmeye aykırı biçimde hisse devri yapıldığı sonucuna varan Orman ve Su İşleri Bakanlığı, 9 Kasım'da şirketin sözleşmesini feshetmişti. Fesih kararını noter kanalıyla ilgili şirkete gönderen Bakanlık, alanın hasarsız ve borçsuz olarak geri teslim edilmesini istemişti.  
Bakanlığın, şirketin boşalttığı tesis ve sahayı, 21 Kasım 2012 tarihi itibarıyla hasarsız, elektrik, su, telefon ve benzeri her türlü borçları da temizlenmiş olarak şirketten devraldığı öğrenildi. 
Orman ve Su İşleri Bakanı Veysel Eroğlu, Fatih Ormanı Tabiat Parkı ve Mesire Yeri'nin bir daha özel sektöre devredilmeyeceğini, bizzat Bakanlık tarafından işletileceğini açıklamıştı.