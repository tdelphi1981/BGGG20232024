Tüm Türkiye kapsama alanında
Türkiye'de cep telefonu operatörlerinin kapsama alanında olmayan nüfusu 500'ün altındaki 1.799 yerleşim yerinin kapsama altına alınması amacıyla kurulacak altyapı için imzalar atıldı. Turkcell'in kuracağı altyapıyı diğer operatörlerin müşterileri de kullanabilecek.
Ulaştırma, Denizcilik ve Haberleşme Bakanı Binali Yıldırım, imzalanacak projenin, bölgesel iletişimdeki uçurumun ve farklılıkların yok edilmesine yönelik olduğunu belirterek, 'Nerede bir ocak tütüyorsa, nerede ay yıldızlı bayrak dalgalanıyorsa bizim erişmemiz, ulaşmamız lazım. Sosyal devlet budur' dedi. Türkiye'de cep telefonu operatörlerinin kapsama alanında olmayan nüfusu 500'ün altındaki 1.799 yerleşim yerinin kapsama altına alınması amacıyla 
kurulacak altyapı için Ulaştırma, Denizcilik ve Haberleşme Bakanı Binali Yıldırım, Haberleşme Genel Müdürü Atila Çelik ve Turkcell Genel Müdürü Süreyya Ciliv tarafından proje sözleşmesi imzalandı. Yıldırım, Bakanlık Konferans salonunda düzenlenen imza töreni öncesinde yaptığı konuşmada, bugün hizmetin konuşulacağını belirterek, ticaretle uğraşan 
GSM operatörlerinin bir arada olma nedeninin halka hizmet olduğunu söyledi.

Sosyal devlet budur

Projenin, bölgesel iletişimdeki uçurumun ve farklılıkların yok edilmesine yönelik olduğunu anlatan Yıldırım, 'Nerede bir ocak tütüyorsa, nerede ay yıldızlı bayrak dalgalanıyorsa bizim erişmemiz, ulaşmamız lazım. Sosyal devlet budur' dedi. Bugüne kadar 50 milyon lira tutarında ihale yapıldığını, bu projeyle 300 milyon liranın üzerinde hizmet alımının gerçekleştirildiğini ifade eden Yıldırım, 'Burada herhangi bir operatör, evrensel hizmet yükümlüsü değildir. Biz, GSM yani cep telefonuyla haberleşme işini de evrensel hizmet yükümlülüğü içine aldık' diye konuştu. İhale süreci hakkında bilgi veren Yıldırım, ihaleyi kazanan Turkcell'in altyapıyı kuracağını, kurulum için belirlenen 3 yıllık sürecin sonunda da işletme için yapılacak ihaleyi, en iyi şartları veren operatörün kazanacağını söyledi.
 
Tüm GSM operatörlerine hizmet verilecek
 
Kurulacak altyapıdan tüm GSM operatörlerinin hizmet vereceğini bildiren Yıldırım, şöyle konuştu:'Bu, ilk defa Türkiye'de aynı altyapının herkes tarafından kullanılması projesidir. Böylece orada lüzumsuz, atıl yatırım olmayacak. Görsel kirlilik olmayacak. Vatandaşın zihninde, baz istasyonları olmayacak. Yanlış algılamalara mahal kalmayacak. Bu aslında bundan sonraki iletişim, bilgi altyapısının yeni nesil, LTE Advanced, Serpil Hanım ne demek bu? Siz, bu işleri iyi bilirsiniz. Bunlar, Türkiye'de İngilizce konuşan sektör. Uzun vadeli ilerletilmiş evrimsel bilmem ne, böyle bir şey yani. Hayal edebildiğinin ötesinde bir cihaz kısaca diyeceğimiz o.'

Hava atıyorsunuz, hızınızı görelim

Erzurum'un 300 köyünde telefonların çalışmadığına yönelik gelen şikayetin araştırıldığını ve kabloların söküldüğünün belirlendiğini vurgulayan Yıldırım, 'Bu, ona da bir çözüm. Yani kuş uçmaz kervan geçmez dağdan, ovadan orada kabloyu alıyor, kimsenin haberi yok. Bize yakışmayan bir şey. Ama tedbir almamız gerekiyor. Bu yaptığımız iş, alternatif. Bu sorunu da ortadan kaldıracak. 2 sene çok, en fazla 1,5 senede biter bu. Süreyya Bey, 'iletişimde Amerika'dan, Emily'den daha hızlıyız' diye hava atıyorsunuz, hızınızı görelim. Gerçek testi burada yapacağız' diye konuştu.