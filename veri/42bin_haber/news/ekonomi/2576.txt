Yerli bankalar sattı, yabancılar topladı
Yurtiçi bankaların Devlet İç Borçlanma Senedi stoku bir haftada 2.1 milyar dolar azalırken, yabancı bankaların stoku 2.9 milyar dolar arttı. Yabancı bankalar, geçtiğimiz hafta Merkez Bankası'nın (TCMB) faizlerde indirime gidebileceği beklentisi ile Devlet İç Borçlanma Senetleri'ne (DİBS) yönelirken, yurt içi yatırımcıların satış tarafında yer almaları dikkati çekti.

TCMB haftalık menkul kıymet istatistikleri verilerine göre, yurt içi bankaların DİBS stoku geçtiğimiz hafta bir önceki haftaya göre 2 milyar 74,7 milyon dolar azalırken, yabancı bankaların stoku 2 milyar 873,5 milyon dolar arttı.

Açıklanan verilere göre 11-15 Şubat arasında yapılan işlemlerde yurtdışı yerleşik yatırımcılar 2 milyar 344,7 milyon dolarlık alışla haftalık bazda son bir yılda yaptıkları en yüksek tutarlı 2. alışı gerçekleştirdi.

Yabancıların net DİBS alışı yılbaşından bu yana toplam 3,5 milyar dolara ulaştı. Bankacılar, yabancıların daha çok piyasada verim eğrisinin görece kısa tarafında ve TÜFE'ye endeksli tahvillerde alım yaptıklarını düşünüyor.

Toplam DİBS stoku içinde alacaklıların dağılımına bakıldığında ise, yurt içi bankların DİBS stoku bir haftada 2,01 milyar dolarlık azalışla 117,6 milyar dolara geriledi, banka dışı kesimin stoku da 119,7 milyon dolar azalarak 61,8 milyar dolar oldu.

Yabancı alacaklılar tarafında ise yabancı bankaların DİBS stoku bir haftada 2,9 milyar dolar artarak 35,9 milyar dolara yükseldi, banka dışı kesim ise 706 milyon dolarlık azalışla 30,2 milyar dolara geriledi.

"Yerli bankalar DİBS satıp, kaynaklarını krediye aktarıyor"

Ata Portföy Fon Yönetim Direktörü Cem Tözge, yabancıların faiz indirim beklentisi ve döviz kurundaki stabilizasyonun etkisiyle Türkiye'ye olan ilgisinin devam ettiğini belirtti.

Merkez Bankası'nın faiz koridorunda yaptığı aşağı yönlü ayarlamalardan sonra, DİBS'lerin faizlerini beğenmeyen yerli bankaların kaynaklarını DİBS'lerden ziyade krediye yönlendirdiklerini ifade eden Tözge, "Yurt içi bankalar DİBS faizlerindeki gerileme ve enflasyon etkisi nedeniyle reel faizlerin negatife dönmesi ile ellerindeki tahvilleri azaltarak bu kaynakları kredi piyasasına plase
ediyor" dedi.

Yerli bireysel yatırımcıların da DİBS'lerden ziyade özel sektör tahvillerini daha yüksek getirisi nedeniyle tercih ettiğini ifade eden Tözge, yabancı bankaların ise, döviz kurundaki stabilizasyon ve faiz indirim beklentilerinin devam etmesiyle, diğer ülkelere göre yüksek getiri beklentisi nedeniyle DİBS'lere yatırımlarına devam ettiğini söyledi.

Tözge, yerli bankaların ellerindeki bonoları azaltarak kredi tarafına plase etmelerinin, Merkez Bankasının kredi büyümesine koyduğu hedef ile çatışıp çatışmadığı konusundaki soruya ise, şöyle cevap verdi:

"Son açıklanan veriler ışığında bankaların, Merkez Bankası'nın kredi büyümesi hedefini esnetebileceğini düşündüklerini tahmin ediyoruz. Bankaların son verilere göre kredi büyümeleri ortalama yüzde 20'yi aşmış durumda ve bu sürecin halen devam ettiği görülüyor."