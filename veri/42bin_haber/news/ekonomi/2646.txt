Hastaneye golf arabası
Sağlık Bakanlığı, şehir hastanelerinin getireceği yenilikleri açıkladı. Buna göre, büyük bir yerleşke içinde yer alacak şehir hastanelerine cami dışında kilise ve havra gibi farklı dinlere ait ibadet alanları yapılacak.
Bloklar arasında hasta transferleri golf arabaları ile sağlanacak. Hasta ve yakınlarının araçlarını valeler park edecek. sağlık bakanlığı şehir hastanelerine getireceği yenilikleri şöyle sıraladı: 
İBADET ALANLARI GELİYOR 
- Din Hizmet Alanları: Farklı dinlere ait ibadet alanları ile ilgili çeşitli imkanlar sunulacak.
- Nitelikli Oda: Hasta yatak odaları 1 veya 2 yataklı olacak şekilde, bünyesinde lavabo, tuvalet ve duş barındıracak.
- Gri Su Sistemleri: Duş, lavabo ve küvet sularının kullanım suyu olacak kalitede arıtılıp, tekrar kazanılmasını sağlayan sistemler kurulacak. Ayrıca özel bir sistemle de çatılardan toplanan yağmur suları değerlendirilecek.
- Ulaştırma Hizmetleri: Özellikle bloklar arasında hasta transferleri golf arabaları ile sağlanacak. 
YÜRÜYEN KORİDORLAR 
- Anne Evi: Hastaneye ulaşımında zorluk yaşayan doğumu yaklaşan anne adayları ile yeni doğan yoğun bakım biriminde tedavi gören bebeklerin annelerine hizmet amacıyla yapılacak.
- Klinik Otel ve Konukevleri: Hasta yakınları ve uzun dönem tedavi gerektiren hastalar için otel ve konaklama imkanı sağlanacak.
- Yürüyen Koridor ve Merdivenler: Yoğun hasta ve ziyaretçi trafiği olan birimlerde yapılacak.