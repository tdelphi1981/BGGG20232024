Bir anda 6 milyar dolar arttı
Türkiye İstatistik Kurumu turizm gelirlerini revize etti. Daha önce 2012 yılı için 23 milyar 440 milyon dolar olarak açıklanan turizm geliri 29 milyar 351 milyon dolara yükseltildi.
TÜİK, 2001-2012 yıllarını kapsayan Turizm İstatistikleri Revize  Sonuçlarını açıkladı. 
Buna göre, daha önce 2012 yılında 23 milyar 440 milyon dolar olarak  açıklanan turizm geliri, 5 milyar 911 milyon dolar artarak 29 milyar 351 milyon  dolar olarak revize edildi. 
Aynı şekilde, turizm geliri için 2012 yılında 637 dolar olarak açıklanan  kişi başına ortalama harcama, 161 dolar artarak 798 dolar olarak yeniden  hesaplandı.
         
GİDERLER DE GÜNCELLENDİ 
Yurt içinde ikamet edip başka ülkeleri ziyaret eden vatandaşların  harcamalarından oluşan turizm gideri de güncellendi. 
Daha önce 2012 yılı için 4 milyar 51 milyon dolar olarak açıklanan turizm  gideri 542 milyon dolar artış kaydederek 4 milyar 593 milyon dolara revize  edildi. Turizm giderinde, aynı yıl 698 dolar olarak açıklanan kişi başına  ortalama harcama, 94 dolar yükselerek 792 dolar olarak hesaplandı.
         
HESAPLAMALAR DEĞİŞTİ 
Revizyona ilişkin yapılan açıklamada, Kurum'un, ürettiği  tüm istatistiklerde olduğu gibi turizm istatistiklerini de uluslararası tanım ve  standartlar çerçevesinde gerçekleştirdiği belirtildi. Bu kapsamda Birleşmiş Milletler, Dünya Turizm Örgütü ve Avrupa İstatistik  Ofisi'nın (Eurostat) tavsiyelerinin değerlendirilerek ve ulusal ihtiyaçların göz  önünde bulundurularak söz konusu istatistiklerin üretildiği ifade edilen  açıklamada, şu bilgilere yer verildi: 
"Eurostat ve Dünya Turizm Örgütünün turizm istatistikleri  metodolojisinde son yıllarda yaptıkları yenilikler dikkate alınarak kurumumuz  tarafından yayınlanmakta olan turizm istatistikleri metodolojisi güncellenmiştir.  Bu kapsamda, uluslararası tanımlara uygun olarak yerli firmalar tarafından  taşınan ziyaretçilerin uluslararası ulaşım harcamaları, marinalarda  ziyaretçilerin yapmış oldukları harcamaları kapsayan marina hizmet bedelleri ve  ziyaretçilerin ülkemizde yapmış oldukları GSM dolaşım harcamaları turizm gelirine  dahil edilmiştir. 
Açıklamada, turizm giderine yabancı firmalar tarafından taşınan  vatandaşların uluslararası ulaşım harcamaları ve Türk vatandaşların yurt dışında  yapmış oldukları GSM dolaşım giderlerinin eklendiği kaydedildi. 
Öte yandan turizm gelir ve gider hesaplamalarında kullanılan Türkiye'ye  paket tur ile gelen ziyaretçilerin paket tur harcamalarından (gelen paket tur)  Türkiye'ye kalan pay ile yurt içinde ikamet edip diğer ülkeleri ziyaret eden  vatandaşların paket tur harcamalarından (giden paket tur) yurt dışına kalan pay  da güncellendi. 
 