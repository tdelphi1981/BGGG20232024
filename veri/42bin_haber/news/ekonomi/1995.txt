On yılda bin mağaza açacağız
Altınbaş Holding Yönetim Kurulu Başkanı İmam Altınbaş, "Önümüzdeki 10 yılda bin mağaza açma hedefimiz var" dedi.
Şirketin mevcut durumu ve hedefleri ile sektördeki son gelişmeleri paylaşmak üzere düzenlenen basın toplantısında konuşan Altınbaş, önümüzdeki dönemde mevcut durumlarını güçlendirmek ve yurt dışı yatırım fırsatlarını değerlendirmeye odaklanacaklarını söyledi. 
Türk kuyumculuk ve mücevherat sektörünün son 20 yılda gösterdiği performans ile esnaflıktan sanayiciliğe dönüşüm süreci geçirdiğini belirten Altınbaş, Türkiye'nin bu konuda dünyanın en rekabetçi ülkeleri arasında ön sırada olduğunu dile getirdi. 
Mücevher sektöründe Türkiye'nin Hindistan, Çin, ABD ve Rusya ile birlikte dünyanın en büyük beş ülkesi arasında yer aldığını aktaran Altınbaş, Üretimde de Hindistan ve İtalya ile birlikte ilk üç ülke arasında yer alıyoruz dedi. 
2012 yılı ihracatında yıllık bazda en fazla oransal artış gerçekleştiren savunma sanayi sektörünü, mücevher sektörünün takip ettiğinin altını çizen Altınbaş, sözlerine şöyle devam etti: 
Yükselen altın fiyatları sonucunda, dünyada pırlanta, elmas ve değerli taşlarla katma değer oluşturan mücevherlere bir talep gözleniyor. Son yıllarda pırlantalı mücevher pazarının büyüklüğü dünyada üç kat arttı. Markalı ürünler pırlantaya olan güvende en büyük etken olarak biliniyor. Türkiye'de ise pırlanta ve mücevher pazarı büyüklüğü yaklaşık 5 milyar dolar civarında. Pazar her yıl ortalama yüzde 20'nin üzerinde büyüyor. Altını değerlendirecek olursak; ülkemizde 400 ton altın işleme kapasitesine sahibiz.

1 milyar dolar ciro ve bin mağazaya ulaşmayı istiyoruz

Çin, Hindistan ve Afrika pazarlarının ihracat yapmayı hedefledikleri yeni pazarlar olduğunu söyleyen Altınbaş, Cumhuriyetin 100. yıl dönümü nedeniyle hedeflenen 500 milyar dolarlık ihracat hedefine katkı yapmayı istediklerini, şirket olarak 1 milyar dolar ciro ve bin mağazaya ulaşmayı istediklerini söyledi. 
Hali hazırda 110 mağazaları olduğunu belirten Altınbaş, bankaların altın bankacılığına yönelmesiyle ilgili olarak ise Bankalar bunu kullanmak istiyor. Ki haklılar. Bunu bizim sektörümüzü geliştirmesi açısından da yapmalılar. Ben doğru buluyorum bunu dedi. 
Çin'in dünya mücevherat üretiminde söz sahibi bir ülke olduğunu belirten Altınbaş, Esas eksik olan orada markalı mücevher. Biz orada mağazalara markalı mücevher satmayı hedefliyoruz. Herhalde 2 yılda ihracatımızın yüzde 10-15'ini Çin'e satarız diye düşünüyorum ifadelerini kullandı. 
ÖTV İŞİNİ İYİ ANLATAMADIK 
Mücevherdeki ÖTV oranına hükümetin bakış açısının değişeceğine inandığını belirten Altınbaş, konuşmasını şöyle sürdürdü: 
"Baştan beri basın mensuplarının bu konuya bakış açısı değişirse, hükümetin de bakış açısının değişeceğine inanıyorum. Biz 2004-2005 yıllarında ÖTV'yi sıfırlattık. 8 ay 1 seneye yakında sıfır çalıştık. Basında çıkan haberler etkili oldu. İşte 'Kefen bezine şu kadar ÖTV, vergi var, filan da şu kadar KDV var, ya mücevher de bile yok, nereden alacaksını bunu' diye baskılarla 8 ay 1 yıl çalıştığımız şeyi tekrar geri aldık, yüzde 6 olan ÖTV, yüzde 20 olarak geri döndü. Aslında kamuoyu ve basına bu işi iyi anlatmak istedik. Sektör olarak biz bunu çok iyi anlatamıyoruz gibi geliyor. 
Kuyumculukta 500-600 bin dolar harcadın mı çok rahat 100-150 tane insanın çalışabileceği atölyeler kurabiliyorsun. Tekstil sektöründen bile daha fazla istihdama yönelik bir sektör bu. Teknolojiyi ne kadar kullanırsan kullan yüzde 50'si için insan lazım. O yüzden değerli taşlar üzerindeki ÖTV'nin muhakkak sıfırlanması lazım." 
İmam Altınbaş, holding olarak 4,5 milyar dolar, mücevherde ise 582 milyon dolar civarında ciroları olduğunu söyledi. 
YURTDIŞINDA MARKA ALACAĞIZ 
Satın almalarla büyüme hedeflediklerini aktaran Altınbaş, Yurt dışında marka satın almayı düşünüyoruz. Hatta ciddi ilgilendiğimiz markalar da var. Önümüzdeki 10 yılda bin mağaza açma hedefimiz var. Buna nasıl ulaşacağız? Biraz da satın almalarla büyüme hedefimiz var o mağaza sayısına ulaşmak için. Yurt dışı için satın alma büyüklüğü 100-150 milyon dolar arasında olacak. Görüşmelerimiz sürüyor. Ancak henüz sonuçlanmadı şeklinde konuştu. 
Altınbaş Mücevherat Grup Başkanı Atilla Keskin ise 10 bin metre kare bir alanın üzerinde ve 600 satış noktasında hizmet verdiklerini söyledi. 
2013 yılında Almanya, Romanya, Bulgaristan, Makedonya, Katar ve Ukrayna'nın da aralarında bulunduğu ülkelerde 30 mağaza açmayı planladıklarını belirten Keskin, 2023 hedeflerinin ise bin mağazaya ulaşmak olduğunu anımsattı.