AB'ye 'karnesiz' taşımacılık başlıyor
AB ve EFTA ülkelerine yönelik taşımalar, 1 Aralık'tan itibaren tır karnesi zorunluluğu olmadan yapılabilecek. Bakan Yazıcı "Artık taşımalar daha düşük maliyetli teminatla yapılabilecek" dedi.

AB'ye yönelik karayolu taşımacılığı kolaylaşıyor. Gümrük ve Ticaret Bakanı Hayati Yazıcı, bu amaçla uzun süredir taraf olmak için çalıştıkları Ortak Transit Sözleşmesi'nin, şartların sağlanmasıyla 1 Aralık'ta yürürlüğe gireceğini belirterek "Sözleşmeyle taşımacılarımız hem zamandan hem de paradan tasarruf edecek" dedi. Bakan Yazıcı, AB'ye üye 27 ülke ile İsviçre, Norveç, İzlanda ve Liechtenstein'ın aralarında olduğu Avrupa Serbest Ticaret Birliği (EFTA) ülkelerinin karayolu taşımacılığında Ortak Transit Sözleşmesi'ne taraf olduklarını belirterek, bu sözleşmenin eşyanın gümrük ve vergilerinin askıya alınarak taşınmasını amaçladığını söyledi. Sözleşmenin tarafı olmak isteyen Türkiye'nin uzun süredir yasal, teknik ve bilgi işlem altyapısı için gerekli şartları sağlamaya çalıştığını ifade eden Yazıcı, şu bilgileri verdi: "Gerek Bakanlığımız bünyesinde gerekse AB Komisyonu ile yürütülen çalışmalar neticesinde Ortak Transit Sözleşmesi'nin katılım sürecini başarıyla tamamladık. Taşımacılarımız 1 Aralık'tan itibaren ülke olarak taraf olacağımız Sözleşme ile hem zamandan hem de paradan tasarruf edecek. Bu sözleşme, AB üyesi bir ülke gibi uygulamaya dahil olduğumuz ilk ve tek enstrüman olması nedeniyle de bizim için ayrıca önemli."
"Sözleşme sayesinde AB ve EFTA ülkelerine yönelik taşımalar, tır karnesi zorunluluğu olmadan ve daha düşük maliyetli teminatla yapılabilecek. Tır karnesi yerine, daha az maliyetli olan ve elektronik işlemlerle yürüyen transit beyanname olacak" diyen Bakan Yazıcı, AB ile yapılan taşımacılıkta kullanılan yıllık yaklaşık 500 bin tır karnesinin dikkate alınmasıyla taşımacılığın sadece yüzde 50'sinin 'T1 beyannamesi' ile yapılması halinde yılda 53 milyon Euro tasarrufun sağlanacağını söyledi. Bakan Yazıcı, sistemle beyanın kağıt nüsha yerine elektronik ortamda verilecek olmasıyla da kağıt tasarrufu sağlanmasının yanı sıra yaklaşık 4 milyon liralık belge maliyetinin ortadan kaldırılacağını vurgulayarak, ortak transit işleminin her adımının sistem üzerinde izlenebilmesiyle gümrük idarelerinin kaçakçılıkla mücadele kapasitelerinin de artacağını dile getirdi.