İstanbul'un enflasyonu yüzde 0,36 arttı
 
 İstanbul’da Aralık ayında perakende fiyatlar yüzde 0,36, toptan fiyatlar yüzde 0,56 oranında arttı. Perakende fiyatlar 2012’de yıllık ortalama yüzde 9,92, toptan fiyatlar ise yüzde 8,13 oranında artış gösterdi. 
 Yapılan açıklamaya göre, İstanbul Ticaret Odasınca (İTO) hazırlanan 1995 bazlı Ücretliler Geçinme İndeksi Aralık 2012 sonu itibariyle yıllık ortalama yüzde 9,92, toptan eşya fiyatları indeksi ise yıllık ortalama yüzde 8,13 oranında yükseldi. 
 Söz konusu indekslerin bir önceki yılın Aralık ayı ile mukayeselerinde perakende fiyatlarda yüzde 7,94, toptan fiyatlarda yüzde 4,77 oranında artış kaydedildi. 
 Aylık değişim oranları itibariyle 2012 Aralık ayında perakende fiyatlarda yüzde 0,36, toptan fiyatlarda ise yüzde 0,56 oranında artış yaşandı. 
 Eğlence harcamaları arttı
  
 İstanbul Ticaret Odası (İTO) verilerine göre, perakende fiyatları yansıtan ve 2012 Kasım ayında yüzde 0,28 artış gösteren İstanbul Ücretliler Geçinme İndeksi, Aralık ayında aylık yüzde 0,36 oranında artış gösterdi. 
 Aralık ayı itibariyle Konut, Ev Eşyası ile Kültür-Eğitim ve Eğlence Harcamaları gruplarında yer alan bazı ürünlerin maliyet kaynaklı fiyat artışları bu ayki enflasyon üzerinde arttırıcı yönde, Gıda ve Giyim Harcamaları gruplarında mevsimsellikten kaynaklanan fiyat azalışları ise negatif yönde etki yaptı.
 Aralık ayında Konut Harcamalarında yüzde 1,23, Ev Eşyasında yüzde 1,06, Kültür-Eğitim ve Eğlence Harcamalarında yüzde 0,40, Diğer Harcamalarda yüzde 0,31, Ulaştırma ve Haberleşmede yüzde 0,26, Sağlık ve Kişisel Bakımda ise yüzde 0,08 oranında artış kaydedildi. Giyimde yüzde 0,73, Gıdada yüzde 0,02 oranında azalış görüldü. 
 2011 yılı Aralık ayında yüzde 8,99 olan yıllık perakende fiyat artış oranı, 2012 yılının aynı ayında bir önceki yıla göre yüzde 7,94 oldu. Yıllık ortalama değişim oranında, 2011 Kasım ayından sonra girdiği kademeli artış eğilimi bu yıl Aralık ayı itibariyle düşüşe geçti ve artış yüzde 9,92 olarak gerçekleşti.
 2012 yılı on iki aylık ortalamalara göre Geçinme İndeksi içinde yer alan gruplardan; Kültür, Eğitim ve Eğlence Harcamaları yüzde 15,22, Ulaştırma ve Haberleşme yüzde 12,45, Ev Eşyası yüzde 12,34, Gıda Harcamaları ise yüzde 10,18 artış oranları ile genel yıllık ortalamanın üzerinde seyretti. Sağlık Harcamaları yüzde 9,15, Giyim yüzde 8,83, Diğer Harcamalar yüzde 8,46, Konut Harcamaları yüzde 8,16 artış oranı ile genel ortalamanın altında kaldı. 
 -Toptan eşya fiyatları-
  
 Toptan fiyat hareketlerini yansıtan ve 2012 Kasım ayında yüzde 0,86 artış gösteren Toptan Eşya Fiyatları İndeksi Aralık ayında yüzde 0,56 oranında arttı. Gıda Maddeleri ile Madenler grubunda yer alan ve iç-dış borsalarda işlem gören maddelerin yukarı yönlü fiyat hareketlerinin yanı sıra akaryakıt ürünlerine yapılan fiyat ayarlamaları, gıda harcamaları grubundaki bazı ürünlerin maliyet kaynaklı fiyat artışları bu ayki enflasyonun ana belirleyicileri oldu. 
 2012 Aralık ayında aylık bazda Gıda Maddelerinde yüzde 2,23, Madenlerde yüzde 1,89, Yakacak ve Enerji Maddelerinde yüzde 0,23 ve İnşaat Malzemelerinde yüzde 0,16 oranında artış kaydedildi. Kimyevi Maddelerde yüzde 1,72, İşlenmemiş Maddelerde yüzde 0,64, Mensucatta ise yüzde 0,54 oranında azalış izlendi. 
 2011 yılı Aralık ayında yüzde 14,48 olan yıllık toptan fiyat artış oranı, 2012 yılının aynı ayında bir önceki yıla göre yüzde 4,77 oldu. Yıllık ortalama değişim oranı ise 2012 Ocak ayından itibaren girdiği düşüş trendini bu ayda da devam ettirdi ve artış yüzde 8,13 olarak gerçekleşti. 
 2012 yılı on iki aylık ortalamalara göre Toptan Eşya Fiyatları İndeksinde yer alan gruplardan; Kimyevi Maddeler yüzde 35,68, Gıda Maddeleri ise yüzde 8,29 artış oranları ile genel ortalamanın üzerinde arttı. Mensucat grubu yüzde 7,76, Yakacak ve Enerji Maddeleri yüzde 6,94, İşlenmemiş Maddeler yüzde 4,97, İnşaat Malzemeleri yüzde 4,96, Madenler yüzde 2,97 artış oranları ile genel ortalama seviyesinin altında gerçekleşti. 
 -İTO’nun değerlendirmesi-
  
 2012 yılında Avro Bölgesindeki durgunluğun devam etmesi, Uzakdoğu piyasalarında yaşanan resesyon ve gelişmekte olan ülkelerdeki ekonomik yavaşlamanın yanı sıra ABD’deki borç tavanı tartışmaları küresel ekonomiye yön veren etkenler oldu. Bu gelişmeler sonucu küresel büyüme önemli oranda geriledi ve büyüme tahminleri aşağı yönlü revize edildi. 
 2012 yılının ilk yarısında yurt dışında ABD Merkez Bankası’nın politika faizini 2014 yılının sonuna kadar sıfıra yakın seviyede tutacağı kararı ile yeni bir parasal genişleme uygulamasına geçmesi uluslararası finans piyasalarına olumlu yansıdı. 
 Bu gelişmeler sonucu yurt içi piyasada dolar/TL paritesi ve kur sepetindeki gerileme kaydedildi. Merkez Bankası enflasyonun etkilerini azaltmak için güçlü bir parasal sıkılaştırmaya gitmesi sonucunda yurt içinde döviz kurlarındaki azalış bu dönemde enflasyonist baskıyı kısmen de olsa azalttı. 
   
  