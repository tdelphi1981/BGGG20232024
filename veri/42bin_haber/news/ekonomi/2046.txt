Marketlerde artık poşet paralı olacak
Marketlerde artık poşetlerin parayla satılması gündemde!
Çevre ve Şehircilik Bakanlığı, naylon poşet yerine doğa dostu biyobuzunur poşetlerin kullanımını sağlamak için üreticileri, marketleri ve vatandaşları teşvik edecek.

Çevre kirliliğine neden olmayan doğa dostu poşetlerin kullanımını sağlamak amacıyla biyobozunur poşetlerin vatandaşa bedava verilmesi, naylon poşetin ise parayla satılması planlanıyor.

Çevre Yönetimi Genel Müdürü Mehmet Baş, AA muhabirine yaptığı açıklamada, biyobuzunur poşet imalatını sağlamak üzere poşet üreticileriyle görüşmelerinin devam ettiğini söyledi.

Doğada kısa sürede yok olması nedeniyle çevre kirliliği yaratmayan biyobuzunur poşetleri öncelikle mevcut firmaların üretmesini istediklerini dile getiren Baş, 'Başka firmalar yapacaksa yine yapsın. Ancak şu anda poşet üretimi yapan firmalar çok daha avantajlı. Ufak tefek değişikliklerle biyobozunur poşetlerin üretilmesi mümkün olacak' diye konuştu.

Bakanlık olarak bu poşetlerin sponsorluğunu yaparak üreticilere ve marketlere destek vermeyi planladıklarını ifade eden Baş, 'Marketler naylon poşetleri parayla alıyor. Biyobozunur poşetlerin fiyatı, normal poşetlerin iki katı kadar. Market mesela 100 bin liralık poşet aldığında, bunun belli bir miktarını Bakanlık olarak karşılayıp, teşvik edici noktada olacağız. Dolayısıyla da rakamlar aşağıya düşmüş olacak' dedi.

-'Naylon poşet isteyen, parasını verecek'-

Vatandaşların biyobozunur poşetleri 20-30 kez kullanabileceğini, isterlerse yıkayabileceğini belirten Baş, doğadan uzun süre yok olmayan naylon poşet yerine doğa dostu bu poşetlerin kullanılması için de bazı önlemler almayı planladıklarını dile getirdi.

Bu kapsamda tüketicinin biyobozunur poşetleri marketlerden bedava alabileceğini anlatan Baş, şunları kaydetti:

'Plastik poşet alanlara da bedel koyalım diyoruz. Plastik poşet, Avrupa'nın tümünde ve Türkiye'deki bazı büyük marketlerde parayla satılıyor. Ancak vatandaş biyobozunur poşeti bedava alacak. İllaki plastik poşet isterse onun bedelini ödeyecek. Bu yönde bir planlama yapıyoruz.

İnsanlar belli bir alışkanlık edindikten sonra bu poşetleri kullanmaya devam edecek, markete giderken yanında götürecek. Bizim özellikle gayret göstermemize gerek kalmayacak. Bunun çok hızlı kabul göreceğini düşünüyorum.'