Ihlamur sosyetik oldu
Soğuk algınlığına karşı doğal tedavi için kaynatılıp içilen ıhlamur, kilosu 70- 80 liraya çıkınca lüks bir içecek haline geldi. Birçok çay ocağı ıhlamur satmayı bıraktı 
 İzmir’de Tarihi Kemeraltı Çarşısı’nda aktarların yoğun olarak bulunduğu Kestane Pazarı’ndaki dükkanların raflarını kış, bronşit ve grip çayı adı altındaki bitki karışımları, ıhlamur, adaçayı, tarçınlar süslemeye başladı. 
 Ancak, kış aylarında soğuk algınlığına karşı doğal tedavide yararlanılan bitki çaylarından, bu sene yok yılı nedeniyle fiyatı iki ay öncesine göre yüzde 15 artan ıhlamurun kilosu 70- 80 lirayı buldu. Böyle olunca bazı çay ocakları ıhlamur satışını bıraktı. 
 Kemeraltı Çarşısı’nda 25 yıldır hizmet veren Özcan Çay Ocağı’nın işletmecisi Ali Özcan, müşterilerin kendilerine ıhlamur bitkisi getirdikleri takdirde bu çayı sattıklarını belirtti. Üçüncü sınıf çay ocağı fiyat tarifesine göre küçük bir bardak ıhlamurun fiyatının 1 TL olarak belirlendiğini söyleyen Özcan, "1 kilo ıhlamurdan 100 bardak çay çıkar. Ihlamurdan kar sağlamak için en az 2 TL fiyatla satılması gerekiyor" dedi. 
 Mustafa OĞUZ/DHA