Galatasaray'a bir şok da borsadan!
Galatasaray kendi sahasında Schalke 04 ile berabere kalarak Şampiyonlar Ligi'nde çeyrek finale çıkma yolunda saha avantajını kaybedince İMKB'de işlem gören hisse senetleri yaklaşık yüzde 3 oranında değer kaybetti.
Galatasaray hisseleri geçtiğimiz hafta Sermaye Piyasası Kurulu'nun (SPK) bedelli sermaye artırımıyla ilgili yaptığı düzenlemelerin ardından yatırımcılara ayrılma hakkı verilebileceği beklentisi ile yüzde 8,29 oranında değer kazanmıştı.

Bu hafta genel olarak yatay seyreden Galatasaray hisseleri dün futbol takımının kendi sahasında Schalke 04 ile berabere kalmasının ardından bugün satıcılı seyrediyor. Dün günü 43,70 liradan kapatan Galatasaray hisseleri, bugün açılışın ardından düşüşe geçerek yaklaşık yüzde 3 oranında değer kaybetti ve 42,20 lirayı gördü.

Galatasaray, dün akşam oynanan UEFA Şampiyonlar Ligi ikinci tur ilk maçında Almanya temsilcisi Schalke 04'le 1-1 berabere kalarak, çeyrek final umutlarını rövanş maçına bıraktı.

Rakibiyle 12 Mart Salı günü Gelsenkirchen kentinde karşı karşıya gelecek olan Galatasaray, çeyrek final biletini Almanya'da almaya çalışacak.

Bu arada Galatasaray, Schalke 04 beraberliği ile Şampiyonlar Ligi'nde üst üste 5. maçında da yenilgi görmedi. H Grubu'ndaki ilk iki maçında Manchester United (0-1) ve Braga'ya (0-2) mağlup olan sarı-kırmızılılar, ardından oynadığı 4 maçta CFR Cluj (1-1 ve 3-1), Manchester United (1-0) ve Braga'ya (2-1) karşı 3 galibiyet ve 1 beraberlik elde etti, Schalke 04 mücadelesiyle de yenilmezlik serisini 5 maça çıkardı.