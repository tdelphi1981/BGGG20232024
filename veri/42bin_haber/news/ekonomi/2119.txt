İşçilerin grevi 90 gündür devam ediyor
Tekirdağ'ın Çorlu ilçesine bağlı Velimeşe beldesinde bulunan Avrupa Serbest Bölge'de faaliyet gösteren Kore firması Daiyang-SK metal fabrikasında çalışan 120 işçinin grevleri 90. gününe ulaştı. İşçiler, grevlerine son 20 gündür Çorlu Cumhuriyet Meydanı'nda dönüşümlü açlık grevi olarak devam ediyor.
DİSK Trakya Bölge Temsilcisi Arif Kuday ve Eğitim-Sen Çorlu Temsilcisi Kazım Ünlü, grevin 90. gününde yaklaşık 50 kişilik grupla işçileri ziyaret etti.

 20 gün önce açlık grevine başlayan işçiler, bir çok siyasetçi, sivil toplum kuruluşu ve sanatçılar tarafından ziyaret edilerek desteklendi. CHP İstanbul Milletvekili Süleyman Çelebi, Tekirdağ Milletvekili Candan Yüceer, Emre Köprülü, Birleşik Metal İş Sendikası Genel Başkanı Adnan Serdaroğlu, Çorlu Belediye Başkanı Ünal Baysan, Mücadele Birliği Platformu, Sadık Gürbüz, Bilgesu Erenus, Tevfik Kızgınkaya, Canan Sezenler, Kemal Kocatürk, Orhan Aydın, Ataol Behramoğlu, Emin İgüs, Orhan Kurtuldu ve Nazım Hikmet Akademisi sanatçıları ziyaretçiler arasında yer aldı.

 DİSK, 46. kuruluş yılı etkinliklerini Çorlu'da grevde olan Daiyang SK işçilerini destekleyen etkinlikle kutlayacak. Disk, 13 Şubat 2013 tarihinde saat 14.00'da Çorlu Cumhuriyet Meydanı'nda grevdeki Daiyang SK işçileri ile dayanışma içinde olacak.

 90 gündür ailelerinden uzak bir şekilde grev yapan 120 Daiyang-SK metal fabrikası işçisi, toplu sözleşmeyle ilgili problemin bir an evvel çözüme kavuşturulmasını istiyor.