Babacan'dan zengin vergisi açıklaması
Başbakan Yardımcısı Babacan, serveti çok olandan daha çok vergi almak için vergi artışına gitmeyeceklerini belirterek, "Bu düzenleme, vergi kaçıranların üzerine gidebilmeyle ilgili bir tedbir. Dürüstçe vergisini ödeyen vatandaşların üzerine ilave bir yük söz konusu değil" dedi.
Başbakan Yardımcısı Al Babacan, Türkiye'de yatırım ortamını iyileştirmek için çok hızlı çalışmaları gerektiğini belirterek, 'Bu, önümüzdeki ayların öncelikli konularından olacak. Çok radikal adımlar dahi atmamız gerektiğini düşünüyorum. Gerekirse anayasa değişikliği diyorum' dedi.

Dünya Ekonomik Forumuna katılmak üzere Davos'ta bulunan Başbakan Yardımcısı Babacan, bir televizyon programında soruları yanıtladı.

Babacan, doğrudan yabancı yatırımlar konusunda beklentilerin sorulması üzerine, doğrudan yabancı yatırımın dünyada 2012 yılında, 2011'e göre bir miktar azaldığını ama Türkiye'de dünya ortalamasından daha fazla azaldığını söyledi. Bunun kendilerini üzen bir konu olduğunu vurgulayan Babacan, Türkiye'nin genel olarak yatırım ortamıyla ilgili ciddi sıkıntılarının bulunduğunu belirtti.

'Yerli ve yabancı yatırımcıyı maalesef biz Türkiye'de çok üzmeye devam ediyoruz' diyen Babacan, yüzlerce imza, onlarca izin ve her bir aşamada ortaya çıkan belirsizliklerin yatırımcıları çok yıldırdığını kaydetti. Bu konularda önlem almaları gerektiğini anlatan babacan, 'Eğer biz bu konularda acil adımlar atmazsak başta yargı olmak üzere, yargıyla ilgili belirsizlikler olmak üzere tedbirler almazsak bu Türkiye ekonomisi için büyük risk olacak gibi görünüyor' diye konuştu.

-'Yabancı sermayeyi cezbedebilmek için dünyada büyük yarış var'-

Şu anda yabancı sermayeyi cezbedebilmek için dünyada büyük bir yarış olduğunu ifade eden Babacan, şöyle konuştu:

'Biz Türkiye olarak biraz geride kalıyoruz. Dolayısıyla bu konu bizim önümüzdeki aylarda öncelikli konumuz olacak. Yani bir yatırımcı artık izinlerini aldıysa, karar verdiyse, yola çıktıysa ona kimse engel olmamalı. Kurallar içinde kaldıktan sonra yatırım yapmaya başladıysa daha sonraki müdahaleler çok çok olumsuz sonuçlar doğurabiliyor. Yatırım ortamını iyileştirmek için çok hızlı çalışmamız gerekiyor. Çok radikal adımlar dahi atmamız gerektiğini düşünüyorum. Gerekirse anayasa değişikliği diyorum fakat anayasayı değiştirmenin de zorluklarını görüyorsunuz. Anayasa olmazsa diğer temel yasalarda köklü değişikliklerle de önemli açılımlar olabileceğini düşünüyorum.'

-Önümüzdeki dönemde gerçekleştirilecek reformlar-

Önümüzdeki dönemde hangi reformların gündeme geleceğine ilişkin soruya da Babacan, özellikle işgücü piyasasıyla ilgili hazırlıkların bulunduğunu, bir yandan çalışanların haklarını korurken öte yandan da esneklikleri getirecek bazı düzenlemeleri mutlaka yapmaları gerektiğini kaydetti. İşgücü piyasalarıyla ilgili katılıkların bulunduğunu, bunları aşacak tedbirleri almaları gerektiğini belirten Babacan, ayrıca önümüzdeki dönemde enerji ve teşvikler konusunda çalışmalar yapacaklarını anlattı.

Babacan, 4. yargı paketinin zenginleştirilmesinin gerektiğini, sigortacılıkla ilgili sigortacılık mahkemelerinin oluşturulması için çalışmaların sürdürüldüğünü söyledi.

'Bu yıl Vakıfbank'ta ikincil halka arz veya Ziraat Bankası'nda özelleştirme gündeme gelir mi?' sorusu üzerine Babacan, Vakıfbank'la ilgili takvimin çok net olmadığını, Ziraat Bankası ile ilgili çalışmanın ise en son yapılacağını bildirdi. Babacan, Halk Bankası'nın oldukça büyük bir halka arz olduğunu, dolayısıyla bunu piyasanın hazmetmesinin zaman alabileceğini kaydetti.

Babacan, yeni dönemde banka sayısının artıp artmayacağına ilişkin soruya da 'Bir süredir yeni lisanslara kapıyı açtığımızı ilan ettik. Çok güçlü, itibar açısından sorunu olmayan, sermaye yeterlilikle ilgili sınırlarımızı rahat karşılayabilecek bankalara her zaman kapımız açık önümüzdeki dönemde' yanıtını verdi.

-Zengin vergisi tartışmaları-

Başbakan Yardımcısı Babacan, 'zengin vergisi' tartışmalarıyla ilgili olarak da bu konuda ciddi yanlış anlamaların olduğunu, vergi oranlarını artırma gibi niyetlerinin bulunmadığını söyledi.

Türkiye'de kayıt dışılığın hala bir gerçek olduğuna dikkati çeken Babacan, şöyle devam etti:

'özellikle yüksek geliri olan, şu veya bu şekilde vergi ödemeyen veya vergiyi kaçıran, vergiden kaçınan kişilerin üzerine biraz daha ciddi şekilde gitmek ve vergi mevzuatıyla da bu denetimleri daha kolay yapılır hale getirebilmek... İşin özü bu. Yoksa geliri yüksek olandan, ya da serveti çok olandan daha fazla vergi alacağız diye bunun oranlarını değiştirerek yapma gibi bir yaklaşım kesinlikle söz konusu değil. Bunun yanlışlıklarını Fransa'da görüyorsunuz.

Zaten dürüstçe vergisini ödeyen, vergi kaçırmayan vatandaşlarımızın üzerine ilave bir yük kesinlikle söz konusu değil. Piyasayı ve yatırımcıyı ürkütecek bir tablo asla söz konusu değil. Bütün dünyanın yatırımcı beklediği bir dönemde yatırımın yatırımcının önüne engel olacak bir vergi düzenlemesi yapmayız.

Babacan, Bireysel Emeklilik Sistemi ile ilgili olarak da bu konuda değerlendirme yapmak için henüz erken olduğunu, rakamsal boyutu için ocak ayının sonunu beklemek gerektiğini belirtti.