52 yıllık IMF defteri kapanıyor
Türkiye'nin IMF'ye olan borcunun 400 milyon dolara düştüğünü belirten Başbakan Erdoğan, borcun 14 Mayıs'ta tamamen kapatılacağını söyledi. Böylece 9 Cumhurbaşkanı, 37 hükümetin eşlik ettiği IMF ile 52 yıllık dönem kapanacak.
Başbakan Tayyip Erdoğan, Perşembe günü yapılan ödemeyle Türkiye'nin IMF'ye olan borcunun 400 milyon dolara düştüğünü ve borcun 14 Mayıs'ta tamamen kapatılacağını söyledi. AKP'nin grup toplantısında konuşan Erdoğan, "10 yılda IMF'ye 23.5 milyar dolar borç ödedik. 14 Mayıs'ta bu 400 milyon doları da ödeyip borcumuzu kapatacağız" dedi. Erdoğan, IMF'ye 5 milyar dolar borç verilmesiyle ilgili teknik çalışmaların ise devam ettiğini bildirdi. 

52 YILLIK STAND-BY TARİHİ SONA ERİYOR

Başbakan Erdoğan'ın açıklamaları ile birlikte, Türkiye ile IMF ilişkilerinde "stand-by" sürecinin sona erme tarihi de netleşmiş oldu. Türkiye ile IMF ilişkileri, Türkiye'nin 1947 yılında kuruluşa üye olması ile başladı. Stand-by anlaşması süreci ise, 1 Ocak 1961 tarihinde kuruluş ile ilk anlaşmanın imzalanmasıyla başladı. 52 yıllık süreçte, IMF ile 19 stand-by anlaşması imzalandı. Küresel krize rağmen, Türkiye, 2008 yılında 20. anlaşmayı imzalamadı ve IMF'ye olan borçlarını ödemeye ise devam etti. 

9 CUMHURBAŞKANI 37 HÜKÜMET EŞLİK ETTİ

Atatürk dışındaki tüm liderler, IMF ile stand-by anlaşması sürecinde görev aldı. Türkiye'nin IMF ile olan stand-by yolculuğuna 9 Cumhurbaşkanı ve 37 hükümet eşlik etti. Türkiye, 1960 yılından 1970 yılına kadar her yıl bir stand-by anlaşması imzaladı. Her anlaşma da neredeyse bir yılını bile doldurmadan sona erdi. 1970-1978 yılları arasında stand-by sürecine ara verildi. Bu tarihten sonra da, kesintili olarak birçok kez IMF ile stand-by anlaşmaları için masaya oturuldu. Ancak hiçbir anlaşmanın süresi doldurulamadı. 

STAND-BY'I TEK AK PARTİ TAMAMLADI

Türkiye'nin son dönemdeki stand-by yolculuğu ise, 1999 yılında imzalanan 17. stand-by anlaşması ile başladı. Ancak söz konusu anlaşma da, Cumhuriyet tarihinin en ağır krizi olarak nitelendirilen 2001 yılı Şubat krizi ile sona erdi. Devlet eski Bakanı Kemal Derviş döneminde ise Türkiye, 18. stand-by anlaşmasını imzaladı. Kemal Derviş'in imzaladığı stand-by anlaşmasını devam ettirmek 3 Kasım 2002 seçimlerinin ardından iktidara gelen AK Parti Hükümeti'ne kaldı. Cumhuriyet tarihinde ilk kez, bir stand-by anlaşması süresi sonuna kadar uygulandı. 18. Anlaşmanın sona ermesinin ardından 2005 yılında da yeni bir üç yıllık stand-by anlaşması imzalandı. Söz konusu anlaşma da süresi sonuna kadar sürdürüldü. Böylece, Türkiye'nin son 50 yılına damgasını vuran stand-by anlaşmalarından sadece son ikisi tamamlanmış oldu. AK Parti, 2008 yılında ise IMF ile stand-by anlaşması yapmama kararı aldı. 

47 MİLYAR DOLARI KREDİ KULLANILDI

Türkiye, IMF ile son yarım yüzyıla damgasına vuran stand-by anlaşması sürecinde 46 milyar 617 milyon dolarlık kredi kullandı. Anlaşmalar tamamlanamadığı için, yaklaşık 8 milyar dolarlık kredi de tahsis edilmesine rağmen çekilemedi. Türkiye, kullandığı kredilerin karşılığında IMF'ye 2012 yılının Mart ayı sonu itibariyle 52 milyar 67 milyon dolar ödeme yaptı. Bu ödemenin 45 milyar 300 milyon dolarını ana para, 6 milyar 767 milyon dolarını ise faizler oluşturdu. Aynı tarih itibariyle Türkiye'nin IMF'ye olan borcu ise 2 milyar 322 milyon dolara geriledi. 

IMF'NİN 10 MİLYAR DOLARI BAYRAM HAVASI ESTİRMİŞTİ

Yunanistan'ın bugün yaşadığı borç krizlerinin bir benzerini yaklaşık 10 yıl önce yaşayan Türkiye, IMF'den 10 milyar dolar alabilmek için günlerce uğraşmıştı. Özellikle Kemal Derviş döneminde, Şubat krizinin ardından IMF ile yapılan pazarlıklar, günlerce konuşulmuş ve IMF'nin 10 milyar dolarlık kredi vermeyi kabul etmesi, Türkiye'de adeta bayram havası estirmişti. 2001 yılında Kemal Derviş'in göreve gelmesinin hemen ardından düzenlenen bono ihalesinde faiz yüzde 193.7 olduğunda gazetelerde, "Derviş ilk sınavını geçti" diye yorumlar yer almıştı. Bugün ise, borçlanma faizleri yüzde 10'un altına çekilirken, vadeler ise 10 yıla kadar çıktı.