Libya'dan müteahhitlere müjde
Libya Başbakanı Ali Zeydan, Türk müteahhitlere olan hakediş borçlarının yarısını hemen ödemeye hazır olduklarını söyledi. Kalan yüzde 50sini ise 2 parça halinde ödeyeceklerini söyleyen Zeydan Duran işler için şirketlerin biran önce dönmesini arzu ediyoruz dedi.
Libya'da 1.5 milyar dolarlık hakedişleri bulunan ve iç karışıklık sebebiyle ödeme alamayan Türk müteahhitlerine müjdeli haber geldi. Ekonomi Bakanı Zafer Çağlayanın Libya ziyareti sırasında bir açıklama yapan Libya Başbakanı Ali Zeydan, hak edişlerin yüzde 50sini hemen ödemeye hazır olduklarını söyledi. Türk şirketlerinin daha önce Libya'da yaptığı işleri, kaldığı yerden yapmasını arzu ettiklerini aktaran Zeydan, bu şirketlerin tekrar Libya'ya dönmeleri için ellerinden gelen tüm olanakları sağlamaya hazır olduklarına dikkati çekti. Duran projelerin yeniden başlaması için bir an önce şirketlerin geri dönmesini beklediklerini vurgulayan Zeydan, bu şirketlerin hemen iş başı yapmaları açısından hükümetin bir karar aldığını, hak edişlerin yüzde 50'sini hemen ödemeye hazır olduklarını kaydetti.

Türk şirketlerin zararları telafi edilecek
Geriye kalan yüzde 50'nin ise 2 parça halinde ödeneceği bilgisini veren Zeydan, şunları söyledi: Şirket işe başladıktan sonra bu ödemeler yapılacaktır. Bazı Türk şirketleri bu savaş nedeniyle zarar gördüler. Biz tabi ki bu zarar ziyanları ödemek istiyoruz. Yalnız bildiğiniz gibi Libya bir savaş dönemi geçirmiştir. Bu sadece Türk şirketlerinin değil, bütün dünya ülkelerinin Libya'daki şirketlerini ilgilendiren bir konu. Biz, bu konu üzerine çok eğiliyoruz. Bu şirketlerin, bu zarardan dolayı büyük sıkıntılar çektiğini biliyoruz. Mutlaka bunun telafi edilmesi gerekmekte. Şu anda bu konuda bir dizi çalışmalar yürütülüyor dedi. Libya Başbakanı Zeydan, Türkiye'nin müteahhitlik alanında Libya'da büyük işleri olduğunu anımsatarak, ortaklarına önem verdiklerini söyledi. Hak kaybının olmayacağının altını çizen Zeydan, ancak biraz sabır gerektiğini ifade etti. Şu an öncelikleri olduğunu ve bu bunları halletmek zorunda olduklarını vurgulayan Zeydan, zamana ihtiyaç duyduklarını, bunun da bazı şeyleri geciktirebileceğini dile getirdi.

2015 yılında ikili ticareti 3e katlayacağız 
Ekonomi Bakanı Zafer Çağlayan ise Türkiye ile Libya arasında 2012 yılını 3.4 milyar dolarlık dış ticaret hacmi ile kapattıklarını belirterek, bu rakamı 2013'te 5 milyar dolara, önümüzdeki bir kaç yıl içinde de 10 milyar dolara çıkarmayı hedeflediklerini söyledi. Libya'nın kötü günlerini geride bıraktığını belirten Çağlayan, hiç bir ülkede devrim sonrası geçiş sürecinin kolay olmadığını dile getirdi. Libya'nın yeni döneminde en yakınında Türkiye'nin olacağını dile getiren Çağlayan Libya'nın ekonomik kazanımlara gittiği bu yolda; Türk müteahhitleri, Türk iş dünyası devrim sırasında Libya'dan en son çıkan, devrim sonrasında ilk başta gelen insanların olduğu bir yapıyı ve Türk-Libya dostluğunu ilelebet devam ettirecektir. Türk firmaları sadece müteahhitlik değil; gerek sanayide, gerek ticarette, gerekse turizmde Libya'nın kalkınması için önemli yatırımlar yapacaklardır. Libya ekonomisinin büyük bir çoğunluğu, enerjiye-petrole dayalı olmasının ötesinde; sanayide de, üretimde de, ticarette de ekonomisini çeşitlendirmiş bir ülke olması konusunda Türk iş dünyası Libyalı kardeşlerinin yanında olacaktır diye konuştu.