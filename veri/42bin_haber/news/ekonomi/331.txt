Çöl: Maillerimiz Avrupa'ya gidip geri geliyor
Türkiye'de de internet değişim noktası olması gerektiğini söyleyen BTK Başkan Yardımcısı Çöl, "E-mailler dahi Frankfurt, Londra, Budapeşte gibi şehirlere giderek oradan Türkiye'ye ulaşıyor" dedi 
 Ulusal Bilişim Kurultayı’nın 2. gününde, TÜBİSAD’ın Eylül ayında kamuoyu ile paylaştığı "Atılım İçin Bilişim: Türkiye Ekonomisi İçin Bilgi ve İletişim Teknolojileri Sektörü" raporu ele alındı. 
 -"Bilişim ekonomik anlamda kritik rol oynuyor"-
  
 Bilgi Teknolojileri ve İletişim Kurumu (BTK) Başkan Yardımcısı Muhterem Çöl de sanayi çağında temel gücün sermaye, hammadde ve iş gücü iken, bugün en temel gücün bilgi olduğunu söyledi. 
 Elektronik haberleşmenin en temel ihtiyaçlardan biri haline geldiğini vurgulayan Çöl, bugün bilişim altyapısına sahip olmayan hiçbir kurum yada kuruluşun bulunmadığını kaydetti. 
 Çöl, bilişimin ekonomik anlamada da kritik bir rol oynadığını belirterek, geniş bant internet erişiminde yaşanan yüzde 10’luk bir artışın gayrisafi yurtiçi hasılayı yüzde 1,2 arttırdığına işaret etti. 
 Dünyada elektronik bir dönüşüm yaşandığını vurgulayan Çöl, bilişimde güçlü olmayla elektronik dönüşümde de güçlü olunacağını savundu. 
 -"Elektronik ticaret 40 milyar liraya ulaşacak"-
  
 Çöl, Türkiye’de elektronik ticaretinde hızla arttığını belirterek, "Türkiye’de elektronik ticaret, 2010 yılında 15 milyar lira, 2011’de 25 milyar lira olurken, bu sene sonunda bu rakamın 40 milyar liraya ulaşması bekleniyor" ifadesini kullandı. 
 Bilişim pazarındaki artışın da dikkat çekici olduğunu söyleyen Çöl, 2003 yılında 11,5 milyar dolar olan bilişim pazarının, 2012 yılı sonu itibariye 44 milyar dolara ulaşmasının beklendiğini ifade etti. 
 -Maillerimiz Avrupa’ya gidip geri geliyor-
  
 İnternet değişim noktaları olarak bilinen trafik aktarım noktalarının da internet maliyeti ve güvenliği açısından son derece önemli olduğunu vurgulayan Çöl, bu altyapının Türkiye’de bulunmadığını söyledi. 
 Bu durumun farklı internet servis sağlayıcıları arasındaki trafiğin yurtdışına giderek yerine ulaşmasına sebep olduğunu belirten Çöl, "E-mailler dahi Frankfurt, Londra, Budapeşte gibi şehirlere giderek oradan Türkiye’ye ulaşıyor. Bu hem maliyet hem de güvenlik açısından oldukça sıkıntılı bir durum. Bunun için Türkiye’de de internet değişim noktası olması gerekiyor" diye konuştu. 
 Osmanlı'nın hatasına düşmeyelim
  
 Başbakanlık Müsteşar Yardımcısı Mürteza Balcı, "Devletin vatandaşa sunduğu bütün hizmetleri otomatik pilota bağlamalıyız. Bunun yolu da veri paylaşımından geçiyor" dedi. 
 Başbakanlık Müsteşar Yardımcısı Balcı, kurultayda yaptığı konuşmada, içinde bulunduğumuz çağın bilgi çağı olduğunu, toplumların da bilgi toplumu olması gerektiğini söyledi. 
 Osmanlı Devleti’nin sanayi toplumu trenini kaçırdığı için geçen yüzyılın başında dağıldığını anlatan Balcı, bilgi toplumu trenine bir ayağını koymuş olan Türkiye’nin bu trene diğer ayağını da koymak zorunda olduğunu ifade etti. 
 Türkiye’nin geldiği nokta itibariyle, son 10 yılda büyük mesafe aldığını belirten Balcı, bu noktadan sonra atılması gereken en önemli adımın bakanlıklar ve kurumlar arası veri paylaşımı olması gerektiğini dile getirdi. 
 Balcı, devletin kendi içindeki veri alışverişini yüzde 100 olarak sağlamak zorunda olduğunu kaydederek, "Herkes çocuklarını okullara kaydettirdi, bu sene devreye giren sistemle 6 yaşını dolduran çocuklar bulundukları bölgedeki okullara otomatik olarak kaydoluyor. Böylece biz bir sürü vakit ve nakit kaybının önüne geçmiş olduk" diye konuştu. 
 Müsteşar Yardımcısı Balcı, veri paylaşımının devletin hizmetlerini sunma hususunda çok önemli bir nokta olduğunu belirterek, "Devletin vatandaşa sunduğu bütün hizmetleri otomatik pilota bağlamalıyız. Bunun yolu da veri paylaşımından geçiyor" dedi. 
 Veri paylaşımını çalışmalarının tepe noktasına koyacaklarını ifade eden Balcı, yapılmış olan çalışmaları ve birikimleri, vatandaşlara en sağlıklı hizmeti sunabilecek hale dönüştürmek için çalışacaklarını vurguladı.