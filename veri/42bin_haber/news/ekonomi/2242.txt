Onbinlerce bakkal ve büfe için '1 Nisan' uyarısı
Alkol ve tütün satanların 1 Nisana kadar Tütün ve Alkol Piyasası Düzenleme Kuruluna (TAPDK) başvurarak yıllık 40 ila 3 bin lira arasında süre uzatım ücreti ödemesi gerektiği hatırlatıldı.
Türkiye genelinde 81 ilde il ve ilçe merkezlerinde alkol ve tütün satan bakkal, market, süpermarket, hipermarket, kuruyemişçi ve büfelerle, toptan ve parekende satanların 1 Nisana kadar bağlı olduğu Ticaret veya Sanayi Odasına başvurması istenirken, Kayseri Ticaret Odası tarafından tütün ve alkol ürünleri satan üyelere yapılan uyarıda, 1 Nisan 2013e kadar süre uzatım işlemi yapılması gerektiği bildirildi. Uyarıda, şöyle denildi:

"Süre uzatım işlemi zorunlu olup, işlem yapılmayan üyelerimizin belgeleri iptal durumuna düşecektir. Tütün mamulleri ve alkollü içkilerin satışına ve sunumuna ilişkin usul ve esaslar hakkında yönetmeliğin 14üncü maddesi gereğince 1 Nisan 2013 pazartesi günü mesai saati sonuna kadar süre uzatım işlemi yapılmadığı takdirde, anılan tarihten sonra tütün mamulü, alkol ve alkollü içki satın alınması mümkün olmayacak ve satıcıların mevcutlarında bulunan ürünleri nisan ayı sonuna kadar tasfiye etmeleri zorunlu olacaktır.  
İşyeri açma ve çalışma ruhsatlarını veya izin belgelerini ibraz edemeyen ve ibraz edeme gerekçelerini içeren dilekçelerinin ekinde Odamıza ibraz edemeyen satıcılar ile ibraz ettiği ruhsattaki veya izin belgesindeki faaliyet konusu yönetmelikte belirtilen şekli bakkal, market, süpermarket, hipermarket, kuru yemişçi ve büfe olanlarla münhasıran Tütün Mamülü veya Alkollü İçki Satıcılığı uygun olmayan satıcıların satış belgeleri için süre uzatım işlemi gerçekleştirilmeyecektir.  
Süre uzatım işlemi ,Tütün ve Alkol Piyasası Düzenleme Kuruluna (TAPDK) T.C. kimlik numarası veya vergi numarası beyan edilerek ödenmemelidir. Aksi taktirde işlem bedeli kurum hesabına yatırılmış olsa dahi satış belgesi iptal duruma düşecek ve geçerliliğini yitirecektir."