Endeks 72.500 direncini test ediyor
İstanbul Menkul Kıymetler Borsası (İMKB) 100 endeksi, beklendiği üzere kredi notları Fitch tarafından banka notlarının artırılmasının ardından banka hisselerinde görülen yükselişlerle 72.500 direncini test ediyor.
Endeks en yüksek 72.536,39 puanı gördükten sonra şu dakikalarda önceki kapanışa göre yaklaşık 500 puanlık yükselişle 72.450 - 72.500 seviyelerinde dengelenirken, hisse senetleri ortalama yüzde 0,70 değer kazandı. 
Fitch'in ülke notunu artırmasının ardından beklendiği üzere 9 bankanın notunu yükseltmesiyle güne alıcılı başlayan banka hisselerinin ise önceki kapanışa göre yaklaşık yüzde 1,40 oranında değer kazanması dikkati çekiyor. 
Analistler yabancı aracı kurum ve banka ekonomistlerinin Türkiye ile ilgili AA Finans'a yaptığı değerlendirmelerde bu ay ya da en geç 6 aya kadar Moody's'in Türkiye'nin notunu artırabileceği yorumlarının piyasaların pozitif havasını desteklediğini belirtiyor. 72.500 ve 73.000 - 73.300 bandının direnç olarak takip edileceğini ifade eden analistler 72.000 seviyesinin ise destek konumuna gelebileceğini tahmin ediyor. 
AA Finans Terminali'nin haberine göre Standard Bank Gelişen Piyasalar Ekonomisti Timothy Ash, Moody's'ten Türkiye'nin not artırımı ile ilgili bu ay içinde bir hareket beklenebileceğini söylerken, Toronto Dominion Securities Ekonomisti Christian Maggio da Fitch'in kararının Moody's ve S&P tarafından takip edilmesinin beklendiğini vurguladı.