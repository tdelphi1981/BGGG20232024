Dünya devleri 'Demir Lady'lere emanet
Dünyanın en büyük şirketlerine hükmeden 138 kadının yönettikleri şirketlerin değeri bazı ülke ekonomilerinden bile daha büyük. Türkiye'de milyar dolarlık servete sahip 10 kadının 5'i Sabancı, 2'si Koç, 2'si Doğuş ve 1'i de Yıldız ailesine mensup.
DÜNYANIN en büyük şirketlerine hükmetmeleri nedeniyle 'Demir Lady' olarak anılan 
kadın yöneticiler atağa geçti. Yönettikleri şirketlerin değeri bazen birçok ülkenin 
ekonomisinden daha büyük olabilen Demir Lady'lerin verdikleri kararlar birçok kişiyi 
ilgilendiriyor ve attıkları adımları dünya merakla izliyor. Ünlü finans dergisi Forbes'in 'Dünyanın En Zengin Kadınları-2013' sıralamasında, geçen yıl 104 olan milyarder kadınların sayısı bu yıl 138'e yükseldi. Yaş aralığı geniş bir yelpazede yer alan 'lady'ler kadınlara has olduğu düşünülen kozmetik gibi alanlarda da iş yapıyor, kadınlara pek uygun görülmeyen 
madencilik ve otomobil sektörlerine de hükmediyor.
L'Oreal, kadınların kontrolünde
Forbes'a göre, Fransa'nın en zenginlerinden biri olan Liliane Bettencourt 
ve ailesi, Fransız kozmetik devi L'Oreal'in yüzde 30'una sahip. Bettencourt, 30 milyar dolarlık servetiyle dünyanın en zengin kadını olurken, dünyanın en zenginleri arasında da 9'uncu sırada yer alıyor. ABD'li perakende devi Wal-Mart'ın da kaptan koltuğunda kadınlar oturuyor. Amerikalı Christy Walton, 28.2 milyar dolarlık servetiyle ABD'nin en zengin kadını konumunda bulunurken, dünyanın da en zengin ikinci kadını unvanına sahip. Listede, üçüncü sırada yer alan Alice Walton da Walton ailesinin bir başka üyesi. Listede Şili'den de bir kadın bulunuyor. 17.4 milyar dolarlık servetiyle dünyanın en zengin 4'üncü kadını olan Iris Fontbona, madencilik alanında faaliyet gösteren Luksic Group'a oğullarıyla birlikte yön veriyor. Madencilik alanında faaliyet gösteren kadınlardan bir başkası da 'Madencilik Patronu' lakaplı Georgina Rinehart. Rinehart'ın 17 milyar dolarlık serveti bulunuyor.

BMW'nin direksiyonunda kadınlar var 
 
Dünyanın önde gelen otomobil firmalarından BMW'nin direksiyonunda da Alman Susanne Klatten bulunuyor. Klatten, 14.3 milyar dolarlık servetiyle dünyanın en zengin 6'ncı kadını olurken, servetiyle Almanya'nın da en zengin kadını unvanına sahip. Son yıllarda istikrarlı ekonomisiyle dikkatleri üzerine çeken Türkiye'de de kadınlar iş dünyasında aktif rol oynuyor. Ülkenin önde gelen holdingleri, büyük şirketleri ve milyar dolarlık büyüklüğe ulaşan bankalar kadınlar tarafından yönetiliyor. 
Sabancı, milyarder kadınlar şirketi
Türkiyede milyar dolarlık servete sahip 10 kadın bulunurken, bunların 5'i Sabancı, 2'si Koç, 2'si Doğuş ve 1'i de Yıldız ailesine mensup. Forbes listesine göre, Türkiye'nin en zenginleri sıralamasında ikinci sırada yer alan Koç Holding Yönetim Kurulu üyesi Semahat Arsel, 3.2 milyar dolarlık servetiyle Türkiye'nin de en zengin kadını konumunda bulunuyor. Türkiye'nin güçlü kuruluşlarından Sabancı Holding de şirket yönetimindeki kadın ağırlığı ile dikkatleri üzerine çekiyor. Forbes listesine göre, şirketin yeni nesil yöneticilerinden Serra Sabancı ve Suzan Sabancı Dinçer 1.3'er milyar dolarlık servetleriyle Türkiye'nin en zengin 22'nci kişileri olarak karşımıza çıkıyor. Bu ikili Türkiye'nin en zengin kadınları arasında ise 5'inci sırayı 
paylaşıyor. Sabancı ailesinin zengin kadınları bununla sınırlı değil. Çiğdem Sabancı Bilen 1.2 milyar dolarlık servetiyle Türkiye'nin en zengin kadınları arasında 7'nci sırada bulunurken, yine aynı aileden Dilek Sabancı ve Sevil Sabancı da 1'er milyar dolarlık servetleriyle 8'inci sırada yer alıyor.