Vatandaşa 7 liralık Darphane faturası
Darphanenin basılı altın teslimatını geciktirmesi karaborsa oluşturuyor. Kapalıçarşı esnafı, bu gecikmeyle elinde stok bulunduranların kilogram başına 1.200 dolar kâr ettiğini, tüketiciye ekstra faturasının ise çeyrekte 7, tam altında ise 20 lira olduğunu belirtiyor.

SALI günleri esnaftan topladığı külçe altını perşembe günü basılı altın olarak teslim eden Darphane’de dönem dönem yaşanan teslimattaki gecikmeler kuyumcuları isyan ettirdi. Bu durumun talebin yoğun olduğu dönemde karaborsa oluşturduğunu belirten Kapalıçarşı esnafı, bunun vatandaşa yansımasının çeyrek altında 5-7 lira olduğunu söyledi. Konuya ilişkin gelen yoğun şikayetler üzerine görüştüğümüz Kapalıçarşı esnafı, teslimatta gecikmenin olmadığı dönemde kilogram başına tüccarın 50-100 dolar kâr elde ettiğini, ancak gecikmelerin yaşandığı dönemde bu rakamın bin ila 1.200 dolara kadar çıkabildiğini kaydetti. 
Rant paylaşımı mı var? 
Darphane’nin geçen hafta salı günü topladığı altını cuma günü teslim edeceğini ifade eden esnaf, gelecek hafta da böyle bir gecikme yaşanması durumunda elinde büyük miktarda altın bulunduran dev sektör oyuncularının kilogram başına elde ettiği kârların 1.500 doları bulacağını söyledi. Burada ciddi bir rant oluştuğunun ve birilerinin bu işten ciddi kârlar elde ettiğinin altını çizen esnaflar “Darphane 7 gün 24 saat çalışıyor. 3 hafta önce Darphane’nin rekor düzeyde altın aldığı dönemde dahi teslimatlar zamanında yapıldı. Rekor talep karşılanabildiğine göre demek ki Darphane teslimatları da zamanında yapabilir. Bu durum ‘acaba bir rant paylaşımı mı var’ sorusunu akıllara getiriyor” şeklinde konuştular. Bu durumun vatandaşı da etkilediğine işaret eden esnaflar, şunları söyledi: “Talebin çok yüksek olduğu dönemlerde çeyrek altın başına 5-7 lira arasında fark getiriyor. Cumhuriyet Altını’nda ise bu fark 20 liraya kadar çıkabiliyor.”