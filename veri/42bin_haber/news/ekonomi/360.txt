İran döviz olarak götüremeyince altına çeviriyor
Başbakan Yardımcısı Ali Babacan, Türkiye'den İran'a rekor seviyelere ulaşan altın ihracının sırrını açıkladı.
Babacan, TBMM Plan ve Bütçe Komisyonu'nda Hazine Müsteşarlığı, Bankacılık  Düzenleme ve Denetleme Kurumu (BDDK) ve Sermaye Piyasası Kurulu'nun (SPK) 2013  yılı bütçeleri üzerinde yapılan görüşmelerde milletvekillerinin soru ve  eleştirilerini yanıtladı. 
Türkiye'nin bu sene külçe altın ihracatının artmasının en önemli  sebebinin İran olduğuna dikkati çeken Babacan, şunları söyledi: 
  ALTIN İHRACATI 2 MİLYAR DOLARI GEÇTİ  
"Türkiye olarak İran'dan aldığımız gazın parasını biz TL olarak İran'ın  Türkiye'deki hesabına yatırıyoruz. Fakat İran'ın o parayı dolar olarak kendi  ülkesine götürmesi mümkün değil, uluslararası kısıtlamalar, ABD'nin yaptırımları  sebebiyle. Dolayısıyla İran bunu döviz olarak kendi ülkesine götüremeyince, o  TL'yi kendi hesabından çekiyor, altın alıyor piyasadan. Altını kendi ülkesine  götürüyor. Bunu nasıl götürüyor bilmiyorum ama işin özü bu. Oraya altın ihracatı  aslında bizim doğalgazı almak için ödediğimiz karşılık gibi bir şey oluyor." 
Başbakan Yardımcısı Babacan, Türkiye'nin altın üretiminin de arttığına  işaret ederek, altın üretiminin 2-2,5 milyar dolara ulaştığını belirtti. Külçe  altın alıp satmanın sadece katma değerinin milli gelir ve büyüme rakamlarına  yansıdığını ifade eden Babacan, toplamda bakıldığında altın sattık da öyle  büyüdük diye bir şeyin olmadığını kaydetti.