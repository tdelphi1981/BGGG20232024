Kocaeli'nin ihracatını 2 sektör sırtladı
Türkiye'de geçen yıl en fazla ihracat yapan ikinci il olan Kocaeli, ihracatının yüzde 76,8'ini kimyevi maddeler ve mamulleri ile taşıt araçları ve yan sanayi sektörlerinden elde etti.
Türkiye İhracatçılar Meclisi'nin (TİM) istatistiklerinden derlenen verilere göre, 2012 yılında kentte ihracat yapan firmaların söz konusu dönemde sektör bazındaki ihracat performansında, kimyevi maddeler ve mamulleri sektörü birinci olurken, 2'nci sırayı, taşıt araçları ve yan sanayi sektörü aldı. 
Kentte ihracat yapan firmalar, ihracatını yüzde 76,8'ini kimyevi maddeler ve mamuller ve 'taşıt araçları ve yan sanayi sektöründen elde ederken, bu sektörlerden söz konusu dönemde 10 milyar 53 milyon 754 bin dolar elde edildi. 
Kimyevi maddeler ve mamulleri sektörü, bir önceki yıla göre ihracat performansını yüzde 15,5 artırarak, 5 milyar 885 milyon 65 bin dolar oldu. 
Taşıt araçları ve yan sanayi sektörü ise geçen yıl gerçekleştirdiği 4 milyar 168 milyon 689 bin dolar ihracat değeri ile bir önceki yıla göre performansını yüzde 6,4 düşürmesine rağmen en fazla ihracat yapılan sektör bazındaki yerini korudu. 
Kentte, elektrik-elektronik sektöründe yapılan ihracat, bir önceki yıla göre yüzde 1 artarak 673 milyon 775 bin dolar olurken, demir ve demir dışı metaller sektöründeki ihracat ise yüzde 6,3 azalarak 697 milyon 345 bin dolara geriledi.