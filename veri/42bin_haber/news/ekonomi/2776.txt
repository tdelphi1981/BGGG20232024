Türkler akıllı telefonu ne için kullanıyor?
Nielsen açıkladı: Türkiye'de her 5 kişiden biri akıllı cep telefonu kullanıyor. Akıllı telefonu tercih ediyoruz ama telefonu en çok SMS atmak için kullanıyoruz.
Türkiye'de her 5 kişiden 1'i akıllı cep telefonu kullandığı bildirildi. Nielsen araştırma şirketi, dünyanın birçok ülkesinin yanı sıra Türkiye'de de yaşları 16-64 arasında değişen yaklaşık 4 bin kişi ile yaptığı yüz yüze görüşmeleri, diğer ülke verileriyle derledi. 'Mobil Tüketici: Anlık Durum' isimli final raporunda, Türkiye genelinde nüfusun yaklaşık yüzde 20'sinin akıllı cep telefonu kullandığı belirtildi. Genel olarak gençlerin akıllı cep telefonu seçtiği ifade edilen rapordaki verilerden bazıları şöyle:

Mobil bankacılık yapıyoruz

- Akıllı cep telefonu kullanımı oranı Güney Kore'de yüzde 67, Avusturalya'da yüzde 65 ve İngiltere'de yüzde 61. Geleneksel cep telefonu kullanım oranı Güney Kore'de yüzde 23'e kadar gerilemiş durumda.
- 'QWERTY' klavyesi olan renkli ekranlı multimedya telefon kullanım oranı Avusturalya'da yüzde 4 iken, Brezilya'da yüzde 21 ve Türkiye'de de bu oran yüzde 20.
- Rusya'nın mobil abonelerinin yüzde 51'inde iki ya da daha fazla cep telefonu bulunurken onu yüzde 48 ile Brezilya ve yüzde 36'yla Çin izliyor. Türkiye'de ise bu oran yüzde 7.
- Türkiye'de mobil abonelerin yüzde 49'unun hattına mobil veri tanımlanmış durumda ve akıllı cep telefonu sahipleri bunun için aylık ortalama 30 lira ödüyor. ABD'deki mobil veri abonelerin oranı ise yüzde 96 ve bunun için ceplerinden aylık ortalama 66 dolar çıkıyor.
- Türkiye'de mobil cihaz seçiminde kullanım kolaylığının yüzde 25, fiyat yüzde 21, tasarım yüzde 19 oranında etkisi olduğu belirtiliyor. İşletim sistemi önem verenlerin oranı yüzde 13, uygulama sayısına önem verenlerin oranı ise yüzde 7 oldu.
- ABD'deki aboneler ayda ortalama 164 telefon görüşmesi yapıyor ve bunun için 644 dakika harcıyor. Ayrıca ortalama 764 SMS atıyor. Türkler ise cep telefonundan en çok SMS atıyor.
- Türkiye'de cep telefonu kullanıcıların yüzde 4'ü mobil bankacılık işlemi yaparken bu oran Güney Kore'de yüzde 51, Çin'de yüzde 42 ve Avusturalya'da yüzde 40.
- Lokasyon merkezli hizmetlerden Türk kullanıcıların yüzde 10'u yararlanırken, bu oran Güney Kore'de yüzde 59, Brezilya'da yüzde 56 ve Çin'de yüzde 52 oldu.
- Akıllı telefon kullanan Türk kullanıcıların yüzde 49'u cepten sosyal 
 ağlara girerken yüzde 32'si ise oyun oynuyor. Video ve film izleyenlerin oranı yüzde 14, haber okuma yüzde 10, hava durumuna bakma oranı yüzde 9, banka ve finans değerlerine bakanların oranı ise yüzde 6.
- Cepten en çok oyun oynayan Brezilyalılar, en çok sosyal ağ kullanan ABD'liler. ABD'li kullanıcıların yüzde 65'i video ve film izlerken, haber okuyan Çinlilerin oranı ise yüzde 55 olması dikkati çekti.