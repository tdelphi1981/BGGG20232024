Resmi karar yok ama zorlaştırıyoruz
Tütün ve Alkol Piyasası Düzenleme Kurumu (TAPDK), alışveriş merkezlerinde yapılan içki tanıtım günlerini yakın takibe aldı. Buralarda yapılan tanıtımların resmi olarak yasaklanmadığını belirten TAPDK yetkilileri ancak son dönemde gelen başvuruları çok daha sıkı kontrol ettiklerini ve kolay kolay izin vermediklerini belirtiyorlar.
Geçtiğimiz aylarda bir alışveriş merkezinde yapılan şarap tanıtımında 18 yaşından küçüklerin de içki içtiğinin tespit edilmesi üzerine TAPDK tarafından inceleme başlatılmıştı. 
Konu ile ilgili bilgi veren bir TAPDK yöneticisi, AVM'lerde içki tanıtım günlerinin yasaklanması ile ilgili resmi bir karar alınmadığının altını çizdi. Ancak bu yönde bir prensip kararı alındığını belirten yetkili, AVM'lerden gelen başvurulara çok daha dikkatli yaklaşıldığını ve kolay kolay izin verilmediğini kaydetti. Yetkili, şu bilgileri verdi: 
"Resmi Gazete'deki yönetmelikte bir değişiklik yok. Fakat biz o yaşanan olayladan sonra içki tanıtım günlerini daha sıkı takip etmeye başladık. Giriş-çıkışların kontrol altında olması çok önemli. Bu anlamda özellikle AVM'lerde yapılacak olan tanıtımlara sıcak bakmıyoruz ve kolay kolay izin vermiyoruz. Ancak AVM içinde bir restoran olursa o zaman daha rahat izin verebiliyoruz. Ayrıca tanıtımlara denetim için kendi personellerimizi de göndermeye başladık."  
OLAY NEYDİ? 
Geçtiğimiz aylarda bir alışveriş merkezinde yapılan şarap tadım gününde yaşı 18'den küçük olanların da bu tadıma katıldıkları kameralara yansımıştı. TAPDK da bu olay üzerine inceleme başlatmıştı.