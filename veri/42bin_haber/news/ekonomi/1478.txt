Fabrikatörün iflası çiftçiyi mağdur etti
Diyarbakır'ın en yoksul ilçelerinden biri Bismil...Bir süre önce bir fabrika kuruldu ilçede. Bismil Tekstil A.Ş adlı bu fabrika ilçedeki bir çok işsizin umudu olmuştu. Fabrikada çalışan 80 işçi kadar, pamuk tedarik eden yüzlerce çiftçi için de bir tür 'güvence' kapısıydı. Ancak olmadı... Fabrika sahibi zora girdi. Çareyi tefecilerde aradı. Bu durum batağı daha da derinleştirdi. En son ortadan kayboldu. Kurulduğu gün umut yaratan fabrikada şimdilerde yas havası var.
Bismil ilçesinde ürettikleri toplam 32 milyon lira tutarındaki pamuğu teslim ettikleri fabrikanın sahibinin iflas etmesi nedeniyle 200 çiftçi mağdur oldu. 
Yaklaşık 3 ay önce Bismil ilçesine bağlı çeşitli köylerde pamuk üretimi yapan yaklaşık 200 çiftçi, hasadını yaptıkları 32 milyon lira tutarındaki kütlü pamuğu, Bismil Tekstil A.Ş'ye ait çırçır ve yağ fabrikasına teslim etti. Mehmet Duman'a ait olduğu bildirilen Bismil Tekstil A.Ş'nin iflas etmesi nedeniyle 32 milyon lira tutarındaki alacağını tahsil edemeyen çiftçiler, alacaklarına karşılık ellerinde çek veya senet gibi resmi belgenin bulunmaması nedeniyle zor duruma düştü. 
Başka borçlar nedeniyle icra mahkemesinin bugün fabrikada tespit çalışması yapması üzerine işletmeye gelen üreticiler, temsilci olarak seçtikleri Kemal Tanrıkulu, Aziz Arslan ve İbrahim Halil Akyıldız aracılığıyla icra işleminin durdurulmasını talep etti. Ancak bu istekleri yetkililerce kabul edilmedi. 
FABRİKATÖRÜN İFLASI ÇİFTÇİYİ DE MAĞDUR ETTİ- FOTO GALERİ 
Temsilci Kemal Tanrıkulu 200 çiftçinin Bismil Tekstil A.Ş'ye ait çırçır ve yağ fabrikasına teslim ettikleri pamuğun bedeli olan 32 milyon lirayı tahsil edemediklerini söyledi. 
Fabrika sahibi Mehmet Duman'ın pamukların satışından elde ettiği parayı önceki borçlarına karşılık tefecilere ödediğini savunan Tanrıkulu, şöyle dedi:
Fabrika sahibi ürünlerimizi satıp, tefecilere borcunu ödemiş. Tefeciler ellerindeki çek ve senet gibi belgelerle Bismil Tekstil A.Ş'ye ait çırçır ve yağ fabrikasında icra başlattı. Fabrikaya icra konulması umudumuzu da köreltti. Onlar, alacaklarını icradan tahsil edecekler. Elimizde teslim kağıdı dışında resmi belge de yok. Paramızı tahsil edemediğimiz için tarlamıza ürün de ekemedik. Fabrika sahibi ortada yok, muhatap olacağımız kimse yok. Biz icranın işleminin durdurulmasını istedik. Ama kabul edilmedi. 
Üretici Beraat Altın ise teslim ettikleri pamuğun bedelini alamadıkları gibi fabrika sahibinin iflas ettiğini öğrendiklerini belirterek, mağdur olduklarını söyledi.
Şahin Çelebi de yaklaşık 3 ay önce 100 ton pamuğu fabrikaya verdiğini ifade ederek, Elimizde belge olmadığı için resmi işlem de başlatamadık. Tefeciler çek ve senetle icra işlemi başlattı. Bu yolla tahsilattı yapacaklar. Bizim tahsil etme şansımız da yok, çaresiziz. İcra işleminin durdurulmasını istedik. Ancak kabul edilmedi. Sabah jandarmayla gelen görevliler fabrikada işlem yaptı dedi. 
Fabrikanın muhasebe müdürü Zafer Koluman da işletmenin iflası nedeniyle üreticilere ödeme yapamadıklarını söyledi.

80 işçi de mağdur oldu

Fabrikada işçi olarak çalışan İsmail Bulut ise, yaklaşık 3 aydır 80 işçinin fabrikada çalıştığını belirterek, Ancak fabrika bu duruma düştüğü için çalışma yok. Ben 1,5 aylık maaşımı alamadım. Diğer arkadaşlar 2 aylık maaşını alamadı. Çiftçiler gibi biz de zor durumdayız diye konuştu.