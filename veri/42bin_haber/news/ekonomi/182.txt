Yunanistan'a "para" yerine yeni "randevu"
Euro Bölgesi maliye bakanları iflastan kurtulmak için 31,5 milyar euroluk kredi diliminin acilen ödenmesini bekleyen Yunanistan'a yeni randevu verdi. Euro Grubu Başkanı ve Lüksemburg Başbakanı Jean-Claude Juncker, Yunanistan'a kredinin 20 Kasım'daki "olağanüstü" toplantıda görüşüleceğini söyledi.

Juncker, Yunanistan'ın gelecek yıl sonunda Gayri Safi Yurtiçi Hasılası'nın yüzde 188'ine ulaşması beklenen kamu borç yükünün mevcut mali programla, daha önce hedeflenen 2020 yerine 2 yıl ertelemeyle 2022 yılında yüzde 120'ye indirilebileceğini savundu.

Juncker, Yunanistan'ın kamu kesimine olan borçlarının kırpılmasının ihtimal dahilinde olmadığını vurguladı.

IMF Başkanı Christine Lagarde ise borç indirim hedefinde 2020 hedefine bağlı kalınmasını isteyerek, bunun için Yunanistan'ın merkez bankaları ve devlet fonlarına olan borçlarının kısmen silinmesi dahil her ihtimalin değerlendirilmesini istedi.

Bu arada, AB Komisyonu'nun Ekonomik ve Parasal İşlerden Sorumlu Başkan Yardımcısı Olli Rehn, Yunanistan'ın 16 Kasım'da vadesi dolan 5 milyar euro'luk hazine bonolarının vadesini uzatarak temerrüde düşmekten kurtulacağını söyledi. 

Yunanistan'a hedeflerini tutturması için 2 yıl daha verilmesinin maliyetinin 32,6 milyar euro olacağı hesaplanıyor. 

Euro Bölgesi'nin gelecek haftaki toplantısında yeni kredi diliminin serbest bırakılması yanında bu ilave maliyetin nasıl karşılanacağı tartışılacak.