İlk yerli akıllı telefonda ne yazacak?
Turkcell, Türkiye'nin ilk yerli cep telefonunu üretmeye hazırlanıyor. iPhone'da 'Çin'de üretilmiştir, Kaliforniya'da tasarlanmıştır' yazdığını belirten Turkcell Genel Müdürü Ciliv "Bu üründe de 'Designed by Turkcell Teknoloji' Gebze yazacak" dedi.
TURKCELL, kendi markasını taşıyan T serisi akıllı telefonlarla yakaladığı başarının ardından tasarımı ve yazılımı Turkcell Teknoloji tarafından yapılan yerli cep telefonu üretimi için düğmeye bastı. Turkcell Genel Müdürü Süreyya Ciliv yerli cep telefonu müjdesini Barselonadaki Dünya Mobil Kongresinde Ulaştırma, Denizcilik ve Haberleşme Bakanı Binali Yıldırım, Bilgi Teknolojileri ve İletişim Kurumu Başkanı Tayfun Acarer ile Qualcomm Avrupa Başkanı Enrico Salvatorinin katıldığı toplantıyla verdi. 'Gebze' kod adlı yerli akıllı telefon ile her 1 milyon adetlik satışın cari açığı azaltma yolunda yaklaşık yarım milyar TL katkı yapması öngörülüyor. Basın toplantısında Turkcell ile dünyanın mobil teknoloji alanında lider firmalarından Qualcomm arasında cep telefonu, tablet bilgisayar ve makineler arası iletişim (M2M) cihazları geliştirilmesine yönelik ortak Ar-Ge faaliyetlerinde bulunmak üzere işbirliği anlaşması da imzalandı. Turkcell bu anlaşmayla, yazılımın yanı sıra telekomünikasyon alanında dünyanın önde gelen şirketlerinden biri olan ABD'li Qualcomm'un Ar-Ge lisansı verdiği dünyadaki sayılı operatörlerden biri oldu. 

Designed by Turcell Teknoloji Gebze 
Bilgiye erişimde fırsat eşitliği hedefiyle piyasaya sundukları T serisi akıllı telefonların 750 binden fazla sattığını belirten Ciliv "Kısa bir süre önce de yine kendi adımızla ilk tabletimizi çıkardık. Ancak bütün bunlar bizim için yepyeni bir başlangıcın ilk adımlarıydı. Bugün mobil iletişimin dünyasının kalbi sayılan Mobil Dünya Kongresinde yerli akıllı telefon için düğmeye bastığımızı açıklamaktan ve Turkcell için olduğu kadar telekomünikasyon sektörümüz için de dönüm noktası niteliğini taşıyan bu gelişmeyi müjdelemekten büyük gurur ve mutluluk duyuyoruz. Her 1 milyon yerli akıllı telefon satışı ile yaklaşık 500 milyon TLnin Türkiyenin cebinde kalmasını sağlamak mümkün" dedi. Ciliv "Bu ürünün baş tasarımcısı Turkcell Teknolojinin genç mühendisleri. Apple'ın iPhone'unda da 'Manufactured in China' (Çin'de üretilmiştir) ve 'Designed in California' (Kaliforniya'da tasarlanmıştır) yazıyor. Bu üründe de Designed by Turkcell Teknoloji Gebze' yazacak" diye konuştu.