Ziraat'ten kentsel dönüşüme destek
Çevre ve Şehircilik Bakanlığı ile Ziraat Bankası arasında kentsel dönüşüm projelerine finansman desteği verilmesi amacıyla 'Faiz Desteği Protokolü' imzalandı.
Çevre ve Şehircilik Bakanlığı ile Ziraat Bankası arasında kentsel dönüşüm projelerine finansman desteği verilmesi amacıyla 'Faiz Desteği Protokolü' protokol imzalandı. Ziraat Bankası Genel Müdürlüğü'nden yapılan açıklamaya göre, protokolle, ilgili mevzuat kapsamında 'riskli alan'da yer alan veya 'riskli yapı' olduğu teknik raporlarla tespit edilen yapıların yeniden inşası, güçlendirilmesi ve riskli yapı yerine hazır yeni konut edinilmesi amacıyla, hak sahiplerine uygun şartlarda finansal destek sağlanması amaçlanıyor.

Sektörleri hareketlendirecek

Protokolle, Ziraat Bankası tarafından, yasa kapsamında devletin sağlayacağı destekle kentsel dönüşüm kredisi kullanmak isteyen hak sahiplerine uygun şartlarda finansal destek verilecek. Bankadan yapılan açıklamada, özellikle birden fazla deprem kuşağının üzerinde olan Türkiye'de son 10 yılda meydana gelen depremlerde binlerce kişinin yaşamını yitirdiği, evlerini/iş yerlerini kaybettiği belirtilerek, "Ekonomik anlamda da ülkemizin gelişmişlik düzeyine sekte vuran doğal afetlerde yaşanılacak olası trajik sonuçların önüne geçmek için başlatılan bu uygulama ile afet riski altındaki alanlarda konut ya da iş yeri bulunan vatandaşlarımızın ihtiyaçlarını karşılayan son derece güvenli, modern yüksek kaliteli yaşam alanlarına sahip olmaları ve çarpık/kaçak yapılaşmanın önüne geçilmesi amaçlanmaktadır. Diğer taraftan bu türlü projelerin hayata geçirilmesi ile konut üretimindeki artış başta inşaat sektörü olmak üzere birçok sektörün hareketlenmesine yol açacaktır" ifadelerine yer verildi.

Avantajlı çözümler sunulacak

Açıklamada, afet riski olan alanlarda konut ya da iş yeri bulunanların ihtiyaçlarını karşılayan son derece güvenli, modern, yüksek kaliteli yaşam alanlarına sahip olmaları ve çarpık/kaçak yapılaşmanın önüne geçmek için başlatılan uygulama kapsamında konutunu veya iş yerini kendi imkanlarıyla yapmak veya edinmek isteyen hak sahipleri ile güçlendirilebileceği teknik olarak tespit edilen yapıların hak sahiplerinin finansman ihtiyaçlarına en uygun ve avantajlı şekilde çözüm sağlanacağı belirtildi.