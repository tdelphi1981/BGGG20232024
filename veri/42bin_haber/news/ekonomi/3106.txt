104 bin ton lastik geri dönüştürüldü
Çevre ve Şehircilik Bakanlığı, 2012 yılı içerisinde kullanılmış 104 bin ton araç lastiğini geri dönüştürdüğünü açıkladı.
Dönüşen lastikler, 17 adet tesiste ayakkabı, mobilya, yer kaplama malzemeleri ve çelik tel yapımında kullanılıyor. 
Ömrünü Tamamlamış Lastiklerin Kontrolü Yönetmeliği kapsamında, 2007 yılından 2012 yılına kadar 337 bin 700 ton ömrünü tamamlamış lastik toplandı. Toplanan lastiklerin yaklaşık 200 bin tonu geri kazanım tesislerince malzeme geri kazanımı olarak, yaklaşık 137 bin 700 tonu ise çimento fabrikalarında enerji geri kazanımı olarak kullanıldı. 
Geri dönüştürülen lastikler ayakkabıda, spor ve oyun sahalarında, mobilya parçalarında ve yer kaplama malzemelerinde kullanılıyor. Bu yöntem ile çalışan 17 adet tesisin çevre izin ve lisansı bulunuyor. Ayrıca ömrünü tamamlamış lastikler fiziksel kırma veya piroliz yöntemi ile geri kazanım yapan işletmelere ve çimento fabrikalarına ek yakıt olarak kazandırılıyor. 
Ömrünü tamamlamış lastiklerden, piroliz yöntemi ile pirolilik (aromatik) yağ, karbon karası, çelik tel, pirolitik gaz elde ediliyor. 
Lastiklerin bu alanlarda kullanılması, karbon karası ithalatını da azaltıyor. Proses sonucu elde edilen karbon karası, lastik üretimi, kablo, konveyör bant, araç yedek parçaları ve paspası, ısı yalıtım malzemeleri gibi geniş bir üretim yelpazesinde kullanılıyor.