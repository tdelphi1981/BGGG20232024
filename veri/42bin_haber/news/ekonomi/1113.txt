Türkiye'nin sıradışı para politikalarına tam not
Financial Times'ın yükselen piyasalarla ilgili blogu beyondbrics'te, Merkez Bankası Başkanı Erdem Başçı'dan övgüyle söz edildi.(Metin Güneş / CNN TÜRK / Londra) -- The Banker dergisi tarafından yılın Merkez Bankası Başkanı seçilen Başçı'nın ekonomiyi yavaşlatmak amacıyla uyguladığı karmaşık mekanizma sayesinde uluslararası kredi derecelendirme kurumu Fitch Ratings tarafından yapılan gözden geçirmeden de olumlu not alarak çıktığı belirtildi.

Daniel Dombey tarafından kaleme alınan yazıda, "Türkiye'nin Merkez Bankası Başkanı, ülkenin tüketime aç olan ekonomisini yönetimiyle sessiz bir şekilde yeni bir güven oyu daha aldı" ifadesine yer verildi.

Gazete, bir yıl öncesine kadar uluslararası yatırımcı ve bankacıların Başçı'nın politikalarını anlamadıkları yönünde şikayetlerde bulunduklarını, özellikle tek bir faiz oranı politikası yerine kullandığı faiz oranları koridorları ya da aralığını anlamadıklarını hatırlatıyor.

Ancak aradan 12 ay geçtikten sonra Başçı'nın daha iyi notlar aldığının da belirtildiği yazıda, Türkiye ekonomisinin 2010-2011 yılındaki sürdürülemez olan büyüme oranının aniden durmak yerine yavaşlamasının bu sayede olduğu hatırlatılıyor.

Bu süreçte Başçı'nın teknokratik olarak geminin dümeninde olmasının yanı sıra faiz oranlarındaki yüksek artışların ve yabancı fonların Türkiye'ye akışını devam ettiren Avrupa Merkez Bankası'nın daha uzun vadeli yeniden finansman uygulamasının da rolü olduğu belirtildi.

Yazıda, ülke ekonomisinin yeniden aşırı bir şekilde ısınmasını önlemek için göz önünde tutulması gereken kilit noktalardan birinin de yakın geçmişte yılda yüzde 30'lara kadar fırlayan borçları kontrol altında tutmak olduğu görüşüne yer verildi.