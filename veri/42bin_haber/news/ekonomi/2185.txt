Hiçbir bakkala 'yumurta cezası' kesilmedi
Yumurta satışının sadece soğuk hava deposu olan yerlerde yapılabilmesine yönelik AB uyum yasalarının devreye girdiği 1 Ocak'tan bu yana Türkiye'de hiçbir bakkala ceza kesilmedi.
Türkiye Esnaf ve Sanatkarları Konfederasyonu (TESK) Başkanı Bendevi Palandöken, AB uyum yasaları kapsamında yumurtanın sadece soğuk hava deposu olan yerlerde satılabilmesine ilişkin düzenlemenin bu yıl başında yürürlüğe girdiğini ifade etti. 
Türkiye genelindeki bakkal esnafının bu sürece çok başarılı şekilde uyum sağladığını dile getiren Palandöken, düzenlemenin yürürlüğe girdiği tarihte de bu durumun, esnaf açısından olumsuz bir durum oluşturmayacağını belirttiğini anımsattı. 
Türkiye'de bütün bakkallarda buzdolabı, yumurta toptancılarında ise soğuk hava deposu bulunduğunu kaydeden Palandöken, vatandaşların bakkallardan gönül rahatlığıyla yumurta satın aldıklarını söyledi. 
Palandöken, Bakkallarımızın yumurta satışı konusunda hiçbir sıkıntı yok. 'Bu düzenlemeyle bakkalların yumurta satışı bitiyor' denilmişti. Ancak soğuk zincirde bir sorun oluşmadı. Vatandaşlarımızın yumurta ihtiyacı bakkallar tarafından gideriliyor. Düzenlemenin yürürlüğe girdiği günden bu yana hiçbir esnafa ceza kesilmedi. Her şey gıda kodeksine uygun yapılıyor ifadelerini kullandı. 
Hijyene uyum, satışı artırdı

Palandöken, Gıda, Tarım ve Hayvancılık Bakanlığı ve bazı üniversiteler işbirliğinde, esnafa, yumurta ve et gibi gıda maddelerinin saklanması ve satışa sunulması konusunda hijyen eğitimi verdiklerini anlattı. 
Bu eğitimlerin vatandaşın bakkallara olan güvenini artırdığını belirten Palandöken, esnafın hijyen şartlarına uygun hareket etmesinin de satışları yükseltiğini bildirdi.
Düzenlemenin yürürlüğe girdiği yaklaşık 1,5 ay içerisinde birkaç inceleme işlemi dışında bakkal esnafı açısından olumsuzluk yaşanmadığına dikkati çeken Palandöken, AB'ye uyum yasaları kapsamında bakkalların yumurta satışı yüzde 100'e yakın başarılı oldu diye konuştu. Palandöken, esnafın, vatandaşın düşüncelerine çok önem verdiğine de işaret etti. 
Türk Gıda Kodeksi Yumurta ve Yumurta Ürünleri Tebliği'ne göre, yumurtanın, 28 gün içinde tüketilmesi ve artı 5-12 derece sıcaklıkta saklanması gerekiyor.