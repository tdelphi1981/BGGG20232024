Siber kalkan geliyor
Kamu kurumlarına sanal saldırılar düzenleyen hackerlere karşı Siber Güvenlik Kurulu oluşturan Türkiye, bilişim teknolojisi alanında ise Ulusal Koruma Profili havuzu oluşturmak için çalışmalara başladı.
Sızma testlerinin yapılacağı Türkiyenin ikinci test laboratuvarını yıl sonuna kadar hizmete sokmayı planlayan Türk Standartları Enstitüsü, siber güvenlikte alınması gereken önlemleri de 14 kurumun katılacağı çalıştayda tartışacak. TSEnin yıl sonuna kadar hizmete sokacağı Yazılım Test Laboratuvarı, Türkiyede TÜBİTAKtan sonra açılan ikinci bilişim laboratuvarı olacak. Laboratuvarda elektronik belge testleri, yazılım paketleri testleri ve sızma testleri yapılacak. 
E-TİCARETE KORUMA KALKANI 
Enstitü, Türkiyede bilişim teknolojileri alanında Ulusal Koruma Profili havuzu oluşturmak için çalışmalarını da sürdürüyor. Bilgi teknolojilerinin güvenlik fonksiyonlarının belirtildiği koruma profilleri siber güvenlik açısından büyük önem taşıyor. TSEnin ilgili bakanlıklarla imzaladığı protokoller çerçevesinde üstlendiği koruma profilleri oluşturma görevi ilk etapta, elektronik ticaret, akıllı sayaçlar, hastaneler, bilgi yönetim sistemleri ve Coğrafi Bilgi Sistemleri alanlarını kapsayacak. TSE, bunun için İçişleri, Gümrük ve Ticaret, Enerji, Sağlık ile Çevre ve Şehircilik Bakanlığı ile işbirliği yapacak. TSE, ayrıca bilişim teknolojileri alanında sahip olduğu tecrübeleri ve deneyimleri taraflarla değerlendirmek amacıyla 5 Aralıkta Ankarada Bilişim Teknolojileri Standardları Konferansı düzenleyecek. 
14 KURUMLU SİBER ÇALIŞTAY 
Bilişim teknolojileriyle ilgili standartları yaygınlaştırmak ve güvenli yazılım konusunda kullanıcıları bilinçlendirmek amacıyla düzenlenecek konferansta koruma profilleri konusu da ele alınacak. TSEnin konferans öncesinde düzenleyeceği Siber Güvenlik Çalıştayına ise aralarında Başbakanlık ve İçişleri Bakanlığı yetkililerinin de bulunduğu 14 kuruluştan temsilciler katılacak. 
350 altyapı tehdit altında 
TÜRKİYE, geçtiğimiz günlerde Redhack ve Anonymous gibi siber korsanlara karşı Siber Güvenlik Kurulu oluşturmuştu. Kurulun başına getirilen Ulaştırma, Denizcilik ve Haberleşme Bakanı Binali Yıldırım ise Türkiyede stratejik öneme sahip 350 altyapının siber güvenlik tehdidi altında olduğuna dikkat çekmişti.