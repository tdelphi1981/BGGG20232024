Asya borsalarına Çin dopingi
ABD'de bütçe görüşmeleri izlenirken, Çin Komünist Parti Politbürosu toplantısında ekonomi politikalarıyla ilgili alınan kararlar Asya borsalarında alış getirdi 
 Çin’de makroekonomik politikaların devamlılığı ve istikrarının korunacağı, reformlara devam edileceği ve köylü nüfusunun şehirleşmesinin düzenli olarak sürdürüleceği vurgulanan toplantının ardından, Şangay borsası ralli yaptı. 
 Bir süredir 2.000 puanın altında satış baskısıyla karşı karşıya kalan Şangay bileşik endeksi, günü yüzde 2,9 artarak 2.031,91 puandan tamamladı. 
 Japonya’da Nikkei 225 Endeksi yüzde 0,4 değer kazanarak 9.468,84 puandan, Güney Kore’de Kospi Endeksi yüzde 0,6’lık primle 1.947,04 puandan kapandı. 
 Hong Kong’da Hang Seng Endeksi yüzde 1,8’lik yükselişle 22.180,72 puanda, Hindistan’da Sensex Endeksi de yüzde 0,4 artarak 19.424,44 puanda seyrediyor.