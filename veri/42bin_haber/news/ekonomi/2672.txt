Köprü ve otoyollar için yeni formül!
5.7 milyar dolarlık köprü ve otoyol ihalesinin iptalinin ardından yeni formüller gündemde. Seçenekler arasında halka arz da var. Ulaştırma, Denizcilik ve Haberleşme Bakanı Binali Yıldırım, İstanbul'da gazetecilerin köprü ve otoyolların özelleştirilmesi sürecine ilişkin sorularını cevapladı. 

"Başbakanımızın görüşünden sonra bizim fazla bir görüş ilave etmemize lüzum yok'' diyen Yıldırım, "Halka arz opsiyonu da dahil yeni süreçte Özelleştirme İdaresi çalışmalara başlayacaktır" dedi. 

5.7 milyar dolarla Türkiye'nin en büyük ikinci özelleştirmesi olan köprü ve otoyol ihalesi teklifin yeterli bulunmadığı gerekçesi ile iptal edilmişti. 

Koç, Ülker ve Malezyalı UEM Group'tan oluşan konsorsiyumun kazandığı ihale, İstanbul 1. ve 2. köprü ile bazı otoyolların 25 yıllığına özelleştirilmesini kapsıyordu.