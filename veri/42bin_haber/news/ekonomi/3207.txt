Bankalar sonunda bunu da yaptı!
Kredi kartı aidatı, hesap kullanım ücreti ve daha pek çok işlemin yanı sıra hemen her fırsatı değerlendirerek müşteriden komisyon almayı prensip edinen bankalar, işi bozuk para getiren müşteriden 'para tamlama ve bozma komisyonu' adı altında ücret almaya kadar vardırdı. Tüketici derneklerinin tüm çabasına, Bankacılık Düzenleme ve Denetleme Kurulu'nun uyarılarına rağmen bankalar, 'masraf ve komisyon' adı altındaki uygulamalarını sürdürürken Adana'da yaşanan bir olay bu kadarına da pes dedirtti.
Adana'da bir banka şubesi, senet ödemesi yapan esnaftan, bozuk paralarını sayma bedeli olarak 10 lira aldı. Şaşkına dönen 20 yıllık esnaf 43 yaşındaki Fuat Turgut, "İlk kez böyle bir durumla karşılaşıyorum. Olayı anlattığım arkadaşlarım kahkahayı basıyor. İnanılmaz bir durum." dedi. Tüketiciler Birliği, müşterinin dekontla birlikte hakem heyetine başvurmasını istedi. Banka, 250 adetten fazla bozuk para için 'para bozma ve tümleme bedeli' olarak komisyon aldıklarını bildirdi. 

Esnafı şaşkınlığa arkadaşlarını ise kahkahaya boğan ilginç olay Kurtuluş Mahallesi Atatürk Caddesi üzerindeki Halkbank Şubesi'nde yaşandı. Zeytin ticareti ile uğraşan Fuat Turgut, 5 bin lira tutarındaki senedin ödemesi için bankaya gitti. Üzerinde 4 bin 700 lira banknot 300 lira da bozuk para olan Turgut 45 dakikalık beklemenin ardından banka görevlisine paraları verdi. Görevli, banknotları para sayma makinesinde, bozuk paraları ise eliyle saydı. Ardından ise Turgut'a 'para bozma ve tümleme' bedeli adı altında 10 lira 55 kuruş değerinde dekont uzattı. Fuat Turgut, olayı şöyle anlattı: "Ödemeyi 4 bin 700 lira kağıt, 300 lira demir madeni (1 liralık ve 50 kuruşluk) olarak yaptım. 300 liralık madeni parayı saymak için benden 10 lira ücret aldılar. Sebebini sorduğumda 'Bu parayı saymak için mesai harcıyoruz. Bu yüzden bunun parasını sizden alıyoruz' dediler. Ben de '45 dakikadır senedi ödemek için bekliyorum benim de mesaim gidiyor' dedim. 'Olsun siz işlem yaptırmaya gelmişsiniz bu yüzden biz sizden bu parayı alıyoruz.' dediler. 'Peki dedim koskoca bankanın bozuk para sayma makinesi yok mu? Yokmuş. Bu şekilde benden 10 lira komisyon aldılar. Ben de bir araştırma yaptım. Bankaların komisyon ücretlerinde serbest olduklarını, her hangi bir kısıntının olmadığını öğrendim."

Başına ilk kez böyle bir olay geldiğini anlatan Turgut, esnaf olarak kendisine bozuk para getiren birinden para sayma bedeli alırsa kendisine 'hırsız' denileceğini sözlerine ekledi. 

7 yıldır Hakem Heyeti'nde görev yaptığını anlatan Tüketiciler Birliği Yönetim Kurulu Üyesi Yakup Çölay, bu tür bir şikayetle ilk kez karşılaştığını anlattı. Çölay, haksızlığa uğradığını düşünen Fuat Turgut'un bağlı bulunduğu ilçenin kaymakamlık hakem heyetine, bankanın kendisine verdiği 'para bozma ve tümleme' dekontu ile başvurmasını istedi. Çölay, bu durumda hakem heyetinin bankadan savunma isteyeceğini haksız bir durum varsa düzeltilebileceğini bildirdi. 

Banka yetkilileri, bozuk parayı bozma ve tümleme bedeli alınmasının bir yıldır uygulandığını söyledi. Bankanın 250 adedin altındaki bozuk paralar için ücret talep etmediğini ifade eden yetkililer, bu miktarın üzerinde ise 10 lira alındığını doğruladı.