Yabancı şirketlerin en çok geldiği 10 il
2012'nin Ocak-Kasım dönemi verilerine göre, 31 bin 899 uluslararası sermayeli şirketin yüzde 57'si İstanbul'da
Türkiye'de geçen yıl Ocak-Kasım dönemi verilerine göre, 31 bin 899 uluslararası sermayeli şirketin yüzde 57'si İstanbul'da yer alıyor. 
Ekonomi Bakanlığı'nın internet sitesinden aldığı bilgilere göre, geçen yıl Ocak-Kasım döneminde, 2 bin 202 adet uluslararası sermayeli şirket ve şube kuruldu, 125 yerli sermayeli şirkete de uluslararası sermaye iştiraki gerçekleşti. 
Geçen yıl Kasım ayı sonu itibariyle toplamda 31 bin 899 uluslararası sermayeli şirket Türkiye'de faaliyet gösteriyor. Türkiye'de faaliyet gösteren uluslararası sermayeli şirketlerin yüzde 57'si olan 18 bin 373 şirket İstanbul'da yer alıyor. İstanbul'u 3 bin 686 uluslararası sermayeli şirket ile Antalya, 2 bin 94 şirket ile Ankara takip ediyor. 
Yabancı sermayeli şirketler toptan ve perakende sektörüne yatırım yapıyor

Kasım ayı itibariyle Türkiye'de bulunan uluslararası sermayeli şirketlerin yüzde 32'si (10 bin 218 şirket) toptan ve perakende ticaret sektöründe, yüzde 16'sı (5 bin 142 şirket) gayrimenkul kiralama ve iş faaliyetleri sektöründe, yüzde 15'i (4 bin 912 şirket) ise İmalat sanayi sektöründe faaliyet gösteriyor. 
İstanbul'da bulunan 18 bin 373 uluslararası sermayeli şirketin 6 bin 835'i toptan ve perakende ticaret sektöründe, 2 bin 877'si imalat sanayide, 2 bin 848'i gayrimenkul kiralama sektöründe faaliyetlerini sürdürüyor. 
İstanbul'un ardından uluslararası sermayeli şirketlerin en fazla bulunduğu şehir olan Antalya'da ise en yüksek payı yüzde 23 pay ile gayrimenkul kiralama ve iş faaliyetleri aldı. 
3 bin 686 uluslararası sermayeli şirketin bulunduğu Antalya'da, 869 yabancı sermayeli şirket gayrimenkul kiralama sektöründe faaliyet gösteriyor. Bu sektörü 660 şirket ile inşaat sektörü takip ediyor. 
Uluslararası sermayeli şirketlerin rağbet gösterdiği üçüncü şehir olan Ankara'da, yabancı sermayeli şirketlerin 596'sı perakende ve toptan ticaret sektöründe faaliyet gösterirken, 339'u gayrimenkul kiralama faaliyetinde bulunuyor.

Kasım ayı itibariyle Türkiye'de bulunan uluslararası sermayeli şirketlerin illere göre dağılımı şöyle:

İL ŞİRKET SAYISI 
İstanbul 18.373
Antalya 3.686
Ankara 2.094
İzmir 1.792
Muğla 1.447
Bursa 581
Mersin 539
Aydın 514
Kocaeli 364
Hatay 237
Diğer iller 2.272
TOPLAM 31.899