Altında 'yeni yılda yeni rekor' bekleniyor
Geçen yıl kırdığı tarihi rekorlarla yatırımcılarının yüzünü güldürmesine rağmen 2012'yi durgun geçiren altın fiyatlarının, yeni yılda artışa geçerek 2011'de görülen en yüksek seviye olan 109 lirayı aşıp, yeni bir rekor kırması bekleniyor 
 Geçen yıl kırdığı tarihi rekorlarla yatırımcılarının yüzünü güldürmesine rağmen 2012’yi durgun geçiren altın fiyatlarının, yeni yılda artışa geçerek 2011’de görülen en yüksek seviye olan 109 lirayı aşıp, yeni bir rekor kırması bekleniyor. 
 Özellikle 2009 yılından itibaren hızlı bir yükseliş göstererek, gramı 40 lira seviyelerinden 100 lira üzerine kadar yükselen altın fiyatları, kırdığı rekorlarla gündeme gelmişti. Ancak geçen yılın ağustos ayından sonra inişli çıkışlı bir grafik sergileyen altın fiyatları, bu süreden beri 92-96 bandı arasında istikrarlı bir seviyede ilerledi. Ardından toparlanarak 103 lirayı gören fiyatlar, şu an da 100 lira bandında ilerliyor. 
 Bursa Kuyumcular Odası Başkanı Rıdvan Şen, 2012’ye 100 liradan başlayan altın fiyatlarının yıl içerisinde sakin bir seyir izlediğini söyledi. Yıl içerisinde en yüksek 103 lira olan fiyatların en düşük ise 92 lirayı gördüğünü anımsatan Şen, "5-6 ay kadar bu seviyede bir dinlenme yaptı. Ardından toparlanarak yükselişe geçti. 2 aydır 100 lira seviyesinde bekliyor. Geçen yılın başında altının yılın ikinci çeyreğinde yükselişe geçeceği söyleniyordu ve öyle de oldu" dedi. 
 Bu rakamların zirve olmadığını belirten Şen, "2011 yılında 109 lira ile en yüksek seviyeyi görmüştü. Şu an bunun yüzde 8-9 civarında gerisindeyiz. Beklentimiz şu yönde; zaten dünyada bazı konularda bir iyileşme yok. Bunun başında da Avrupa’daki ekonomik krizin henüz çözülememiş olması geliyor. Bunun yanında Orta Doğu’daki sıcaklık da halen devam ediyor. ABD seçimlerinde Obama’nın tekrar kazanmasıyla dünya ekonomisi rahat bir nefes aldı. Bu ekonomi için güzel bir haberdi. Şu an da Avrupa ve Orta Doğu’daki krizler devam ediyor. Bunlar devam ettiği sürece de altının geri gelme ihtimali çok zayıf" diye konuştu. 
 -"Altın fiyatları yüzde 25 artabilir"-
  
 Verilere ve ekonomistlere göre durumun böyle olduğunu dile getiren Şen, şöyle devam etti: 
 "Dünyadaki en güvenilir liman her zaman olduğu gibi altın. Şu an beklentimiz yeni yılda altının 2011’deki 109 lira yani 2 bin onsu kırması. Dünyanın en önde gelen ekonomistlerinden Soros’un daha 2008 yılında ’altın 3 bin onsu görecek’ diye bir açıklaması olmuştu. O zaman altının ons fiyatının 600 lira olmasından dolayı biz buna gülüp geçmiştik ama şimdi gülüp geçemiyoruz. Çünkü oraya şu anda 130-135 gibi bir rakam kaldı. Şu an ki beklenti de altın fiyatlarının 2 bin onsu kırması. Bunu kırdıktan sonra 2 bin 400 gibi bir direnci var. Onu aştıktan sonra da 3 bin de görülebilir. Bu da altının yüzde 25 civarında artması anlamına geliyor. TL bazında da bu altının 125, küçük altının 190, cumhuriyet altının da 800 lirayı görmesi demektir. Bunlar olmayacak şeyler değil." 
 -"Yeni bir rekor kırılmasını bekliyoruz"-
  
 Şen, işin bir de sektörel tarafı bulunduğunu anlatarak, "Bu durum bizi rahatsız ediyor. Çünkü biz sektör olarak altının çıkmasını hiç bir zaman istemeyiz. Altın çıkarsa işler duruyor. Vatandaş şaşırıyor, ne yapacağını bilemiyor. Alım gücü zayıflıyor. Ancak durum şu anda bu rakamları gösteriyor. Yılın hangi sürecinde bu rakamların yakalanacağını söylemek çok zor. Altının kendi yolunu bulması durumunda bu 1 hafta da olabilir. Tam bir tarih veremeyiz ama yıl başından sonra kısa bir sürede bunun olacağını tahmin ediyoruz. Önümüzdeki yıl kesinlikle yeni bir rekor kırılmasını bekliyoruz" ifadelerini kullandı. 
 Halil İbrahim Başer - AA