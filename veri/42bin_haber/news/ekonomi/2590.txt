Rizeli Doğuş Çay, ABD devinin şirketini satın aldı
Patos, Cipso, Çerezos gibi markaları bünyesinde barındıran ABD gıda devi Kraft Foods'un Türkiye operasyonlarını yürüten şirketi Kraft Gıda'yı, 1985'te Rize'de temeli atılan Doğuş Çay satın aldı.
Doğuş Çay'ın yüzde 100 hissesini satın aldığı Kraft Gıda, ABD'li Mondelez International'ın bünyesinde bulunuyordu. 
İKİYE BÖLÜNMÜŞTÜ 
Dünyanın en büyük gıda firmalarından olan Kraft Foods, Ekim 2012'de operasyonları ikiye böldü. Yeni oluşumun bir tarafında Mondalez International, diğer tarafında ise Kraft Foods yer aldı. Ana şirketin üçte ikilik kısmı Mondalez'de kaldı.  
2012 yılı sonuçlarına göre Kraft Foods'un dünya genelindeki cirosu 18 milyar dolar olurken, Mondalez'in cirosu 36 milyar dolar oldu. 
Kraft Gıda'nın Pendik'deki fabrikasında 350 kişi çalışıyor. 
Patos'un reklamlarında oyuncu Beren Saat ve Pamela Anderson yer almıştı. 
'YENİ İŞ KOLLARINA ODAKLANACAĞIZ' 
Kraft Gıda'nın Doğuş Çay'a satışı ile ilgili konuşan Mondelez International Doğu Avrupa, Ortadoğu ve Afrika Başkanı Lawrence MacDougall  şunları kaydetti:  
"Bugün, Doğuş Çay ile anlaşarak sözleşmeyi imzaladık. Tuzlu çerezler mükemmel bir iş kolu olmakla beraber, küresel ürün portföyümüz içerisinde yalnız kalmaktadır. Bu anlaşma, Türkiyedeki işlerimizi geliştirirken, Mondelez Internationalın uzun dönemli büyüme stratejileriyle en iyi örtüşen markalara ve iş kollarına odaklanmamıza imkan tanıyacaktır dedi. 
Doğuş Çay Yönetim Kurulu Başkanı Süleyman Karakan da uzun zamandır cips kategorisine yönelik hazırlık yaptıklarını belirterek, "Tüm alt yapı ve istihdam çalışmalarımızı cips sektörüne odaklanarak hayata geçiriyoruz. Bu kapsamda Aksaray Organize Sanayi Bölgesinde 20 bin metrekare kapalı alanda, 25 bin ton üretim kapasiteli cips fabrikamız kuruluyor" dedi.  
5 ÇAY FABRİKASI VAR 
Rize'de 1985'de temeli atılan Doğuş Çay'ın 5 adet çay işleme tesisi bulunuyor. Söz konusu fabrikalardan üçü dünyanın en büyük tesisleri arasında yer alıyor. Yıllık 35 bin ton üretim kapasitesine sahip şirket çay üretimi yanı sıra, Doğuş markası ile şeker ve salça da üretiyor. 
 