Okmeydanı Hastanesi'ne sismik 'ameliyat'
TÜRKİYENİN en önemli sağlık merkezlerinden Okmeydanı Eğitim ve Araştırma Hastanesinin 5 yıldızlı otel konforuna kavuşması için düğmeye basıldı.

İstanbul’da yıllık 1.5 milyon hastaya hizmet veren hastane deprem çalışmaları kapsamında yıkılarak yeniden yapılacak. Hastanenin ihalesi nisan ayında yapılacak. İstanbul İl Özel İdaresi İstanbul Proje Koordinasyon Birimi, hastaneyi İslam Kalkınma Bankası’ndan sağlanan 158 milyon 930 bin Euro fon ile inşa edecek. 
Yeşil bina sertifikası alacak 
Hastanenin yeni binası aynı zamanda teknolojik özellikler de taşıyacak. Bina olası bir depremin ardından kesintisiz hizmet verebilecek şekilde sismik izolasyon tekniğiyle donatılacak. Leed Gold (Yeşil Bina) Sertifikası’na aday ilk kamu hastanesi olarak da planlanan binanın odaları hasta konforu dikkate alınarak düzenlenecek. Tek ya da çift kişilik odalarda tuvalet, banyo en fazla iki hasta yatağı, televizyon, telefon, yemek masası, etajer ve refakatçi koltuğu bulunacak. Halen hizmet vermeye devam eden hastane, iki aşamalı olarak yapılacak. Sağlık hizmeti kesintiye uğramayacak şekilde yapılacak hastane, tri-jenerasyon teknolojisiyle kendi elektriğinin büyük kısmını doğalgazdan kendisi üretebilecek. Açığa çıkan ısı enerjisi ile de hastanenin ısıtılması ve soğutulması sağlanarak işletme maliyetleri asgariye düzeyde tutulacak. Yeni hastanenin 5 yıl içinde bitirilmesi planlanıyor.