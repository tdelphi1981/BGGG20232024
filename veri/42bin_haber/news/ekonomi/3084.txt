Çin'de enflasyon son 10 ayın en yüksek değerine ulaştı
Çin'de yıllık tüketici enflasyonunun son 10 ayın en yüksek seviyesine ulaştığı ve yüzde 3,2'ye yükseldiği bildirildi.Çin Ulusal İstatistik İdaresinin verilerine göre, Şubat ayında enflasyonun belirleyici unsuru tüketici fiyat endeksi (TÜFE) aylık bazda yüzde 1,1 oranında arttı. Enflasyonun özellikle bu ay yükselişinin, ülkede en yoğun insan hareketi ve alışverişin yaşandığı bahar bayramı tatiline bağlı olduğu belirtildi. Gıda fiyatlarının bayram sezonu nedeniyle yükseldiği, gıda fiyatlarının TÜFE'deki artışın üçte birlik kısmını oluşturduğu kaydedildi.

Ülkede tatilin etkisiyle birlikte akaryakıt fiyatlarında da geçen ay artış olduğu, ancak toparlanmanın büyük ölçüde piyasa beklentileri doğrultusunda olduğu vurgulandı.

Çin'de geçen hafta başlayan 12. Ulusal Halk Kongresi'nde, Başbakan Vin Ciabao, hükümetin çalışma raporunu sunmuş ve 2013'te ülkenin enflasyon hedefini yüzde 3,5 olarak açıklamıştı.

Gelir ve yatırım yükselişte

Bu arada, Çin'in sanayi katma değeri geliri, yılın ilk iki ayında yüzde 9,9 oranında arttı. Artış, geçen yılın aynı dönemine göre yüzde 1,5 oranında yavaşladı, ilk iki ayda Çin'in ağır sanayisindeki üretim yüzde 10,2 oranında genişledi. Ülkede hafif sanayi üretimi ise aynı dönemde yüzde 9,1 oranında yükseldi.
Çin'de gayrimenkul sektöründeki yatırımların ise yılın ilk ayında yüzde 22,8 oranında arttığı ve 667 milyar yüene (yaklaşık 106,2 milyar ABD Doları) ulaştığı kaydedildi.

Ülkede perakende satışlarda da aynı dönem içerisinde yükseliş görüldü, perakende satışların yılın ilk iki ayında yüzde 12,3 oranında arttığı ve 3,78 trilyon yüene (yaklaşık 602,1 milyar ABD Doları) yükseldiği belirtildi.

Çin'in sabit varlık yatırımlarının da yüzde 21,2 oranında arttığı ve 2,57 trilyon yüene (yaklaşık 409,76 milyar ABD Doları) ulaştığı bildirildi. Bu sektördeki yatırımların geçen yılın aynı dönemine oranla yüzde 0,3 oranın düştüğü ifade edildi.