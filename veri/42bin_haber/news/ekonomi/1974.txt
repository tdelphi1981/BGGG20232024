Rusya pazarı ABD etine kapanacak
Rusya, ABD'den ithal edilen et ürünlerinin girişini durduracak. Rusya Veterinerlik ve Bitki Sağlığı Denetleme idaresi "Rosselhoznadzor" tarafından yapılan açıklamaya göre, 11 Şubat tarihinden geçerli olmak üzere Rusya pazarı ABD menşeli et ve et ürünlerine geçici olarak kapatılacak.

Kurumdan yapılan açıklamada kararın, ithal edilen et ve et ürünlerinde uyarıcı ractopamine maddesinin bulunduğu gerekçesiyle alındığını bildirdi.

"Rosselhoznadzor" yetkilisi Aleksey Alekseenko, ithal edilen sığır ve domuz etinde bulunan ractopamine maddesi nedeniyle Rusya'ya et ve et ürünleri ihraç eden ABD, Kanada, Meksika, Brezilya ve Avustralya'yı uyardıklarını belirtti.

"Rosselhoznadzor"dan yapılan açıklamada, hayvanlarda kas oluşumu nedeniyle kullanılan ractopamine maddesi kalıntılarının hindi etinde de rastlanması nedeniyle yasağın sığır ve domuz etinin yanı sıra hindi etine de uygulanacağı kaydedildi.

Alekseyenko, Rusya'nın, terkibinde ractopamine maddesinin bulunmadığı temiz et ithali taleplerini ABD dışındaki diğer ülkelerin olumlu karşıladıklarını, ancak ABD'li yetkililerden bu tür bir teminatın gelmediğini vurguladı.