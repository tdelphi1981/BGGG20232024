Artık o araçlar Bolu Dağı'ndan geçemeyecek
Bolu Emniyet Müdürlüğü'ne bağlı trafik ekipleri, Bolu Dağı'nda yaptıkları çalışmalarla ticari araç sürücülerini kar lastiği konusunda bilgilendirdi.
Yolcu ve eşya taşımalarında kullanılan araçlara yönelik kış lastiği kullanma zorunluluğunun getirilmesinin ardından, Bolu Emniyet Müdürlüğü'ne bağlı trafik ekiplerince, Bolu Dağı'nda ticari araç sürücülerine yönelik bilgilendirme çalışması yapıldı.

Yapılan çalışma kapsamında durdurulan ticari araçların lastikleri kontrol edilerek, sürücülere yeni uygulama hakkında bilgi verildi.

Bolu Dağı Bölge Trafik Müdürü Murat Sönmez, AA muhabirine yaptığı açıklamada, kış şartlarıyla ilgili olarak en son çıkan yönetmenlikte kış lastiği uygulamasının başladığını hatırlatarak, 'Yönetmenlik çıktıktan sonra biz de bölgemizde ticari araç sürücülerini bilgilendirme çalışması yapıyoruz. 1 Aralık - 1 Nisan tarihleri arasında çekiş tekerlekleri üzerine kar tekerleği mecburiyeti var. Bunu sürücülerimize hazırladığımız broşürle birlikte hatırlatıyoruz. Sürücülerin kazasız belasız yollarına devam etmeleri için elimizden geleni yapıyoruz' dedi.

Uygulamayla birlikte Bolu Dağı'nın ulaşıma kapanmayacağını anlatan Sönmez, 'Kar tekerleği olmadığı zaman büyük araçlar kaydığında yol kapanıyor ve yolun trafiğe açılması için yapılan çalışmalar çok zor oluyordu. Kar tipi lastiği olmayan ticari araçların Bolu Dağı'ndan geçişlerine izin verilmeyecek. Bunları engellediğimiz zaman Bolu Dağı'nda seyir çok daha rahat olacaktır' diye konuştu.

-'Eskiden patronlar 'idare et' diyordu'

Yaklaşık 30 yıldır ticari araç kullandığını ifade eden tır sürücüsü Recep Bayram da uygulamanın çok önemli olduğunu, bunun daha erken yapılması gerektiğini kaydetti.

Kar lastiğinin ticari araçlarda bulunması gerektiğini dile getiren Bayram, 'Ama maalesef yıllardan beri bu eksiklikleri tamamlayamadık. Ulaştırma, Denizcilik ve Haberleşme Bakanlığı'ndan bağlı olduğumuz kooperatife yazı geldi ve bizler de gerekli önlemleri aldık. Bu uygulamaya uymak kendi açımızdan daha güvenli ve huzurlu' ifadesini kullandı.

Bayram, araçların lastiklerini araç sahiplerinin yaptırdığını belirterek, 'Eskiden patronlar 'idare et' diyordu. Bu yasal düzenlemeden sonra onlarda bizi bu konuda zorunlu tutuyor. Şu an için her şey gayet güzel' dedi.