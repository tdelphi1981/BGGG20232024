Orta hasarlılar yeniden incelenecek
Marmara depreminin ardından kira yardımı alabilmek için evlerini orta hasarlı gösterenler, 'Kentsel Dönüşüm Projesi' kapsamında yıkım kararı çıkınca yetkililere başvurarak evlerinin sağlam olduğunu ve yeniden incelenmesini talep etti, bunun üzerine başvurular değerlendirilerek, hasarsız olduğu belirlenen evler yıkım listesinden çıkarılacak.
Sakarya Üniversitesi'nin (SAÜ) yürüteceği çalışma kapsamında 581 bina yeniden incelenecek, hasarlı olmadığı belirlenen binalar yıkım listesinden çıkarılacak.

SAÜ Rektörü Prof. Dr. Muzaffer Elmas, AA muhabirine depremin ardından bazı bina sahiplerinin devletin verdiği 100 liralık kira yardımını alabilmek için konutlarını hasarlı gösterdiğini belirterek, söz konusu binaların yeniden inceleneceğini söyledi.

Elmas, depremin ardından orta hasarlı bina sahiplerine devlet tarafından kira yardımı yapıldığını anımsatarak, 'Binası sağlam olan bazı konut sahipleri kira yardımı için binasını hasarlı gösterdi. Şimdi 'binası yıkılmasın' diye yeni bir inceleme istiyor. Ben de kira yardımlarından yararlanan biriyim. Bu para deprem koşullarında çok iyi bir yardımdı çünkü deprem mağduru insanlar, her şeyini kaybetmişti. Dolayısıyla bu yardımı alabilmek için insanlar bazı yöntemler geliştirdi' diye konuştu.

Depremin ardından kira yardımı alan konut sakinlerinin evlerinin yıkılmaması için yeni bir inceleme talep ettiğini anlatan Elmas, konutları yeniden incelediklerini, sağlam binaları orta hasarlı statüsünden çıkardıklarını anlattı.

Elmas, orta hasarlı binalarda oturmanın yasak olduğunu, kamu hizmetlerinin engellenmesine rağmen insanların oturmaya devam ettiğini bildirdi.

Bazı orta hasarlı bina sahiplerinin evlerinin sağlam olduğu iddiasıyla yargıya müracaat ettiğini hatırlatan Elmas, 'Şu anda vatandaşların binalarıyla ilgili iddialarını araştırıyoruz. Buradaki işlem kapsamında binaları inceliyoruz ve sağlam olduğunu belirlediğimiz orta hasarlı binaları yıkım listesinden çıkarıyoruz' şeklinde konuştu.

İncelemenin ardından riskli binaların yıkılacağını belirten Elmas, incelemeyle bina sahiplerine kendilerini bir kez daha ifade etme şansı tanıdıklarını vurguladı.

-'Vatandaşlara yaptırım uygulanmayacak'-

Binasını hasarlı gösteren vatandaşlara incelemelerin ardından yaptırım uygulanmayacağına dikkati çeken Elmas, orta hasarlıların insanlar için büyük risk taşıdığını anlattı.

Binasını hasarlı gösteren kişilere 12 yıldır verilmeyen bir imkan tanıdıklarını kaydeden Elmas, sözlerini şöyle tamamladı:

'Depremin ardından geçen sürede bu vatandaşlar, hasarlı gösterdiği binasında rahat rahat oturuyor. Depremden uzaklaştıkta bilinç azalıyor. Bu işi bir an önce yapmalıyız, işimiz zorlaşacak yoksa. Bu incelemenin ardından orta hasarlı sorununu tamamen bitirmek istiyoruz.

Afet ortamında 100 liralık yardımı alabilmek için binasını hasarlı gösteren vatandaşları yadırgamıyorum. Deprem psikolojisi gerçekten çok farkı. O bakımdan depremin şakası olmaz. O dönemde birçok zengin fakirleşti. İncelemenin ardından binasını kira yardımı için hasarlı gösteren vatandaşlara yaptırım uygulanmayacak.'