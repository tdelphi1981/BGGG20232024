Ağır işlerde çalışma yaşı 16'ya indirildi
Bundan sonra 16'sından gün alan çocuklar -belli kriterler dahilinde- kiremit, tuğla, plastik imalatı gibi ağır işlerde çalıştırılabilecek. 4+4+4 düzenlemesinin ardından hükümet dikkat çeken bir adım attı. 

Çalışma Bakanlığı, "Çocuk ve Gençlerin Çalışma Usüllerini Düzenleyen" yönetmeliği değiştirerek, ağır işlerde çalışma yaşını 16'ya indirdi. 

Yani 16 yaşından gün almış ve lise 2. sınıfa gitmesi gereken çocukların artık kiremit, tuğla ve plastik imalatı gibi işlerde çalıştırılabilmesinin yolu açıldı.

Düzenleme geçen hafta Resmi Gazete'de yayınlanan değişiklikle hayata geçti. 

Buna göre, bakanlık, eski düzenlemedeki "ağır ve tehlikeli iş" tanımını kaldırdı. "Çocuk ve genç işçilerin çalıştırılamayacakları işler" başlıklı listeyi de, "16 yaşını doldurmuş fakat 18 yaşını bitirmemiş genç işçilerin çalıştırılabilecekleri işler" şeklinde değiştirdi. 

Yeni yönetmelikte, 18 yaşından küçüklerin 16 yaşından gün aldıkları andan itibaren çalışabilecekleri işler de sıralandı. 

Kiremit, tuğla ve ateş tuğlası işleri ile parafin ve plastik imalatı, selüloz üretimi o işler arasında yer aldı. 

Ama belli kriterler de var. Yönetmeliğin 2. maddesinde, "Yaş kayıtlarına bağlı olarak müsade edilen işlerden olsa dahi güvenlik açısından riskli, sağlığa zararlı ve meslek hastalığına yol açacak işlerde 18 yaşından küçükler çalıştırılmamalı" mesajı verildi.