Ünlü işadamı Hayyam Garipoğlu hakkında yakalama kararı
İş adamı Hayyam Garipoğlu hakkında 'Sümerbank'ın zarara uğratılması'na ilişkin davada, yakalama kararı çıkartıldı.
Sümerbankın zarara uğratılmasına ilişkin davada, haklarında kurulan hüküm Yargıtay tarafından bozulan bankanın eski sahibi Hayyam Garipoğlu'nun da aralarında bulunduğu 5 sanığın yargılanmasına devam edildi.

İstanbul 8. Ağır Ceza Mahkemesi'ndeki duruşmaya, tutuksuz sanıklar Cem Feridun Yeşil, Ali Resul Ergeç, Metin Berk ve Cengiz Biçer katıldı. Sanık Hayyam Garipoğlu ise duruşmaya gelmedi.

Hayyam Garipoğlu'nun avukatı, müvekkilinin rahatsız olduğu için rapor aldığını ve duruşmaya katılamadığını belirtti.

Diğer sanık avukatları da dosyanın yeniden bilirkişiye gönderilmesi talep etti.

Mahkeme Başkanı Sevil Tosun, sanık Hayyam Garipoğlu'nun, duruşmalara katılmadığını ve her celse aynı yönde rapor sunarak mazeret bildirdiğini ifade ederek, bu duruşmada mahkemeye sunduğu mazeretin reddedildiğini açıkladı.

Başkan Tosun, sanık Hayyam Garipoğlu'nun duruşmalardan kaçtığı izlenimi uyandırdığı ve avukatı tarafından sunulan mazeretlerin inandırıcı olmadığı anlaşıldığından sanık hakkında yakalama emri düzenlenmesine karar verildiğini bildirdi.

Yeniden bilirkişi incelemesi talebini de reddeden Tosun, taraflara esasa yönelik iddialarını hazırlamak üzere süre vererek, duruşmayı erteledi.

-Davanın geçmişi-

Sümerbank'ın zarara uğratılmasına ilişkin yapılan yargılama sonucunda mahkeme heyeti, 1 Haziran 2005'te, Hayyam Garipoğlu'nu, 'zimmet' suçundan 20 yıl hapis 'nitelikli dolandırıcılık' suçundan da 7 yıl 3 ay 15 gün hapis cezasına çarptırdı. Mahkeme heyeti, bankanın zararının da Garipoğlu'ndan tazminine karar verdi.

Davanın 15 sanığını 'zimmet' ve 'nitelikli dolandırıcılık' suçlarından 1 yıl 8 ay ile 13 yıl 9 ay arasında değişen çeşitli hapis cezalarına çarptıran mahkeme heyeti, diğer 36 sanıktan bazılarının beraatine, bazılarının da haklarındaki davanın zaman aşımından düşmesine hükmetti.

Bu kararı inceleyen Yargıtay 7. Ceza Dairesi, Hayyam Garipoğlu ile 5 sanık hakkındaki hükmü usulden bozdu.

Yeniden yapılan yargılama sonucunda mahkeme heyeti, 29 Ocak 2007 tarihli duruşmada, Hayyam Garipoğlu'nu, 'bankayı aracı kılmak suretiyle dolandırıcılık' suçundan 3 yıl 7 ay 22 gün hapis, 'ihtilasen zimmet' suçundan da 12 yıl 11 ay 16 gün hapis cezasına mahkum etti. Diğer 4 sanığa çeşitli cezalar verilen mahkeme, bir sanığın dosyasını zaman aşımından ortadan kaldırdı.

Yargıtay 7. Ceza Dairesi yeniden yaptığı inceleme sonucunda aldığı 11 Kasım 2010 tarihli kararında, zimmet miktarına nazaran hakça orandan ceza belirlenmesi gerekirken yeterli ve dosyaya uygun olmayan gerekçelerle Hayyam Garipoğlu hakkında en üst hadden özgürlüğü bağlayıcı ceza tayin edildiği belirtildi.

Zimmet bedelinin bir kısmının soruşturma başlamadan önce ödendiği gözetilerek üçte iki oranında indirim yapılması gerekirken Hayyam Garipoğlu'nun cezasında hükümden önce ödendiği gerekçesiyle üçte bir oranında indirim yapıldığı belirtilen kararda, Garipoğlu hakkındaki hükmün bu nedenlerle bozulduğu kaydedildi.

Daire, sanıklar Cengiz Biçer, Cem Feridun Yeşil, Ali Resul Ergeç ve Metin Berk hakkındaki hükmü ise çeşitli nedenlerle bozdu.