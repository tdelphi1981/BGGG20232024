Limonun yarısı bu ilçeden geliyor
Türkiye'nin limon üretiminin yüzde 65'inin karşılandığı Mersin'de, rekoltede yüzde 30-40 düşüşe rağmen üreticiler fiyattan memnun.
Erdemli Ziraat Odası Başkanı ve limon üreticisi Adnan Dölek, yaptığı açıklamada, geçen yıl Türkiye genelinde 650 bin ton civarında limon hasadı gerçekleştiğini, bu rakamın 350 bin tonunu Erdemli ilçesinin tek başına karşıladığını söyledi. 
İlçede limon hasadının eylül ayının ortalarında başladığını, mayer ve enterdonat cinsi limonda hasadın sona erdiğini, dikenli limonlarda ise hasadın 15 Kasım'da başlayacağını anlatan Dölek, ürünün 80 kuruş ile 1 lira arasında alıcı bulduğunu kaydetti. 
Dölek, geçen yıla göre fiyatların iyi olduğuna dikkati çekerek, Bu sezon limon fiyatlarında düşme beklemiyoruz. Mayer ve entendonat çeşitler toplandı. İhracata veya yatağa gitti. Şu an piyasa çok iyi. Erdemli limonun merkezi. Resmi kayıtlara göre 92 bin dönüm, resmi olmayan verilere göre de 110 bin dönüm alanda limon yetiştiriliyor. Ürünümüz birinci kalite dedi. 
Limonun geçen yıl 30 kuruşa kadar gerileyen fiyatlarla bile alıcı bulmakta sıkıntı çektiğini belirten Dölek, şunları kaydetti:
Geçen yıl, üreticimiz için çok çetin geçti. Çünkü 30 kuruşa bile limonu satacak tüccar bulamadık. Hal böyleyken, sezon başında bahçeye harcadığımız parayı bile, sezon sonunda elde edemedik. Bu yıl geçen yıla göre çok iyiyiz. Rekolte biraz düşük ama, en azından fiyatlar iyi. Ürün bahçedeyken, biz tüccar aramadan, tüccar bizi buluyor. Bu da geçen sezon sıkıntı yaşayan üreticinin yüzünü güldürüyor. 
Mersin Ziraat Odası Başkanı Cengiz Gökçel ise, Türkiye'nin limon üretimin yüzde 65'ini Erdemli, Silifke ve Tarsus ilçelerinin karşıladığını bildirdi. 
Bu sezon limon rekoltesinde olumsuz hava koşulları nedeniyle yüzde 30-40 düşüş beklendiğini anlatan Gökçel, rekolte az olunca talebin artmasıyla, ürünün değerinde satıldığını dile getirdi. 
Gökçel, ihracata uygulanacak destek priminin de önceden belli olmasının hem üretici hem de ihracatçı açısından olumlu olduğuna işaret ederek, şunları kaydetti:
Buna göre bağlantılar belirlendi. Ürünün fiyatı şu an için iyi. Üreticilerimiz bu yıl için limondan memnun. Rekolte düşük olsa da ürünlerin kalitesi, görüntüsü güzel. Türk malları yurt dışında da rağbet görüyor. Ürünümüz Rusya başta olmak üzere Avrupa ülkeleri ve dünyanın dört bir yanına gönderildi. Ümit ediyorum ki, bu sezonu mutlu kapatacağız.