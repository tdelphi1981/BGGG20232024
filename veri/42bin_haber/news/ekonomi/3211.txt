Piyasalarda ekonomik iyimserlik artıyor
ABD'de dün açıklanan şubat ayı perakende satışlar verisi beklentilerin üzerinde yüzde 1,1 artış gösterdi ve cuma günü açıklanan tarım dışı istihdam verisinin ardından ekonomik aktiviteye yönelik iyimserlikle Dow Jones endeksi sınırlı da olsa yükselişini devam ettirdi.
Dow Jones endeksi günü yüzde 0,04 oranında yükselerek tarihi kapanış rekorunu 14.455 puana geliştirirken, S&P 500 endeksi ise bir gün ara verdiği tarihi zirve tırmanışını devam ettirdi ve günü yüzde 0,13 oranında yükselişle 1.555 puandan tamamladı.  
Avrupa tarafında ise beklentileri karşılamayan ocak ayı sanayi üretimi verisi avronun değer kaybına neden olurken hisse senedi piyasalarında satışların sınırlı kaldığı görüldü. Almanya'da DAX endeksi günü yüzde 0,06 oranında yükselişle 7.971 puandan tamamlarken, Fransa'da CAC 40 endeksi yüzde 0,10 oranında değer kaybetti. İtalya'da ise seçim sonrası oluşan siyasi belirsizlik ve geçen hafta sonu kredi derecelendirme kuruluşu Fitch'in ülke notunu indirmesinin baskısı ağır bastı ve MIB 30 endeksi günü yüzde 1,74 oranında düşüşle tamamladı. 
Bugün Japonya'da Merkez Bankası yönetimi için hükümet tarafından aday gösterilen üç ismin parlamento alt kanadında onaylanması sonrasında, adayların parasal genişlemeye sıcak bakması nedeniyle Nikkei 225 endeksi yüzde 1,16 oranında değer kazanırken, Çin'de Şangay bileşik endeksi de bu dakikalarda yüzde 0,15 oranında yükselişte. 
Yurt içinde ise kar satışlarının etkisini artırdı ve endeks analistlerin kısa vadede kritik seviye olarak dikkati çektikleri 82.500 puanın hemen üzerinde 82.619 puandan günü tamamladı. Analistler endeksin 82.500 puanın altına gerilemesi durumunda tedirginliğin artarak düşüşün ivme kazanmasına neden olabileceğini ancak yatay bir bantta hareket etme olasılığının daha yüksek olduğunu düşünüyor.

Piyasaların bugün takip edeceği veriler şöyle:

10.00 Türkiye, TUİK dış ticaret endeksleri
11.00 Avrupa Merkez Bankası (ECB) aylık raporu
12.00 Euro bölgesi, 4. çeyrek istihdam
14.30 Türkiye, TCMB para ve banka istatistikleri
14.30 ABD, şubat ayı ÜFE
14.30 ABD, haftalık işsizlik başvuruları
14.30 ABD, 4. çeyrek cari işlemler dengesi