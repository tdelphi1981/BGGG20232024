Akücülükten çekme helvanın patronluğuna
Geleneksel usullerle yapılan Kastamonu'nun meşhur çekme helvasını fabrikasyon üretime geçilmesi, yurt içi ve yurt dışına pazarlanmasına öncülük eden iş adamı, akücülükle başladığı iş hayatında çekme helva üretilen fabrikanın sahibi oldu.
40 yıl önce oto elektrik ve akücülük işi yapan Hayri Bülbül (62), Türkiye'nin 3'üncü TSE belgeli aküsünü üretir konuma geldi. 
Bülbül'ün verdiği bilgiye göre, akücülükte işler yolunda giderken, üretim tesisinde kurşun zehirlenmesi meydana geldi. Bu nedenle de akücülük işini bıraktı. Yanında çalışan işçilerin tazminatını ödeyip hepsine iş bulan Bülbül, kimseyi mağdur etmeden helalleşerek ayrıldı. 
Makineleri kendim dizayn ettim

Bülbül, akücülükten sonra çekme helva üretimine nasıl geçtiğini ise şöyle anlattı:
İşçilerimin tazminatını ödedim, onların hepsini iş güç sahibi yaptım Allah'a şükürler olsun. Çocuklar inşallah bana haklarını helal etmiştir. Benden yana kat kat helal olsun. Sonra kardeşimin kayınpederi çekme helva işiyle uğraşıyordu. 28 yıl önce onun yanında bu mesleğe başlayarak, helvacılığı öğrendim. Önceden geleneksel usullerle helva üretiyordum. Ama zamanla bu işin böyle olamayacağına kanaat getirdim 
Bunun üzerine fabrikasyon üretim yapmak için harekete geçtiğini belirten Bülbül, piyasada çekme helvayı üretecek makine bulamayınca gerekli makineleri dizayn etmeye başladığını dile getirdi. 
İstanbul'daki mühendis dostlarından ölçme ve üretilecek fabrikaların tespitinde destek aldığına işaret eden Bülbül, şöyle devam etti:
Tarih atma ve şinik makinesi haricinde fabrikada gördüğünüz ne kadar makine varsa, bütün makineleri kendim dizayn ettim. Kastamonu'daki bütün helvacılarda benim ürettiğim makineler var. El değmeden helva üretimi yapıyorum ve paketliyorum. Helvayı ilkel usullerden bu hale getirdim, mutluyum. Memleketime hizmet ediyorum.

Çekme helva yapmak önceden çok zahmetliydi

Çekme helva yapmanın önceleri çok zahmetli bir iş olduğuna değinen Bülbül, Helvayı eskiden 4 kişi çekerdik. Kim güçlüyse ondan taraf ince olurdu. Benden tarafı kalın olurdu. Şimdi makineyle çekiyorum, 8 kişi çekmiş gibi. Her şey otomatik, elektronik diye konuştu. 
Fabrikanın ultra viyolo lambayla temizlendiğine de dikkati çeken Bülbül, Bu kadar temiz çalışıyorum, inşallah Allah da bize çalıştığımız kadarını verir ifadesini kullandı. 
Fabrikada 100 işçinin çalıştığını vurgulayan Bülbül, Kastamonu'da bu iş, sektör haline geldi. Zannedersem 3-4 bin kişi ekmek yiyor. Ama düzgün çalışıp düzgün üretirsek daha fazla kişi ekmek yer görüşünü dile getirdi. 
Bülbül, kilosu çeşidine göre 3 ile 5 lira arasında değişen çekme helvanın, başta Almanya olmak üzere birçok ülkeden alıcı bulduğunu kaydetti.