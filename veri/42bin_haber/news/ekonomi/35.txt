Lojistikte dev birleşme
Borusan Lojistik, Balnak Lojistiği satın aldı. Borusan Holding CEO'su Agah Uğur, satın almanın ardından bugün itibariyle iki şirketin toplam cirosunun 600 milyon dolar olacağını ve Türkiye'nin en büyük lojistik şirketi olacağını ifade etti.
Birleşme ile toplam çalışan sayısı da 4 binin üzerine çıkacak.  
Agah Uğur, Balnak ortaklığı ile 2015 yılına kadar lojistik sektöründeki yıllık cirolarını 1 milyar dolara çıkartmayı hedeflediklerini de sözlerine ekledi. 
İki şirketin toplam cirosu 600 milyon dolar  
1986 yılında kurulan Balnak Lojistik kara, hava, denizyolu ve demiryolu taşımacılığı ile antrepo hizmetleri veriyor. Hızlı tüketim, perakende, tekstil, otomotiv, kimya ve petrokimya gibi Türkiyenin birçok sektörüne hizmet sunan Balnak, 2011 yılında 200 milyon doların üzerinde ciro elde etti. Satın alma sürecinin tamamlanmasıyla birlikte Borusan Lojistik ve Balnak Lojistik'in toplam gelirleri 2012 itibarı ile 600 milyon dolar seviyesine erişmiş olacak.