13.5 milyar euroluk evet Atinayı yaktı
Yunanistanda 13.5 milyar Euroluk acı reçete onaylandı. Sokağa dökülen öfkeli halk Atina sokaklarını yine savaş alanına çevirdi.

Yeni kredi dilimini almaması durumunda 16 Kasım’da nakit rezervlerinin tükeneceğini açıklayan Yunanistan’da önceki akşam saatlerinde yeni bir acı reçete daha kabul edildi. Ülkenin Avrupa Birliği (AB) ve Uluslararası Para Fonu’ndan (IMF) tahsis edilen kredinin 31.5 milyar Euro’luk dilimini alabilmesi için gereken 13.5 milyar Euro’luk kemer sıkma önlemleri parlamentoda onaylanırken, aynı saatlerde Atina, ‘Kanımızı içiyorlar’ sloganlarıyla Syntagma Meydanı’na doğru yürüyen 100 bin kişilik eylemci grubun polisle çatışması sonucunda savaş alanına döndü. Olaylarda 7 polis yaralanırken, 103 gösterici de gözaltına alındı. Yunanistan’da kemer sıkma önlemlerini içeren 600 sayfalık 2013-2016 Orta Vadeli Mali Strateji Programı, 300 sandalyeli parlamentoda 153 oyla kabul edildi. 
‘Hayır’ diyenler anında ihraç edildi 
Pakete 18 milletvekili boş, 128 milletvekili, ‘Hayır’ oyu kullandı. Muhalefet partilerine üye milletvekillerinin ‘Hayır’ oyu verdiği oylamada, PASOK’tan 6 milletvekilinin, iktidardaki Yeni Demokrasi Partisi’nden ise bir milletvekilinin boş oy kullanması şok etkisi yarattı. Oy verme işleminin bitmesinin ardından Yunanistan Başbakanı Antonis Samaras, boş oy kullanan Yeni Demokrasi Partisi milletvekili Yorgos Kasapidis’in, parlamento grubundan ihraç edildiğini bildirdi. PASOK lideri Evangelos Venizelos da oylamada ‘Hayır’ veya ‘boş oy’ kullanan 6 PASOK milletvekilinin ihraç edildiğini duyurdu. Öte yandan Samaras, önlemlerin çoğunun adaletsiz olduğunu bildiklerini ancak başka çarelerinin bulunmadığını ifade etti. Samaras, son 37 yılın en zor dönemecinde bulunduklarını söyledi.