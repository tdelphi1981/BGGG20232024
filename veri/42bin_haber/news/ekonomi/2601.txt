'Her 10 şirketten 6'sı bir masa bir kasa'
Anadolu Aslanları İşadamları Derneği (ASKON) Başkanı Mustafa Koca Türkiye'deki şirketlerin yüzde 60'ı 'bir masa bir kasa' standardında. Bu şirketleri büyütme zamanı geldi dedi.
Süleyman Şah Üniversitesi tarafından düzenlenen Değişen Türkiye'nin Ekonomik ve Siyasi Analizi konulu söyleşide konuşan Mustafa Koca, Avrupa Birliği verilerine göre Türkiye'deki şirketlerin yüzde 60'ının orta ve küçük ölçekli olduğuna dikkati çekti. 
Koca, Türkiye'nin bölgesinde lider olabilmek için şirketlerini dünya sıralamalarına sokması gerektiğini vurguladı.
AB istatistiklerine göre Türkiye'deki şirketlerin küçük şirketler olduğunun ortaya çıktığını dile getiren Koca, şunları ifade etti:
AB araştırmasının sonuçlarına göre, Türkiye'deki şirketlerin yüzde 60'ı 'bir masa bir kasa' standardında. Şirketlerimizin küçük olduğu ortada. Bu şirketleri büyütme zamanı geldi. Türk Hava Yolları dışında yeni ve büyük markalara ihtiyacımız var. Makroekonomik yapılar tamam. Sırada mikro ekonomik yapıların düzenlenmesi var.