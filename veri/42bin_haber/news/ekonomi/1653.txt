Merkez Bankası'nın resmi rezerv varlıkları arttı
Merkez Bankası'nın resmi rezerv varlıkları, aralıkta bir önceki aya göre 805 milyon dolar artarak, 119 milyar 167 milyon dolar oldu. Söz konusu tutar kasım ayında 118 milyar 362 milyon dolar düzeyindeydi.

Merkez Bankası 2012 aralık dönemine ilişkin "Uluslararası Rezervler ve Döviz Likiditesi" verilerini açıkladı.

Buna göre, aralık ayında Merkez Bankası'nın resmi rezerv varlıkları tutarı 119 milyar 167 milyon dolar oldu. Merkez Bankası tarafından alım satım konusu yapılan dövizlerin tutarı ise bir önceki aya göre 233 milyon dolar azaldı ve 98 milyar 503 milyon dolardan 98 milyar 270 milyon dolara geriledi.

Kasım ayında 173 milyon dolar olan IMF rezerv pozisyonu ise aralık ayında da değişmeyerek aynı düzeyde gerçekleşti.

Söz konusu dönemde altın rezervleri de 19 milyar 235 milyon dolar olarak hesaplandı. Altın rezervleri kasım ayında 18 milyar 200 milyon dolar düzeyindeydi.

Net çıkışlar

Aralık ayı itibariyle, döviz kredileri, menkul kıymetler ve mevduatlarda 8 milyar 526 milyon doları ana para, 4 milyar 94 milyon doları da faiz olmak üzere toplam 12 milyar 620 milyon dolarlık net çıkış kaydedildi. Kasım ayı itibariyle de net çıkış tutarı 12 milyar 620 milyon dolar düzeyindeydi.

Net çıkışların 2 milyar 456 milyon doları 1 aya kadar, 2 milyar 271 milyon doları 2-3 ay arası, 7 milyar 893 milyon doları 4 ay-1 yıl arası vadelerde meydana geldi.