"Bunların da Schengen Style'ları var"
Ekonomi Bakanı Zafer Çağlayan, "Avrupalılar Schengen meselesini ikide bir ortaya çıkarıyorlar. Bunların da 'Schengen Style'ları var" dedi. Bakan Çağlayan, Başbakan Recep Tayyip Erdoğan'ın davetlisi olarak iki günlük ziyaret için Türkiye'ye gelen Almanya Federal Cumhuriyeti Şansölyesi Angela Merkel'in de katıldığı "II. Türk-Alman CEO Forumu"nun ardından Türk ve Alman iş dünyasına ilişkin gazetecilere açıklamalarda bulundu.

Başbakan Recep Tayyip Erdoğan ile Merkel arasında "Volkswagen'in Türkiye'ye yatırım yapıp yapmaması" konusunun konuşulduğunu belirten Çağlayan, bu konuda Merkel'in de şirketin Türkiye'ye yatırım yapmasından memnun olacağını Başbakan Erdoğan'a ilettiğini bildirdi.

Çağlayan, Volkswagen'in yetkilileriyle bir araya geleceklerini ifade ederek, ocak ayında en fazla araç satan markanın Türkiye'de yatırım yapmamasının, Almanya açısından üzerinde düşünülmesi gereken bir durum olduğunu ifade etti.

Forumda, Doğuş Holding'in CEO'su Hüsnü Akhan'ın bu konuyu dile getirdiğine dikkati çeken Çağlayan, Akhan'ın uzun yıllardır distribütörlüğünü yaptığı şirketin Türkiye'de yatırım yapmasından memnuniyet duyacağını söylediğini aktardı.

Çağlayan, konuya ilişkin, "Türkiye'de en fazla satan araç olacaksınız, Türkiye'de yatırımınız olmayacak. Türkiye gibi otomotiv sektörünün yoğun bir şekilde çalıştığı ve yeni yatırım planlarının gözden geçirildiği bir ülkede bunu anlamakta herkes zorluk çekiyor" dedi.

Dünyanın en büyük şirketlerinin CEO'larına, yan sanayiye mektup yazdığını dile getiren Çağlayan, Volkswagen ile görüşme yapacaklarını bildirdi.

Çağlayan, Volkswagen'e "Türkiye'de para kazanmak istiyorsan, Türkiye'de yatırım yap" önerisinde bulunacağını belirterek, "Türkiye ortada, pazar ortada, otomotiv sektörünün gelmiş olduğu nokta ortada ve bizim otomotiv sektörüne vermiş olduğumuz yeni açılım da ortada. Herhalde Volkswagen de bunu ıskalamaz diye düşünüyorum" ifadesini kullandı.

"2 milyar dolarlık bir anlaşma söz konusuydu"

Toplantıda 5 işadamının enerji, finans ve ulaşımda işbirliği alanında önemli konuları masaya yatırdığını dile getiren Çağlayan, 16 Alman şirketinden 10'unun Türkiye'de yatırımlarını olduğunu belirtti.

Bir gazetecinin, Forum'da somut bir birleşme veya ortaklık olup olmadığını sorması üzerine Bakan Çağlayan, "Vardı, Tuncay Özilhan'ın firmasının bir Alman firması ile yaklaşık 2 milyar dolarlık bir anlaşması söz konusuydu. Ama toplantının akışından dolayı herhalde yetişmedi. Enerji ile ilgili bir işbirliği yapacaklardı" diye konuştu.

"İpe un seriyorlar"

Çağlayan, toplantıda AB'ye vizesiz giriş konusunun da gündeme getirildiğini ifade ederek, şunları kaydetti:

"Bunlar vize ve AB'ye tam üyelik konusunda ipe un seriyorlar. Aslında söylediklerine kendileri de inanmıyorlar. Ben şunu söyledim; vize haksız rekabet unsuru ama haksız rekabet olmaktan çıktı, resmen bir zulme dönüştü. Vize konusunda işadamlarına bilhassa, vize uygulaması yanlış ve bu aslında AB'nin iki yüzlü bir uygulaması, riyakar bir uygulaması. Bu insan haklarına aykırı bir uygulamadır.

Geline 'niye oynamıyorsun' demişler, 'yerim dar' demiş, şimdi Avrupalılar da bu Schengen meselesini ikide bir ortaya çıkarıyorlar, aynen şeye benziyor bu, hani son aylarda bir 'Gangnam Style' çıktı ya ortaya, bunların da 'Schengen Style'ları var. Vize konusunda yapılan şey Türk sanayicisini yıldırmaya yöneliktir."

Bakan Çağlayan, Kıbrıs konusunda da "Merkel'e şöyle bir teklifim olacaktı, zaman bulamadım; (Lufthansa Ercan Havaalanı'na insin biz bütün limanlarımızı onlara açarız)" dedi.