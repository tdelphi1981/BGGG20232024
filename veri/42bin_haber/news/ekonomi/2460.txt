Azerbaycan: Türkiye'ye rakibiz
Azerbaycan İletişim ve Bilgi Teknolojileri Bakanı Ali Abbasov, Azerbaycan'ın ilk uydusu "Azerspace-1"in Türksat'a rakip olduğunu söyledi.
Bakan Abbasov, Bakü Yüksek Petrol Okulu'nda öğrencilerle yaptığı söyleşide, 8 Şubat'ta fırlatılan ilk Azerbaycan uydusu "Azerspace-1" ile ilgili değerlendirmelerde bulundu.

"Azerspace-1"in, Bakü-Tiflis-Ceyhan petrol boru hattı ve benzeri enerji taşıyıcılarının güvenliğinin temin edilmesi yönünde de hizmet vereceğini söyleyen Abbasov, şimdilik bu görevi Türksat'ın yaptığını belirtti.

Türksat ve Fransa'nın Hotbird uydularının bölgede Azerbaycan uydusunun rakibi olduğunu dile getiren Bakan, "Azerbaycan'dan giden bütün enerji taşıyıcı hatlar, Azerspace'in alanı içerisindedir. Bizim uydumuz, bu hatların güvenliğini temin etmeye ve yönetilmesine muktedirdir. Türksat da alternatif olarak faaliyet gösterebilir" diye konuştu.

-650 milyon dolar gelir elde edeceğiz-

Uydunun artık yörüngesine yerleştiğini ifade eden Ali Abbasov, yakın zamanda deneme sürecine başlanacağını, kısa süre sonra da tam faaliyete geçeceğini söyledi.

Kullanım süresi 15 yıl olan uydunun yapımı ve sigortalanması da dahil 230 milyon dolara mal olduğunu hatırlatan Bakan, on beş yıl içerisinde 650 milyon dolar gelir elde edeceklerini bildirdi.

-Azerbaycan'ın ilk uydusu-

İlk Azerbaycan uydusu, 8 Şubat'ta Bakü saati ile 01.36'da, Fransız Guyanası'ndaki Kourou Uzay Üssü'nden "Ariane 5" roketi ile fırlatıldı.

Amerikan "Orbital Sciences" şirketi tarafından üretilen ve 230 milyon dolara mal olan uydunun fırlatma işlemi Fransa'nın "Arianspace" şirketi tarafından gerçekleştirildi.

Ağırlığı 3,2 ton olan uydu, 15 yıl boyunca Azerbaycan, Orta Asya, Avrupa ve Afrika ülkeleri için telekomünikasyon hizmeti verecek.

Fırlatıldıktan 33 dakika sonra füzeden ayrılan uydu, Doğu 46 derecede konumlandırıldı.

Uydu kapasitesinin yüzde 20'si ile Azerbaycan'ın ihtiyaçları karşılanırken, yüzde 80'i diğer ülke ve şirketlere kiralanacak.