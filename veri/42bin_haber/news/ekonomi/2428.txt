Nestle'de de at eti çıktı
Nestle'nin et içeren hazır yemeklerinde at etine rastlandı. Nestle, İtalya ve İspanya'da bazı hazır et yemeklerini raflardan çekti.
Dünyanın en büyük gıda şirketi Nestle, İtalya ve İspanya'da içinde at DNA'sına rastlanan bazı hazır et yemeklerini raflardan çekti. Avrupa'da hızla yayılan at eti skandalıyla ilgili olarak geçen hafta ürünlerinin bundan etkilenmediğini açıklayan İsviçre merkezli Nestle yapılan testlere göre, iki makarnalı et ürününün yüzde 1'in üzerinde at DNA'sı içerdiğini belirtti. 
Nestle'nin yaptığı yazılı açıklamada, "Konuyla ilgili olarak yetkilileri bilgilendirdik. Gıda güvenliğine ilişkin bir sorun yok" denildi. 

Ürünlerini geri çekti

Nestle, dondurulmuş sığır eti ürünlerinden Buitoni Beef Ravioli ve Beef Tortellini markalarını İtalya ve İspanya'da satıştan geri çekti. Yemek ikram sektörü için Fransa'da üretilen Lasagnes à la Bolognaise Gourmandes isimli dondurulmuş et ürünü de geri çekilecek. Avrupa'daki hükümetler, bazı etlerde insanların alması yasak olan bir ağrı kesici izlerine rastlanmasına rağmen, at etinin sağlık açısından çok az ya da hiç riskli olduğuna dikkat çekiyorlar. Ancak ilk kez İrlanda'da sığır etinden yapılmış hamburgerlerle ortaya çıkan skandal, tüketicilerin süpermarket ve fast food zincirlerine olan güvenlerinin azalmasına neden oldu. Perakende şirketi Lidl de Finlandiya ve İsveç'teki mağazalardan ürünlerinin, az miktarda at etine rastlanmasının ardından raflardan çekildiğini duyurmuştu.