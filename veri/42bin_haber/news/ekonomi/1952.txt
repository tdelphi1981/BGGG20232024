GİB, 670 gelir uzman yardımcısı alacak
Gelir İdaresi Başkanlığı (GİB), sınavla toplam 670 gelir uzman yardımcısı alacak. Edinilen bilgiye göre, Maliye Bakanı Mehmet Şimşek'in onayı ile mükellef hizmetlerinin geliştirilmesi ve memnuniyetinin artırılması ve kayıtdışı ekonomi ile etkin mücadele etmek üzere, İstanbul ve İzmir Vergi Dairesi Başkanlıkları bünyesinde 300'er, Afyonkarahisar Defterdarlığı'nda da 70 olmak üzere sınavla toplam 670 gelir uzman yardımcısı alınacak.

Sınava başvurmak isteyen adaylardan 9-10 Temmuz 2011 veya 7-8 Temmuz 2012 tarihlerinde yapılan Kamu Personel Seçme Sınavlarından birinden KPSSP 49 türünden 70 ve üzeri puan almış olmaları şartı aranacak.

İl bazında yapılan sıralamada ilan edilen kadronun 10 katına kadar aday yazılı sınavına alınacak. Yazılı sınav 30 Mart 2013 tarihinde Ankara'da yapılacak, sözlü sınav ise daha sonra duyurulacak.

Spor Genel Müdürlüğü'ne 500 antrenör kadrosu

Bu arada, Maliye Bakanı Mehmet Şimşek'in onayı ile Spor Genel Müdürlüğü'ne bu yıl için 500 sözleşmeli antrenör vizesi yapıldı.

Müdürlüğe, 2011 yılında 200, 2010 yılında 200, 2009 yılında 50, 2008 yılında 75 ve 2007 yılında 50 sözleşmeli antrenör vizesi yapılmıştı.

Spor Genel Müdürlüğü'nde sözleşmeli ve kadrolu olarak 2012 yılı Ekim ayı itibarıyla 1.165 antrenör görev yapıyor.