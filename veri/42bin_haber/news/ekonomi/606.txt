Ortak bilet alanlar dikkat
Milli Piyango İdaresi yetkilileri, büyük ikramiyesi 45 milyon lira olacak yılbaşı özel çekilişi için ortak bilet alanların, biletlerin arkasını imzalaması gerektiğini belirtti 
 Milli Piyango İdaresi’nin yılbaşı özel çekilişi için bastırdığı biletlerin yüzde 63’ü 2 haftada satıldı. Büyük ikramiyenin 45 milyon lira olarak belirlendiği özel çekilişe vatandaşlar yoğun ilgi gösteriyor. Yılbaşı özel çekilişi için bastırılan 400 milyon liralık biletin 250 milyon liralık bölümü 13 Aralık akşamı itibariyle tükendi. Satış işlemi, yılbaşı çekilişinin yapılacağı 31 Aralık Pazartesi günü itibariyle sona erecek.
 
 >> İŞTE HAYALLERİ SÜSLEYEN BÜYÜK İKRAMİYE
 
 Milli Piyano İdaresi Genel Müdürlüğü’nden alınan bilgiye göre, İdare, yılbaşı özel çekilişinde vatandaşın yanı sıra Hazine, diğer kamu kuruluşları ve bayilere de büyük paralar kazandıracak. Yılbaşı özel çekiliş biletlerinin tümünün satılması halinde, vatandaşa 242 milyon 85 bin lira ikramiye dağıtılacak. Bunun 45 milyon lirası büyük ikramiye olarak verilecek. Özel çekilişin diğer büyük ikramiyeleri de 1 adet 5 milyon, 1 adet 2 milyon, 1 adet de 1 milyon lira olacak.
 
 Talih kuşu, yılbaşı özel çekilişinde diğer ikramiyelerle birlikte toplam 3 milyon 50 bin 182 adet ikramiye verecek.
 
 -Talih kuşu esas devlete konacak-
 
 Yılbaşı çekilişinde 400 milyon liralık biletin tümünün satılması halinde Hazine’nin kasasına 102 milyon 422 bin 666 lira girecek. Bunun 60 milyon 592 bin 820 liralık bölümünü KDV geliri meydana getirecek. KDV çıktıktan sonra brüt satış tutarına uygulanan Şans Oyunları vergisinden de Hazine’ye 33 milyon 940 bin 718 lira verilecek.
 
 Savunma Sanayi Destekleme Fonu, Tanıtma Fonu, SHÇEK, Olimpiyat Oyunları Düzenleme Kurumu gibi kuruluşlara da kamu payı adı altında 7 milyon 889 bin 128 lira verilecek. Böylece vergilerle birlikte 400 milyon liralık hasılatın 102 milyon 422 bin 666 lirasını devlete aktarılan kaynaklar oluşturacak.
 
 -Bayiler 51 milyon liralık hasılat elde edecek-
 
 Piyangonun yılbaşı çekilişi, bayileri de zengin edecek. Piyango satışı karşılığında yüzde 15’lik satış komisyonu alan bayiler, tüm biletlerin satılması durumunda İdareden 46 milyon 139 bin 715 lira satış komisyonu alacak. İdare adına ikramiye ödemesi karşılığında da bayilere 3 milyon 520 bin lira dolayında ikramiye ödeme primi ödenecek. Başbayi aracılık komisyonları da yaklaşık 1 milyon 732 bin 619 lira tutacak. Bu durumda yılbaşı biletleri bayilere ve başbayilere de 51 milyon 392 bin 334 lira dolayında hasılat sağlamış olacak.
 Bu arada Milli Piyango da büyük ikramiyeyi kazanma ihtimali normal çekilişlerde 600 binde bir olurken, bu oran yılbaşı çekilişlerinde 10 milyonda bir olarak hesaplanıyor.
 
 -Ortak bilet alanlar, biletin arkasını imzalamalı-
 
 Öte yandan Milli Piyango İdaresi yetkilileri, ortak bilet alanların, biletlerin arkasını imzalaması gerektiğini belirtti.
 
 Yetkililer, tüm şans oyun biletlerinin arkasına ad ve soyadı yazılarak imzalanmasının güvenlik açısından önemli olduğunu, biletin birden fazla kişi tarafından imzalanmasının da ortaklık olarak değerlendirildiğini kaydettiler.
 
 Yetkililerin verdiği bilgiye göre, bir bilete isabet eden ikramiyenin ödenebilmesi için biletin; çekiliş tarihi, ikramiye ve seri numarası, fiyat ve kupür itibariyle herhangi bir kuşkuya meydan vermeyecek şekilde kendini ibraz eder nitelikte olması gerekiyor.
 
 Kendini ibraz eder nitelikte olmayan; sahte, tahrifat yapılmış, zaman aşımına uğramış, iptal edilmiş, ödendi damgası sığacak kadar parçası kopmuş biletlere ikramiye ödenmiyor.
 
 Kendini ibraz eden biletlerden; ikramiye numaralarının dışında kalan diğer yerlerinden yırtılmış veya kopmuş olup parçaları mevcut olan ve ikramiye kazanan numaraları açık bir şekilde okunanlara da İdare veya satış merkezleri tarafından yapılacak inceleme sonucunda ikramiye ödeniyor.
 
 AA