Turkcell'den 'iPhone 5 şenliği'
Turkcell'in bugünün ilk saatinde başlattığı iPhone 5 satışına yoğun ilgi gösterildi.
Turkcell açıklamasına göre, Turkcell, Apple'ın iOS 6 işletim sistemine sahip son akıllı telefonu iPhone 5'i, 13 Aralık'ı 14 Aralık'a bağlayan dakikadan itibaren müşterileriyle buluşturdu.

24 ay vadeyle ve ayda internet paketi dahil 113 liradan başlayan fiyatlarla müşterilere sunulan iPhone 5'e sahip olmak isteyen yüzlerce kişi, Suadiye'deki Turkcell mağazası önünde uzun kuyruklar oluşturdu. Dün saat 20.00'den itibaren DJ Geveze'nin sunumuyla, mağaza önünde gerçekleştirilen eğlenceli etkinlikler sırasında 20 kişi, iPhone 5 kazanma şansı buldu. Saat 24.00'ten itibaren satışa sunulan iPhone 5'i satın alan ilk 100 kişiye 449 lira değerindeki Jawbone Jambox Kablosuz Hoparlör hediye edildi. Satışlar, müşterilerin tamamının iPhone 5'lerini almalarıyla saat 4.30'a kadar sürdü.

Metrelerce uzayan kuyruğun ilk sırasında yer alarak Turkcell'den Türkiye'nin ilk iPhone 5'ini satın alan kişi, Yaşar Arslan oldu. Saat 19.00'dan itibaren kuyruğa giren Arslan, 5 saatlik bekleyişin ardından cihazına kavuştu. Ayrıca Turkcell mağazası önünde gerçekleştirilen iPhone 5 şenliğinde, bir genç sevgilisine evlenme teklifinde bulundu.

Açıklamada konuyla ilgili görüşlerine yer verilen Turkcell Genel Müdür Yardımcısı Emre Sayın, şunları kaydetti:

'Bu gece burada açıkça görüyoruz ki, teknolojiyi yakından takip eden, yenilikleri hızla hayatına dahil eden bir nüfusumuz var. Bu, Türkiye'nin teknolojiyle bir adım öne geçmesi adına çok önemli bir avantaj. Çift Taşıyıcılı (Dual Carrier) iPhone 5 ile Turkcell'liler mobil internetin keyfini iki kat hızlı yaşayacak. Yüzlerce kişinin kış soğuğunda gece vakti Turkcell mağazasının önünde kuyruklar oluşturmasının bir nedeni var. Biz müşterilerimizin hayatı sevdikleriyle paylaşması için çalışıyoruz, onları sevdiklerine bağlıyoruz ve onlara tıpkı tanık olduğumuz evlilik teklifi gibi insanın içini ısıtan cazip teklifler sunuyoruz. İşte bu yüzden evlilik teklifi için adres doğruydu. Genç çifti tebrik ediyoruz.'