Araplara çöl yeşerten gübre satacak
Çubuk'ta 6,5 milyon dolarlık yatırımla tavuk dışkısından elektrik üretimi yapacak biyogaz santralini devreye sokacak Başkentli bir firmanın, oluşacak atık posasını gübre olarak Suudi Arabistan ve çevre ülkelere ihraç etmeye hazırlandığını bildirildi.
Era Şirketler Grubu Yönetim Kurulu Başkanı Alpay Ünal, yaptığı açıklamada, 2,4 megawattlık kurulu güce sahip olacak santrali Mart ayında devreye almayı planladıklarını ve santralde, bölgedeki hayvansal atıkları toplayıp gazlarını ayırarak jeneratörlerde elektrik üreteceklerini belirtti. Buradan oluşan atık posasını da gübre haline getireceklerini anlatan Ünal, santralin Türkiye'de ilk olma özelliği taşıdığını ifade etti.

Ünal, şöyle devam etti:

'Günde 8 ton gübre çıkacak. Bu gübreye Suudi Arabistan ve çevre ülkelerden talep var. Bu çok kaliteli bir gübre. 'Çöl yeşerten gübre' deniliyor o bölgelerde. Ayrıca, jeneratörden çıkan atık ısıyı havaya vermeyeceğiz, onunla da 10 dönüm sera yapacağız. Burada yılda 360 ton domates üretimi gerçekleştireceğiz. ÇED belgelerini aldık. Mart ayının ortaları gibi devreye alacağımızı ümit ediyorum. Almanya'da 6 bin, İtalya'da 3 bin, Tayland'da 3 bin, İspanya'da 2 bin tane böyle tesis var. Ama Türkiye'de yok.'