Hasarlı binalar için 12 yılda 151 milyon lira
 
 Doğal Afet Sigortaları Kurumu (DASK) verilerinden derlediği bilgiye göre, geçen yıl meydana gelen 49 deprem sonucu 4 milyon 556 bin 800 lira tazminat ödendi.  
 DASK, son 12 yılda meydana gelen 403 depremde 151 milyon 509 bin 115 lira tazminat öderken en çok hasar ödemesi yapılan yıl ise 126 milyon 49 bin 194 lira ile Van Depremi’nin yaşandığı 2011 yılı oldu. 
 Geçen yılki en fazla hasar ödemesi ise 3 Haziran tarihinde Hisarcık’ta meydana gelen 5.1 şiddetindeki depremle oldu. Deprem dolayısıyla yıkımlarım yaşandığı Kütahya’da hasar sahiplerine toplam 2 milyon 841 bin 480 lira tazminat verildi. 
 Kütahya, bu rakamla 2012 yılında en çok hasar ödemesi yapılan il olurken, 778 bin 442 lira ile Muğla ikinci, 306 bin 613 lira alan Muş ise üçüncü oldu. 2011 yılında meydana gelen depremde büyük yıkım yaşayan Van ise 2012 yılında yaşadığı 7 deprem sonucu 121 bin 958 lira alarak dördüncü sırada yer aldı. 
 Bölgeler bazında 12 yılda yapılan hasar ödemelerine göre, bu süre içinde 130 depremin yaşandığı Doğu Anadolu Bölgesi, 123 milyon 457 bin 13 lira tazminat alarak ilk sırayı alırken, 23 milyon 491 bin 718 lirayla Ege Bölgesi ikinci bölge oldu. 
 Söz konusu verilere göre, İç Anadolu Bölgesi 623 bin 524 lira, Marmara Bölgesi 394 bin 329 lira, Akdeniz Bölgesi 242 bin 395 lira, Güney Doğu Anadolu Bölgesi 147 bin 899lira, Karadeniz Bölgesi ise 30 bin 661 lira tazminat aldı. 
 ZORUNLU DEPREM SİGORTASI YÜZDE 28'LERDE
  
 Türkiye geneli zorunlu deprem sigortası yaptırma oranlarına bakıldığında, toplam 16 milyon 974 bin 100 konutun yüzde 28,80’ini oluşturan 4 milyon 895 bin 207’sine zorunlu deprem sigortası yaptırıldı. 
 Bölgelere göre zorunlu deprem sigortası yaptırma oranlarında, 5 milyon 781 bin 10 konutun yüzde 36,40’ını alan 2 milyon 104 bin 970’i sigortalattırılan Marmara Bölgesi ilk sırada, onu yüzde 29,10’la İç Anadolu Bölgesi, yüzde 27,80’le Ege Bölgesi, yüzde 22,40’la Karadeniz Bölgesi, yüzde 22,20 ile Akdeniz Bölgesi, yüzde 20,10 ile Doğu Anadolu Bölgesi, yüzde 17,70 ile Güneydoğu Anadolu Bölgesi izledi. 
 SİGORTALILIKTA BOLU İLK, ŞIRNAK SON SIRADA
  
 İller bazında sigorta yaptırma oranlarına bakıldığında, 55 bin 600 konutun 27 bin 725’i sigortalı olan Bolu, yüzde 49,90 ile Türkiye’nin sigortalılık oranı en yüksek şehri olurken, 76 bin 190 konutun 35 bin 535’i sigortalı olan Yalova yüzde 46,60 ile ikinci, 44 bin 930 konutun 20 bin 757’si sigortalı olan ve 1999 yılında meydana gelen depremde büyük yıkım yaşanan Düzce ise yüzde 46,20 ile üçüncü oldu. 33 bin konutun 2 bin 104’ü sigortalı olan Şırnak da yüzde 6,40 ile Türkiye’nin sigortalılık oranı en düşük ili oldu. 
 Verilere göre deprem riski en yüksek iller arasında gösterilen İstanbul’da sigortalanma oranı yüzde 38,30, başkent Ankara’da yüzde 37,10, turizm şehri Antalya’da ise 29,70 olarak kaldı. 
 Geçen yıl toplam 4 bin 787 poliçe adedi ile 12 yılda en çok poliçe üretilen yıl oldu. 
 12 yılda binaların yaşına göre Türkiye genelindeki poliçe üretim adetlerine bakıldığında ise 1975 yılı ve öncesinde inşa edilen binalarda 320 bin 475, 1976-1996 yılları arasında inşa edilen binalarda 1 milyon 297 bin 531, 1997-1999 yılları arasında inşa edilen binalarda 437 bin 394, 2000 yılı ve sonrasında inşa edilen binalarda ise 2 milyon 839 bin 807 adet poliçe üretildi. 
 AA