SGK'da SMS dönemi başlıyor
 
 Sosyal Güvenlik Kurumu (SGK) Başkanı Fatih Acar, SGK'da SMS uygulamasının gelecek hafta başlayacağını söyledi. Acar, “Uzun süredir üzerinde çalıştığımız bir projeydi. Çok şükür çalışmalarımızı tamamladık” dedi.
 
 Üç büyük operatör şirketiyle sözleşme imzaladıklarını ifade eden Acar, “Vatandaşlar 10 farklı konuda istediği bilgiyi 5502'ye mesaj atarak öğrenebilecek” diye konuştu.
 
 En çok karşılaşılan sorulara SMS yoluyla cevap verileceğine dikkati çeken Acar, şöyle devam etti: ''Hizmet durumlarını öğrenebilirler, katılım paylarıyla ilgili kendi adlarına tahakkuk eden payları öğrenebilirler, emeklilik yaşını, ilk sigortalılığa giriş tarihini yazarak, ne zaman emekli olacakların öğrenebilirler.”
 
 Çağrı merkezinde şu anda 300 kişinin görev yaptığının altını çizen Acar, “Alo 170 kayıt dışı ihbar hattını da hizmete açmıştık. Şu anda 300 kişi, vatandaşlarımızın her türlü sorunlarına cevap veriyor. SMS çalışması da bunun daha ilerisi” diye konuştu. 
 
 AA