Bakan açıkladı: '100 lira yatırım yapana, 116 lira iade'
Gıda Tarım ve Hayvancılık Bakanı Mehdi Eker, Diyarbakır'da düzenlenen gıda ve tarım sektörü istişare toplantısında yaptığı açıklamada, bölgeye 100 lira yatırım yapana devletin 116 lira geri verdiğini söyledi 
 Müstakil Sanayici ve İşadamları Derneği (MÜSİAD) tarafından düzenlenen Gıda ve Tarım Sektörü Türkiye İstişare Toplantısına Gıda, Tarım ve Hayvancılık Bakanı Mehdi Eker, Diyarbakır Valisi Mustafa Toprak, Gıda ve Tarım Sektör Kurulu Başkanı İsa Albayrak, Müsiad Genel Başkan Yardımcısı Abdurrahman Kaan ile çok sayıda kurum müdürü ile vatandaş katıldı. Kuran-i Kerim okunması ile başlayan toplantıda Müsiad’ı tanıtmak amacıyla slayt gösterisi yapıldı. 
 Gıda, Tarım ve Hayvancılık Bakanı Mehdi Eker toplantıda, bölgeye yapılan yatırımlar ve bölgenin tarım üretimi ile ilgili açıklamalarda bulundu. Bakan Eker, bölgesel kalkınmışlık farkını kaldırmak için değil, işsizlere iş üretmek için bir çok proje ürettiklerini belirterek, "Biz hükümet olarak çok uzunca bir süredir vatandaşlarımızın maruz kaldığı sosyal, ekonomik, altyapı ile ilgili bir çok sorunun bölgesel kalkınmışlık farkını gidermek için değil burada refahı arttırmak, işsizlere iş üretmek, insanların sofrasına bir tabak daha yemek ilave edebilmek, bir işsiz kardeşimize daha iş bulabilmek için buranın temel zenginlik alanını oluşturan tarım ve hayvancılığı geliştirmek için bir çok proje hazırladık" dedi. 
 "ŞANLIURFA VE DİYARBAKIR PAMUĞUNUN YARISINDAN FAZLASINI ÜRETİYOR" 
 Bakan Eker, Şanlıurfa ve Diyarbakır’ın tek başına Türkiye’de üretilen pamuğun yarısından fazlasını ürettiğini belirterek, "Geçen yıl 2.6 milyon ton üretilen pamuğun yarısından fazlasını bu iki il üretti. Türkiye’de tarım sektörünün daha iyi bir noktaya gelmesi için bu sene çiftçinin cebine nakden karşılıksız hibe olarak aktardığımız para Kasım başı itibari ile 7 milyar TL, 31 Aralık itibari ile 7.7 milyar liraya mal olacak" dedi. 
 Bakan Eker Diyarbakır’da ve bölgede yatırım yapan yatırımcının fazlası ile kazandığını da belirterek, "Burada yatırım yapan yatırımcı 100 lira harcar ise Devlet bunun karşılığında 116 lira para veriyor. Yani devlet üstüne ilave para veriyor. Çalıştırdığı işçinin sadece net asgari ücretini veriyorsun, cebinden onun sigortasını bile devlet yaptırıyor. Bütün bunlar bu bölgenin kalkınması için, bu bölgedeki kalkınmışlık farkının ve bir çok huzursuzluk ile sosyal kültürel problemin esasını teşkil eden kalkınmışlık farkını bu şekilde gidermeye çalışıyoruz hükümet olarak. Bunun için biz biran önce gerek GAP ile gerek DAP ile bunları hayata geçirmeye çalışıyoruz" diye konuştu. 
 Bakan Mehdi Eker’e konuşmasının ardından Müsiad Genel Başkan yardımcısı Abdurrahman Kaan tarafından günün anısına plaket verildi. 
 DHA