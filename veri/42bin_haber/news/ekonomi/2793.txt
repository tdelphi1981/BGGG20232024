Babayiğitliğe en yakın Kibar
Yerli otoda sona yaklaşıldı. STARın edindiği bilgiye göre Türkiyenin yerli otomobilini Kibar Holding üretecek. Ali Kibar ise konu hakkında yorum yapmaktan kaçındı.

ZAFER ÇAĞLAYAN: YERLİ OTOMOBİLİ ÜRETECEK GRUBU BİRKAÇ AYA AÇIKLARIZ 
Başbakan Recep Tayyip Erdoğan’ın ‘yerli otomobil’ çağrısı ile başlayan Türkiye’nin kendi otomobilini üretme projesinde sona yaklaşıldı. Türkiye’de en fazla satış yapan 8 otomobil markası ile yerli otomobil projesi hakkında uzun süredir görüşen hükümet yetkilileri, Türkiye’nin ‘babayiğidini’ çıkarmak için adeta gün sayıyor. Ekonomi Bakanı Zafer Çağlayan da yerli otomobil konusunda son viraja girildiğini söyledi. Uluslararası Yatırımcılar Derneği’nin (YASED) dün yapılan genel kuruluna katılan Çağlayan, birkaç aya kadar Türkiye’nin babayiğidinin çıkacağını söyledi. Konuyla ilgili çalışmaların hızla devam ettiğini belirten Çağlayan, babayiğidin kim olacağı konusunda ise isim vermedi. STAR’ın Bakanlığa yakın kaynaklardan edindiği bilgiye göre babayiğitliğe en yakın olan isim, Türkiye’de Güney Koreli Hyundai ile ortak üretim yapan Kibar Holding Yönetim Kurulu Başkanı Ali Kibar. Aynı zamanda Hyundai Assan’ın Yönetim Kurulu Başkanı da olan Kibar’a, yerli otomobil üretimini sorduğumuzda ise yorum yapmaktan kaçındı. 
Çalışmalara devam ediyoruz 
Yerli otomobil projesiyle ilgili netleşen bir durum olmadığını söyleyen Kibar “Olumlu veya olumsuz bir cevap vermem mümkün değil. Ancak konuyla ilgili çalışmalarımız devam ediyor” dedi. Kulislerde de Kibar’ın yerli otomobil konusuna sıcak baktığı ve Güney Koreli ortakları ile bu konu üzerinde uzun süredir çalıştıkları konuşuluyor. 
Öte yandan, Ekonomi Bakanı Zafer Çağlayan, gazetecilere yaptığı açıklamada yaklaşık 15 gün önce açıklanan teşvik sistemindeki ince ayarın sektörde çok ciddi kabul gördüğünü söyledi. 
Hem binek hem ticari 
Çağlayan “Otomotiv sektörü beklentilerinin çok üstünde bir teşvik sistemi ile karşılaştı. Yerli otomobil konusuyla ilgili çalışmalar devam ediyor. Ben hiçbir zaman bir yerli otomobil yapımına bu kadar yaklaştığımızı görmemiştim” diye konuştu. Cenevre’deki fuar ziyaretinde görüşmeler yapacaklarını ifade eden Çağlayan “Yerli otomobil konusunda binek otomobilde bir plan hedeflemişken, buna ilave olarak hafif ticari araçlarda bunu gerçekleştirebileceğimizi görüyoruz. Hem binek hem hafif ticari araçta önemli yapılanmayı hep beraber göreceğiz” diye konuştu.