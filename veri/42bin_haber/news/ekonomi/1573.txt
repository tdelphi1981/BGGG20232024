Eski sayaç bedava değiştirilecek
10 yılını tamamlamış elektrik sayaçları bedelsiz olarak değiştirilecek. Enerji ve Tabii Kaynaklar Bakanı Taner Yıldız, Enerji ve Tabii Kaynaklar Bakanlığı, Enerji Piyasası Düzenleme Kurulu (EPDK) ve Elektrik Dağıtım Hizmetleri Derneği (ELDER) işbirliğiyle düzenlenen ''6. Sektör Toplantısı''nın ardından gazetecilerin sorularını yanıtladı.

Bakan Yıldız, elektrik sayaçlarının değiştirilmesi uygulamasına ilişkin soru üzerine, eskiyen, 10 yılını doldurmuş elektrik sayaçlarının yüzde 1,5 civarında daha az kayıt yaptığının bilindiğini, dolayısıyla kullanım ömrünü tamamlamış bütün sayaçların değiştirileceğini söyledi.

EPDK'nın bu konuda hazırlamış yönetmeliğinin bulunduğunu hatırlatan Yıldız, bu yönetmelik çerçevesinde 2014 yılından itibaren, 10 yılını tamamlamış bütün sayaçların değiştirileceğini belirtti. Yıldız, şunları kaydetti:

"Sayaç bedeli, zaman zaman kamuoyunda tartışmalara yol açıyor. Biz sayacı değiştirmenin bizlere getirisinin daha fazla olduğuna inanıyoruz. Niçin sayacın tamiri tadilatı tekrar sökülüp takma paralarıyla vatandaşımıza 40-50 lira olarak yansıtalım. Bu doğru değil, o yüzden bu sayaçların tarafımızdan yenileneceğini söylemek isterim. Bunun mekanizması kuruluyor.  Vatandaşlarımız bunun için bir bedel ödemeyecekler."