BDDK'dan izinsiz internet sitesi uyarısı
Bankacılık Düzenleme ve Denetleme Kurumu (BDDK), yanlış yönlendirilmelere ve olası mağduriyetlere yol açılmaması için vatandaşları, izinsiz faaliyette bulunan internet sitelerine karşı uyardı.
Bankacılık Düzenleme ve Denetleme Kurumu (BDDK), yanlış yönlendirilmelere ve olası mağduriyetlere yol açılmaması için vatandaşları, izinsiz faaliyette bulunan internet sitelerine karşı uyardı. 
Konuya ilişkin duyuru, Kurumun internet sitesinde yayınlandı. 
Duyuruda, bankacılık mevzuatı uyarınca Türkiye'de bir bankanın kurulması için BDDK'dan izin alınmasının zorunlu olduğu, gerçek veya tüzel kişilerin bu izni almaksızın ticaret unvanlarında, her türlü belge, ilan ve reklamlarında veya kamuoyuna yaptıkları açıklamalarda banka adını ya da banka gibi faaliyet gösterdikleri ya da banka gibi mevduat veya katılım fonu topladıkları izlenimini uyandıracak söz ve deyimleri kullanamayacakları bildirildi. 
Kredilendirme ve ödünç verme işleminde bulunabilecek banka haricindeki gerçek ve tüzel kişilerin yetkilendirilmesinin ise 90 sayılı Ödünç Para Verme İşleri Hakkında Kanun Hükmünde Kararname (KHK) ile Finansal Kiralama, Faktoring ve Finansman Şirketlerinin Kuruluş ve Faaliyet Esasları Hakkında Yönetmelik'te düzenlendiği belirtilen açıklamada, söz konusu KHK uyarınca, izin alınmadan faiz veya her ne ad altında olursa olsun, bir ivaz karşılığı ödünç para verme işlemlerinin yapılmasının yasak olduğu vurgulandı. 
Bahse konu mevzuat çerçevesinde BDDK'ca kuruluş ve faaliyet izni verilen finansal kuruluşların listesine Kurumun internet sayfasından ulaşılmasının mümkün olduğu ifade edilen açıklamada, şunlar kaydedildi: 
KHK uyarınca faaliyet izni verilen ikrazatçı bilgilerinin ise Hazine Müsteşarlığı'ndan temin edilmesi mümkündür. Ancak, Kurumumuza yapılan muhtelif başvurulardan, kredi verme vaadiyle müşteri bilgileri toplayan bazı internet sitelerinin faaliyet gösterdiği ve söz konusu internet sitelerinde 'gayrimenkul ipotekli kredi mi lazım?', 'nakit ihtiyacına çözüm', 'kredi fırsatı, kefilsiz, kredi tutarı istediğiniz hesaba gönderilir', 'araç ve konut krediniz bizden', 'kredi kartı borçlarınızı tek seferlik, çok düşük işlem bedeli ile yapılandırıyoruz' şeklinde banka gibi faaliyet gösterildiği ya da kredilendirme faaliyetinde bulunulduğu izlenimi uyandırabilecek ve kamuoyunda yanlış algılamalara yol açabilecek bazı ifadelerin yer aldığı görülmektedir. 
Kredi kullanıcılarının yanlış yönlendirilmeleri ve olası mağduriyetleri açısından ciddi bir risk barındırması nedeniyle, bu tür izinsiz faaliyetlerde bulunan internet sitelerine itibar edilmemesi, kişisel bilgilerin kesinlikle bu sitelerle paylaşılmaması amacıyla konunun kamuoyuna duyurulmasında yarar görülmektedir.