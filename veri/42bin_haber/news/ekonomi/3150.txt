Pakistan ile İran arasında enerji işbirliği
Pakistan ile İran, ABD'nin itirazlarına rağmen enerjide işbirliğine gidiyor. İran'dan Pakistan'a doğalgaz sevkıyatı için inşa edilecek boru hattının temeli atıldı. 
İki ülke sınırındaki törende, İran Cumhurbaşkanı Ahmedinecad ile Pakistan Cumhurbaşkanı Asıf Ali Zerdari bir araya geldi.

Boru hattının İran tarafındaki bölümünün inşaatı neredeyse tamamlandı. İki ülkenin liderini buluşturan bu törenle, boru hattının Pakistan'daki bölümünün temeli atılmış oldu. 
Boru hattı projesi, Zerdari hükümetinin seçimlere gidişine günler kala gündeme geldi. Hükümetin bu projeyi, Pakistan'ın enerji sıkıntılarına karşı koz olarak kullanıp oy almayı hedeflediği tahmin ediliyor. 
Ancak projenin 1.5 milyar dolarlık maaliyeti ve ABD'nin tavrı, boru hattının önündeki engeller. 
Geçen hafta ABD Dışişleri Bakanlığı Sözcüsü Victoria Nuland, "Boru hattı inşaatı başlarsa İran'a uyguladığımız yaptırımlarla ilgili ciddi sorunlar çıkar" diyerek tarafları uyarmıştı. 
ABD, İran'la Pakistan arasındaki projeye karşı çıkarak, Türkmenistan'dan Afganistan ve Pakistan yoluyla Hindistan'a uzanan bir boru hattı öneriyor. 
İran-Pakistan boru hattı projesinde ise hedef, 2014 sonunda doğalgaz akışını başlatmak. Ancak, bu tarihe yetişme ihtimali düşük görülüyor.