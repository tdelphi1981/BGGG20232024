IMF büyüme beklentisini revize etti
Uluslararası Para Fonu (IMF), küresel ekonomiye ilişkin büyüme beklentilerini aşağı yönlü revize etti. IMF'nin ocak ayı Dünya Ekonomik Görünüm Raporu'nda, küresel ekonomik büyümenin 2013 yılında artacağı, ancak Ekim 2012'de yayımlanan öngörülerin altında kalacağı ifade edildi.

Raporda, küresel ekonomide aşağı yönlü risklerin devam ettiği, ABD ve Euro Bölgesi'nde atılan politika adımlarının kriz riskini azalttığı belirtildi.

Japonya'nın resesyona doğru kaydığı, ancak alınan ek canlandırma tedbirleriyle kısa vadede büyümenin güçlenmesinin beklendiği ifade edildi.

Raporda, kriz riskinin gerçekleşmemesi ve finansal koşullardaki toparlanmanın devam etmesi halinde küresel büyümenin öngörülenden daha iyi olabileceği vurgulandı.

IMF, Ekim 2012'de yüzde 3,6 olarak açıkladığı 2013 yılı küresel büyüme tahminini yüzde 3,5'e, 2014 yılı tahminini ise yüzde 4,2'den yüzde 4,1'e düşürdü.