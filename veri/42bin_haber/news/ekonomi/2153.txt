Altının onsu 5 haftanın en düşüğünde
Altının onsunun fiyatı uluslararası piyasada, 1.660 doların altında satışların etkisini artırmasıyla 7 Ocak tarihinden beri gördüğü en düşük seviye olan 1.643,95 dolara kadar geriledi.
Güne 1.666,85 dolar seviyesinden başlayan altının onsu Uzakdoğu piyasalarının yeni yıl tatili nedeniyle kapalı olmasının etkisiyle sakin seyrediyordu. Analistlerin kısa vadeli destek seviyesi olarak dikkati çektikleri 1.660 dolar seviyesinin aşağı yönlü geçilmesi ile düşüşü hızlanan altının onsu en düşük 1.643,95 dolara kadar geriledikten sonra bu dakikalarda 1.650 dolar seviyelerinde dengelenme çabasında.

5 haftadır 1.650 dolar seviyesinin altına düşmeyen altının onsu, yukarıda ise 1.695 dolar direncini aşamayarak dar bir bant içinde dalgalı hareket ediyordu. Analistler altının ons fiyatının 1.650 dolar desteğini kırması durumunda 1.627 dolar desteğinin gündeme gelebileceğini ifade ediyor.