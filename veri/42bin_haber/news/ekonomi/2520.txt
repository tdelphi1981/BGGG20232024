Türkler ABD, Almanya ve Japonya'yı solladı
Türkiye'de çalışanlar, yılda ortalama bin 877 saatini işte geçiriyor. Türkiye'de, dünyanın üç büyük ekonomisinden daha fazla çalışılıyor. Türkler Almanya'dan yılda 464, Japonya'dan 149, ABD'den 90 saat fazla çalışıyor.
OECD'nin, çevre, ekonomi ve sosyal alanlara ilişkin istatistiklerin yer aldığı 'Factbook 2013' başlıklı çalışmasında 2011 yılı verileri kullanılarak üye ülkelerde çalışma saatleri karşılaştırıldı.

Çalışmaya göre, kişilerin zamanlarının ne kadarını çalışmaya harcadıkları, ne kadarını ailelerine ve kendilerine ayırdıkları yaşam kalitesi açısından büyük önem taşıyor.

Yıllık ortalama çalışma süresi, yıl boyunca çalışılan toplam saatin, istihdamdaki ortalama kişi sayısına bölünmesiyle bulunuyor. Veriler, part-time ve tam zamanlı çalışanlar dahil olmak üzere kendi işinde veya bir iş yerinde çalışanları kapsıyor. 

OECD çalışmasında, kişilerin çalışma sürelerinin azalması aynı zamanda ülkedeki verimlilik artışının kişilerce paylaşılması olarak değerlendiriliyor. Çalışmada, son dönemde bazı OECD ülkelerinde hükümetlerin, ebeveynlerin iş ve aile yaşantıları arasında bir denge kurabilmelerini kolaylaştırmak için çeşitli politikalar uyguladıkları ve bu politikalar arasında çalışma saatlerinin azaltılmasının da yer aldığı belirtiliyor.

ÇALIŞMA SAATLERİ AZALDI
Çalışmaya göre; OECD ülkelerinin çoğunluğunda, 2000-2011 yılları arasında kişi başına ortalama çalışma saatleri azaldı.

Avustralya, Avusturya, Şili, Çek Cumhuriyeti, Yunanistan, İzlanda, İrlanda, İtalya, Japonya ve Lüksemburg'da bu dönemde ortalama çalışma süresinde 80 saat ve üzerinde düşüş yaşandı. En fazla düşüş yaşanan ülke 216 saatle Şili oldu. Az da olsa çalışma saatinin arttığı ülkeler Belçika ve İsveç oldu.

Yıllık ortalama çalışma saati açısından tüm OECD ülkeleri ortalaması 2000 yılında bin 844 iken, 2011 yılında bin 776 saate geriledi. Bu gerileme, 40 saatlik haftalık çalışma süresi dikkate alındığında, 1.5 saatlik bir düşüşe denk geliyor.

2011 yılında OECD ülkeleri arasında yıllık ortalama çalışma süresinin en fazla olduğu ülke adı siestayla anılan Meksika oldu. Meksika'da çalışanlar yılda ortalama 2 bin 250 saat görev yaptı. Meksika'yı 2 bin 47 saatle Şili, 2 bin 32 saatle Yunanistan izledi.

EN AZ ÇALIŞAN HOLLANDA
Yıllık ortalama çalışma süresinin en az olduğu ülke ise Hollanda. Hollanda'da çalışanlar yılda bin 379 saati işte geçiriyor. Hollanda'nın ardından bin 413 saatle Almanya, bin 426 saatle Norveç geliyor.

TÜRKİYE, ALMANYA VE FRANSA'DAN UZAK ARA ÖNDE
OECD ortalamasının bin 844 saat olduğu 2000 yılında Türkiye'de bir çalışan, bin 937 saatini çalışarak geçirdi. Yani Türkiye'deki çalışanlar, OECD ortalamasından 93 saat daha fazla çalıştı.

OECD ortalamasının bin 776 saate gerilediği 2011'e gelindiğinde ise Türkiye'de de bir çalışanın işte geçirdiği süre ortalama bin 877 saate indi. Türkiye'de çalışanların fazladan çalıştığı süre OECD ortalamasına göre 101 saate çıktı.

Türkiye'de, Almanya'dan yılda 464, Fransa'dan 401, İngiltere'den 252, İspanya'dan 187, Japonya'dan 149, İtalya'dan 103, ABD'den 90 saat fazla çalışılıyor.