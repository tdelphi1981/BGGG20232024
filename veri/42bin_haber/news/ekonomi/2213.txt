ÖYK, Doğusan'ın satışını onayladı
Özelleştirme Yüksek Kurulu, Doğusan Boru Sanayii ve Ticaret AŞ'nin yüzde 56,09 oranındaki hissesinin, 5 milyon 200 bin dolar bedelle Mayıs Gayrimenkul Taahhüt İnşaat Sanayi ve Ticaret Limited Şirketi'ne satışını onayladı.
Özelleştirme İdaresi Başkanlığı'nın bugünkü Resmi Gazete'de yayımlanan Tebliğine göre, blok satış yoluyla özelleştirilmesine karar verilen Doğusan Boru Sanayii ve Ticaret AŞ'nin tamamı ödenmiş 20 milyon lira sermayesi içinde 11 milyon 217 bin 845 lira tutarında sermayeyi temsil eden Özelleştirme İdaresi Başkanlığı'na ait yüzde 56,09 oranındaki hisse, ihalede en yüksek teklifi veren Mayıs Gayrimenkul Taahhüt İnşaat Sanayi ve Ticaret Limited Şirketi'ne devredilecek. 
Söz konusu şirketin İdare tarafından verilecek süre içerisinde satış sözleşmesini imzalamaması ya da şartnamede öngörülen yükümlülükleri yerine getirmemesi halinde, geçici teminatı irat kaydedilecek ve ihale iptal edilecek.