Park Bravo, Nine West'i sattı
Türkiye'nin önde gelen hazır giyimcilerinden Park Bravo, grup bünyesinde yer alan ayakkabıcı Nine West'i Dubaili Landmark Grup'a sattı. Satışın netleşmesi için Rekabet Kurulu'ndan karar bekleniyor.
43 yıllık hazır giyim devi Park Bravo, önemli bir satışa imza attı. Uzun süredir çeşitli anlaşma ve ortaklık arayışları için yabancılarla temaslarda bulunan şirket, aradığı ortağı Körfez'den buldu. Yaklaşık 5 milyar dolar cirosu ile perakende ve hizmet sektöründe faaliyet gösteren Dubaili Landmark Grup, gerekli onayın çıkmasının ardından Türkiye'de faaliyet göstermeye başlayacak.  
ÖZÇOBAN YÖNETİMDE KALACAK 
Edinilen bilgiye göre yapılan satış sadece Park Bravo bünyesinde bulunan ayakkabı devi Nine West'i kapsıyor. Landmark ile yapılan görüşmeler Nisan ayından bu yana sürerken, gelinen noktada yüzde 88'lik hissenin satışı yönünde el sıkışıldı. Kalan yüzde 12'lik hisse ise Park Bravo'nun patronu Kamil Özçoban'da kalacak. Satış sonrası yönetim Dubaili gruba geçecek, Ancak Özçoban yönetimde yer almaya devam edecek.  
Türkiye genelinde 42 mağazası ve 24 corner'ı bulunan ayakkabıcı Nine West'in yurtdışında da 12 şubesi var. Bu şubelerin beşer tanesi Romanya ve Kazakistan, iki tanesi de Azerbeycan'da bulunuyor.  
DUBAİLİ DEV BİR GRUP 
Nine West ile Türkiye'ye girme hazırlığı yapan Landmark grubun toplam cirosu 4.7 milyar dolar. 19 ülkede faaliyet gösteren grup perakende ve hizmet sektörülerine odaklanmış durumda. Gruptaki çalışan sayısı ise  40 binden fazla.  
Grubun çeşitli ülkelerde faaliyet gösteren Centrepoint, Babyshop, Shoe Mart, Splash, Lifestyle ve Beautybay gibi markaları bulunuyor. Grup aynı zamanda VCitymax otellerinin de sahibi konumunda.  
eguler@hurriyet.com.tr 
  
 