Elektrikte açma kapama parası kamuya kalıyor
Bakan Yıldız Elektrik dağıtım firmaları istedikleri kadar açma kapama yapsınlar, para kamunun cebine giriyor dedi.

ENERJİ ve Tabii Kaynaklar Bakanı Taner Yıldız, elektrikte dağıtım firmalarının bolca açma kapama yaparak faturaları şişirdiğine ilişkin iddialara yanıt verdi. Meclis’te milletvekillerinin sorularını yanıtlayan Yıldız “Haydi bolca yapılıyor diyelim, ama bunların gelirlerinin kamu adına yapıldığını, bu tahsilatı özel sektörün kendi cebine yapmadığını bilmemiz lazım. Bütün onların hepsi kamu adına yapılan ve elektrik şirketinin, özel şirketin kasasında bulunmayan rakamlardır” dedi. Yıldız, şunları söyledi: “Açma kesmeyi isterse yüz tane yapsın, isterse yüz bin tane yapsın gerekçelendirmek zorunda ve halkımıza mutazarrır yapmadan bunları yapmak zorunda.” 
Nükleerde kararlıyız 
Türkiye için en uygun enerjinin nükleer olduğunu, bu kararlıktan vazgeçmediklerini belirten Yıldız “Türkiye’nin baz yüklere ihtiyacı var. Bu, aynı zamanda yenilenebilir enerji kaynaklarını desteklemek anlamına geliyor. Türkiye’de rüzgar 8.640 saat esmiyor, 1.800 ila 2.200 saat civarında esiyor” diye konuştu.