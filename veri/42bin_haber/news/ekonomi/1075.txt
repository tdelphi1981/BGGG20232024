Türk Telekom'a Rekabet soruşturması
Rekabet Kurulu, Türk Telekomünikasyon AŞ hakkında soruşturma açılmasını kararlaştırdı.
Konu ile ilgili Rekabet Kurulu'nun sitesinden yapılan açıklamada şu bilgiye yer verildi: "Türk Telekomünikasyon A.Ş.nin nihai kullanıcıya yönelik perakende tarifelerini, uzak mesafe telefon hizmeti işletmecilerine yönelik toptan tarifelerinin altında belirlemek suretiyle hâkim durumunu kötüye kullandığı iddiasını içeren ve Serbest Telekomünikasyon İşletmecileri Derneği tarafından yapılan şikâyet başvurusunun Danıştay 13. Dairesi tarafından iptal edilmesi nedeniyle Rekabet Kurulu yeniden değerlendirdi. 
Yapılan önaraştırma sonucunda dosyada yer alan bilgi ve belgeleri 03.01.2013 tarihli toplantısında müzakere eden Kurul, 4054 sayılı Rekabetin Korunması Hakkında Kanunun 41. maddesi uyarınca Türk Telekomünikasyon A.Ş. hakkında soruşturma açılmasına karar verdi.  
Bilindiği üzere 4054 sayılı Kanunun 6. maddesi hâkim durumun kötüye kullanılmasını yasaklamakta olup soruşturma Kanunun bu yönde ihlal edilip edilmediğinin  tespiti amacıyla başlatıldı."
 
 