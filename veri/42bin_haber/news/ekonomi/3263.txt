Euro Bölgesi Kıbrıs Rum kesimini kurtarıyor
Euro Bölgesi maliye bakanları, ağır şartlar karşılığında Kıbrıs Rum kesiminin kurtarılmasına yeşil ışık yaktı. Ağır mali ve ekonomik krizdeki Kıbrıs Rum Kesimi için Uluslararası Para Fonu'nun (IMF) da muhtemel katkısıyla 10 milyar euroluk kredi paketi hazırlayan Euro Bölgesi, kalan miktarı Rum bankalarında mevduatı olanlardan tahsil edecek.

Euro Bölgesi maliye bakanları ve IMF'nin Brüksel'de dün gece 10 saat süren müzakerelerinde şekillenen kurtarma operasyonu uyarınca, Rum bankalarında mevduatı olan herkes vergilendirilecek.

100 bin euronun altında mevduatı olanlara yüzde 6,75 ve bu limitin üzerinde mevduatı bulunanlara yüzde 9,9 kesinti derhal uygulanacak. Bu şekilde toplanacak 5,8 milyar euroyla Kıbrıs Rum kesiminin aşırı borçlanmasının önüne geçilecek.

Güney Kıbrıs Rum Yönetimi Maliye Bakanı Mihalis Sarris, Euro Bölgesi maliye bakanları toplantısının ardından basına yaptığı açıklamada, "Özellikle (mevduat sahibi) halkın dahil edilmesi nedeniyle hoş bir sonuç değil. Fakat diğer ihtimallere göre en az külfetli olan buydu" dedi. 

Sarris, tüm mevduat sahiplerine tek seferliğine uygulanacak verginin, Rum Kesiminden daha fazla sermaye kaçışına neden olmayacağını savundu. 

IMF Başkanı Christine Lagarde da, Euro Bölgesi'nin Rum Kesimini kurtarma planının "sürdürülebilir" olduğunu ve buna katkı yapmayı değerlendireceklerini söyledi. 

AB Komisyonu'nun Ekonomik ve Parasal İşlerden Sorumlu Başkan Yardımcısı Olli Rehn ise, kurtarma operasyonlarında mevduat sahiplerinin vergilendirilmesinin başka ülkeler için düşünülmediğini vurguladı. 

Rum yönetimi, kurtarma paketi karşılığında yüzde 10 olarak uyguladığı kurumsal vergileri yüzde 12,5'e yükseltmeyi, kamu varlıklarını özelleştirmeyi, kara parayla mücadeleyi ve bankacılık sektörünü küçülterek yeniden yapılandırmayı kabul etti.