İspanya'nın 110 yıllık bankasının kapısına kilit
İspanya'nın en büyük bankası olarak bilinen Santander, grubuna bağlı olan Banesto bankasını absorbe edip kendi bünyesi içine katacağını açıkladı. Santander Yönetim Kurulu'nun, bugün yaptığı toplantısı sonrasında verilen bilgiye göre, Santander, yüzde 89,74'üne sahip olduğu Banesto bankasını absorbe etme kararı aldı. 

İspanya'nın en eski bankalarından olan, 110 yıllık geçmişi bulunan Banesto bankasının absorbe edilmesi ve tamamen tüm şubelerinin Santander bankasına kaydırılması işlemi 2013 Mayıs ayında tamamlanacak. 

Santander bankasının Başkanı Emilio Botin imzalı basın açıklamasında da, Banesto ve ona bağlı olan Banif bankalarının toplamda 4 bin 664 olan şubesinden 700'ünün kapatılacağı ve bu şekilde 520 milyon euro'luk bir tasarruf öngörüldüğü bildirildi. 

Banesto ve Banif personelinin ise sayılarının azaltılacağı ve Santander bünyesinde işe alınacakları ifade edildi. 

Gelecek yıllarda KOBİ yatırımları üzerinde uzman olan Banesto ve Banif'i şirket bankacılığı ağlarında daha da güçlendirmeyi planlayan Santander, 2012'nin ilk 9 ayında, geçen yılın aynı dönemine göre yüzde 66 azalışla 1 milyar 804 milyon euro kar açıklamıştı.

Bu dönemde Banesto'nun karı ise yüzde 83,2 gerileyerek 50,1 milyon euro olarak açıklanmıştı.