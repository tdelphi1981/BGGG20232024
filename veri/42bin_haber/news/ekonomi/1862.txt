Otoyol-köprü ihalelerinde flaş gelişme!
Başbakan Erdoğan, Körfez'den çok ciddi miktarda fon beklediklerini belirterek, "Otoyol-köprü ve Başkentgaz gibi ihaleleri tekrar masaya yatıracağız. Belki bazılarını iptal edeceğiz" mesajı verdi. Türkiye'nin malının kıymetini bildiğini söyleyen Erdoğan, "1.5'i yakalamışken, 1 milyar dolara satarsak bunun hesabı sorulmaz mı?" dedi.
Başbakan Recep Tayyip Erdoğan, otoyol, Başkentgaz gibi bazı dev ihalelerin iptal edilebileceği sinyalini verdi. Habertürk'te canlı yayına katılan Erdoğan, "Şimdi arkadaşlarımız Körfez'e gidiyor, ikili görüşmeler yapıyor. Ben inanıyorum ki çok ciddi fonlar Türkiye'ye gelmeye başlayacak. Belki bazı özelleştirmeleri iptal edeceğiz. Örneğin otoyol, köprü ihalelerini tekrar masaya yatıracağız. Çünkü daha yüksek beklentilerimiz var" dedi.

HESAP SORULUR
Türkiye'nin malının kıymetini bilen bir ülke durumunda olduğunu söyleyen Erdoğan, şöyle konuştu: "Kârlılık olayını milletimizin lehine düşünmek durumdayız. Mesela Başkentgaz'da 1.5 milyar doları yakaladık. Ödemediği için teminatı yandı. Geçtiğimiz günlerde yapılan ihalede teklif 1 milyar 162 milyon dolar oldu. Geçmişte 1.5'u yakalamışken şimdi 1'e düşünce Fatih Altaylı bunun hesabını sormaz mı?" Köprü ve otoyolların 25 yıllığına özelleştirilmesi ihalesine en yüksek teklifi 5 milyar 720 milyon dolarla Koç-UEM-Gözde Ortak Girişim Grubu vermişti. Başkentgaz'ın yılan hikâyesine dönen özelleştirmesinde ise en yüksek teklif 1.162 milyon dolarla Torunlar Gıda'dan gelmişti.

REYTİNG ŞİRKETLERİ İDEOLOJİK DAVRANIYOR
Kredi derecelendirme kuruluşlarını da eleştiren Başbakan Erdoğan, kurumları karar verirken ideolojik hareket etmekle suçladı. Erdoğan, "Batan ülkeleri artıda bizi hâlâ ekside gösteriyorsunuz. Bundan gelişmiş ülkeler de şikâyetçi. Siz verseniz de vermeseniz de yatırımcı Türkiye'ye güveniyor. Kredi kuruluşları itibar kaybına uğradı" dedi.

ATATÜRK HAVALİMANI YEŞİL ALAN OLACAK
Atatürk Havalimanı ve Sabiha Gökçen'in ihtiyacı karşılamadığını söyleyen Başbakan, "Bu nedenle turizm noktasında çok ciddi kaybımız oluyor. Bir anlamda kârdan zarar ediyoruz. Atatürk Havalimanı'nda, orada konut falan olmayacak, tamamen yeşil alan olacak" diye konuştu. Erdoğan Kanalİstanbul'un proje çalışmalarının da bitmek üzere olduğunu söyledi.