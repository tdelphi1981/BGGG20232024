'Türkiye bu yıl çok ilerleyecek'
 
 Yandex sponsorluğunda Münih’de gerçekleştirilen ve küresel çapta dijital dünyanın geleceğinin tartışılıp şekillendirildiği en önemli konferanslardan biri olan DLD 2013’de dün özel öğle yemeği verdi. Yemeğe, dünyanın önde gelen medya, internet ve telekomünikasyon şirketleri yöneticileri ile yatırımcıları ile Yandex Kurucusu ve CEO’su Arkady Volozh ve Yandex.Türkiye Yönetim Kurulu Başkanı Mehmet Ali Yalçındağ katıldı. 
 HIZLA İLERLEYECEĞİZ
  
 
 Mehmet Ali Yalçındağ konuşmasında Yandex’in Türkiye’deki başarılı ilerleyişi anlattı. Göreve başladığı Temmuz 2012’den bu yana YandexTürkiye’nin marka bilinirliğiyle birlikte, ürün ve hizmetlerinin kullanımında gözle görülür bir artış kaydedildiğini ve bunun henüz başlangıç olduğunu dile getiren Yalçındağ, "2012’nin son birkaç ayı içerisinde heyecan verici bir şekilde yol aldık, 2013’te de çok çalışacak, hızla ilerleyeceğiz. Bu yıl Yandex’in yılı olacak. Bundan 4-5 yıl sonra burada yeniden konuşma yapmaya davet edilecek olursam, Yandex’in Türkiye’de yüzde 25-30 pazar payına ulaştığını müjdeliyor olacağıma inanıyorum." dedi. 
 'YOLLARIMIZ KESİŞTİĞİ İÇİN MUTLUYUZ' 
 Yandex Kurucusu ve CEO’su Arkady Volozh da Türkiye’ye ve burada yerelleşmeye verdiği önemi vurguladı. Yandex.Türkiye’nin ilerleyişinden memnuniyetini dile getiren Volozh, "Teknoloji, dünyanın her yerinde aynıdır, bir ülkeden diğerine rahatlıkla götürebilirsiniz. Önemli olan, gittiğiniz ülkede, orayı ve insanlarını iyi tanıyan, medya konusunda tecrübeli birini bulmak ve teknolojinizi insanlara bir araya getirmeyi, sevdirmeyi başarmaktır. Bu konuda doğru kişiyi bulduğumuza inanıyor ve çok seviniyorum. Yollarımızın Mehmet Ali Yalçındağ ile kesişmesinden dolayı çok şanslıyız." diye konuştu.
  