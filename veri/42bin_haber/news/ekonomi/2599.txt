Deri sektörü hedef büyüttü
Türkiye Deri Konfeksiyoncuları Derneği (TDKD) Yönetim Kurulu Başkanı Mehmet Ali Dinç, deri sektörünün 2023 yılı ihracat hedefinin 4 milyar dolar olduğunu söyledi.
TDKD Yönetim Kurulu Başkanı Dinç, 2012 yılında 1,6 milyar dolarlık beyannameli deri ve deri ürünleri ihracatı yapıldığını ifade etti. Aynı dönemde fiili ihracat tutarının ise, özel faturalı satışlar ve turistlere yönelik yapılan yurt içi perakende satışlarla birlikte 3 milyar dolara ulaştığını belirten Dinç, turistlere deri satışının Antalya çevresinde yoğunlaştığını kaydetti. 
Dinç, deri sektörü olarak 2023'te 4 milyar dolarlık ihracat yapmayı hedeflediklerini ifade ederek Bu hedefe rahatlıkla ulaşılır. Zaten 2012 yılında yaklaşık 3 milyar dolarlık fiili ihracat yapıldı diye konuştu.

İstanbul Deri Fuarı artık dünyada bilindik hale geldi

Dinç, deri konfeksiyoncularının çoğunlukla İstanbul ve İzmir'de faaliyet gösterdiğine dikkati çekerek tabaklama da dahil olmak üzere, deri sektöründe doğrudan ve dolaylı olarak 200 bin kişinin istihdam edildiğini söyledi. 
İstanbul Deri Fuarı'nın beklentileri doğrultusunda gerçekleştiğini kaydeden Dinç, Fuara gelen ziyaretçi profili değişti. Bu sene adeta Çin istilasına uğradık. Çin'den yüklü miktarda sipariş aldık. Rus ziyaretçi sayısı da çok fazlaydı. Genel olarak iyi bir fuar gerçekleşti. İstanbul Deri Fuarı artık dünyada bilindik hale geldi dedi.

Tasarıma daha fazla yatırım yapılacak

Dinç, 2023 hedefi doğrultusunda, tasarıma daha fazla yatırım yapılacağının altını çizerek, teknik ve yüksek teknoloji gerektiren ürünlere yönelik Ar-Ge çalışmalarının destekleneceğini ve üniversite-sanayi-TÜBİTAK işbirliğinin geliştirileceğini dile getirdi. 
Deri sektöründe, kayıt dışılık, haksız rekabet, eğitimli çalışan ve kaliteli işçi eksikliği gibi sorunların yaşandığını belirten Dinç, uluslararası iş yapma biçimlerinin geliştirilmesi, dünya pazarına entegre olmanın süresini kısaltacak iş, bilgi, sermaye ve kaynak paylaşımı konusunda iş ortaklıklar ve paylaşım alanlarının oluşturulmasının sektörün beklentileri arasında yer aldığını kaydetti.

2012'de 1 milyar 605 milyon dolarlık ihracat

İstanbul Tekstil ve Konfeksiyon İhracatçı Birlikleri (İTKİB) verilerine göre, 2012 yılında bir önceki yıla göre yüzde 8,5'lik artışla 1 milyar 605 milyon 69 bin dolarlık deri ve deri ürünleri ihracatı yapıldı. 
Toplam ihracatın yüzde 1,1'ini karşılayan deri sektöründe geçen yıl en fazla ihracat 435,3 milyon dolarla Rusya'ya yapıldı. 
Sektörün temel girdisi olan ham derinin bir kısmı ise, ülke içi üretimin yeterli olmaması nedeniyle ithalat yoluyla karşılanıyor. Bu bağlamda 2011 yılında 2,2 milyar dolarlık ham deri ithalatı gerçekleştirildi. 
Türkiye'de, 2000-2009 yılları arasında yıllık ortalama 3 milyon büyükbaş hayvan kesilirken bu rakam 2009 yılında 1,5 milyona düştü. Bu süreçte 1,6 liraya kadar gerileyen ham derinin kilogram fiyatı bugün 4,5 liraya ulaştı. 
Düz deride dünyanın en büyük 4'üncü üreticisi olan Türkiye, ana maddesi deri olan sektörlerde ise İtalya'dan sonra Avrupa'da ikinci sırada yer alıyor.