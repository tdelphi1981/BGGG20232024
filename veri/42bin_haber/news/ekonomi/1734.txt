Bu ilde ekmeğin fiyatı 15 kuruşa düştü
Kırşehir'de fırıncılar ve marketler arasında yaşanan rekabet nedeniyle 250 gram ekmeğin fiyatı 15 kuruşa düştü.
Kırşehir Esnaf ve Sanatkarlar Odaları Birliği Başkanı Bahamettin Öztürk, AA muhabirine yaptığı açıklamada, yaklaşık 20 gün önce iki fırın arasında başlayan rekabete diğer 15 fırının da katıldığını belirterek, fiyatların önce 50 kuruşa, daha sonra 35 kuruşa, dün de 15 kuruşa düştüğünü söyledi.

Birlik olarak fırıncıları çağırıp anlaştırmaya çalıştıklarını, ancak rekabetin devam ettiğini belirten Öztürk, ekmeğin kalitesinin düşmesinden endişe duyduğunu ifade etti.

Fırınların rekabetine bazı büyük marketlerin de katılmasıyla fiyatların 15 kuruşa düşmesinin vatandaş açısından memnuniyet verici olduğunu vurgulayan Öztürk, 'Kaliteli unun torbası 58 ile 60 lira arasında. Bunun diğer girdileri de var. Fırıncılar nereye kadar dayanacak, bilmiyoruz. 250 gram ekmeği 15 kuruştan satmaya devam ederlerse, ekmeğin kalitesinin düşmesinden endişe ediyoruz' dedi.

Ekmeği 15 kuruştan satan bir marketin insan kaynakları müdürü Murat Taş da, 'Biz de bu rekabete ortak olmak için ekmeğin fiyatını 15 kuruşa indirdik. Yaklaşık 20 gündür kademeli başlayan indirimde ekmeğin fiyatı dün itibariyle 15 kuruşa düştü. Fırıncılar ekmek yetiştiremiyor. Normalde 1000 ekmeği gün boyu satarken bugün öğlen saatlerinde marketteki ekmeğin tamamı satıldı' diye konuştu.