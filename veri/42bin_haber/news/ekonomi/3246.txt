Atatürk Havalimanı'na 43 park yeri daha
Devlet Hava Meydanları İşletmesi (DHMİ) Genel Müdürü Orhan Birdal, Atatürk Havalimanı'nın, mevcut park alanına ek olarak 26'sı orta boy, 17'si büyük boy uçak olmak üzere toplam 43 uçak kapasiteli park alanı inşa edileceğini açıkladı.Birdal, yaptığı yazılı açıklamada, Atatürk Havalimanı'nın bitişiğindeki Maliye Bakanlığı'na ait 585 bin metrekarelik alanın Ulaştırma, Denizcilik ve Haberleşme Bakanlığı Alt Yapı Yatırımları Genel Müdürlüğüne tahsis edildiğini belirterek, 13 Mart'ta Maliye Bakanlığı'nca onaylanan tahsis işlemini gerçekleştirdiği bu arsaya DHMİ tarafından uçak park alanı yapılacağını ifade etti.

Tahsis işlemiyle Atatürk Havalimanı sınırları içine dahil edilen bu arazi üzerinde 26 adet orta boy, 17 adet büyük boy uçak olmak üzere toplam 43 adetlik uçak park alanı oluşturulacağını bildiren Birdal, master proje çerçevesinde yapılması planlanan uçak park alanının alt yapı ve ihale hazırlık çalışmalarının tamamlandığını kaydetti.

İnşaata bir an önce başlanacağını ve park alanının ivedilikle hizmete verileceğine dikkati çeken Birdal, Diğer taraftan, yaratılan uçak park alanı Atatürk Havalimanı'ndaki uçak trafiğini de olumlu yönde etkileyecek, kapasite artışı sağlayacak dedi.

-Atatürk Havalimanı 'enlerin ve rekorların' havalimanı-

Atatürk Havalimanı'nın büyüme oranlarına göre dünyada ve Avrupa'da 10 milyonun üzerinde yolcusu bulunan havalimanları kategorisinde 1. sırada yer aldığına dikkati çeken Birdal, şunları kaydetti: İstikrarlı ve süratli bir şekilde büyüyen Türk sivil havacılığının kalbi İstanbul'da atıyor. 2012 yılında Atatürk Havalimanı'nda toplam 364 bin 303 uçak iniş-kalkış yaptı, günlük ortalama 1000 uçağa hizmet sunuldu. Dünya ve ülke havacılığımızın göz bebeği olan İstanbul'da hizmet alanımızla ilgili ciddi bir sorun yaşanmaması için elimizden geleni yapıyoruz. Geceli gündüzlü çalışmalarımız meyvesini veriyor. Son bir yıldır, yoğunluk kaynaklı rötarların önüne geçmeyi başardık. Bunun için sürekli çalışmalar, düzenlemeler yapıyoruz. Gerekli her türlü ek önlemi alıyoruz. Pist ayarlamaları, uçuş güvenliğine zarar vermeyecek derecede trafik düzenlemeleri bu tür çalışmalardan bazıları

Atatürk Havalimanı'nda geçen yıl Mayıs ayında uygulamaya konulan sistemle lodosun etkisini en aza indirdiklerini anımsatan Birdal, lodostan kaynaklanan rötarların sona erdirdiğini, planlanan ek park alanlarıyla da park kaynaklı problemlerin asgariye indirileceğini ifade etti.

Yapılan çalışmalarla Atatürk Havalimanı'nın, dünyanın en düzenli meydanları arasında yer alacağını belirten Birdal, Havayolunun halkın yolu olmasından kaynaklanan yoğun trafikle yarışıyoruz, bu yarışın kazananı olma gayretimiz var. İstanbul'un incisi, dünyanın birincisi yeni havalimanı elbette nihai ve kesin çözüm. Burası hizmete girinceye kadar Atatürk Havalimanı, Türkiye havacılığının merkezi olma misyonunu sürdürecek ve hiçbir iş ve hizmetin aksamasına meydan verilmeyecek diye konuştu.