EBRD'den Türkiye'deki 5 bankaya övgü
Avrupa İmar ve Kalkınma Bankası'nın (EBRD), Akbank, Denizbank, Garanti Bankası, İş Bank ve Vakıfbank'ın enerji verimliliği finansmanına verdikleri olağanüstü katkıyı takdirle karşıladığı belirtildi.
EBRD'den yapılan açıklamada, ilk kez verilen Sürdürülebilir Enerji Finansmanında Mükemmelliyet Ödülleri'nin düzenlenen törenle sahiplerini bulduğu belirtildi. 
EBRD'nin başlattığı, işletmelerin ve konut sahiplerinin enerji faturalarını azaltmalarını sağlayan Türkiye Sürdürülebilir Enerji Finansman Programı'nın, TurSEFF çerçevesinde yapılan ilk girişim olduğu ifade edilen açıklamada, EBRD'nin 2010 yılından bu yana yenilenebilir enerji projelerinin hayata geçirilmesi için Türk bankalarına, KOBİ'lere ve konut sahiplerine toplam 285 milyon dolar kredi sağladığı kaydedildi. 
Açıklamaya göre, ödül töreninde konuşan EBRD Güney ve Doğu Akdeniz, Türkiye ve Ukrayna'dan sorumlu Finansal Kurumlar Direktörü Francis Malige, özel kredi ürünleri sayesinde enerji verimliliğini ve düşük karbon uygulamalarını destekleyen katılımcı bankaların gösterdikleri çabanın önemli olduğunu ifade etti. 
Özellikle KOBİ'lerin enerji tasarruf projelerine finansman sağlayan EBRD'nin, onların sürdürülebilir gelişimlerine katkı sağlarken, Türk ekonomisinin genel rekabetçi düzeyini de yükselttiğini kaydeden Malige, katılımcı bankaların, bu programın başarıyla uygulanmasında çok büyük öneme sahip olduklarını belirtti.
Avrupa İmar ve Kalkınma Bankası'nın Türkiye'deki sürdürülebilir enerji finansmanı programı olan TurSEFF kapsamında hayata geçirilen yatırımların sonucunda, fosil yakıtı kullanımının yoğunluğu azaldığı ve önemli miktarda sera gazı salınımının engellendiği ifade edilen açıklamada, şu bilgilere yer verildi: 
TurSEFF tarafından finanse edilen yatırımlar, yıllık toplam 286 bin ton yakıt eşdeğerinde bir enerji tasarrufu sağlamıştır. Bu rakam 1.5 milyondan fazla insanın yaşadığı Adana gibi bir şehrin yıllık konut enerji tüketimine denk gelmektedir. Bu yatırımların uygulanması sonucu, yıllık CO2 salınımında yaklaşık 815 bin ton değerinde tasarruf sağlanmıştır. Bu da yılda 15 bin kilometre yol yapan 325 bin 80 aracın yıllık salınımına denk gelmektedir.