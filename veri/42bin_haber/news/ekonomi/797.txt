Üretici Çin sarımsağından şikayetçi
Sarımsak fiyatlarında sezon başındakine göre yüzde 30'a yakın fiyat düşüş yaşanması, üreticiyi sıkıntıya soktu. Düşüşe gerekçe olarak Çin sarımsağı ithalatını gösteren üretici, elinde kalan sarımsağı zararına satmaktansa Gökırmağa dökmeyi düşünüyor.
Sezon başında iri dişlisinin kilogramı 8-8,5 liraya kadar yükselen Taşköprü sarımsağının fiyatında, kış aylarında yüzde 30'luk bir düşüş yaşandı. 
Geçen yıldaki gibi fiyat düşüşüyle karşı karşıya kalan üretici, elindeki ürünü 5-6 liradan ancak pazarlayabiliyor. Türkiye'nin sarımsak ihtiyacının büyük bölümünü karşılayan Taşköprü'deki üreticiler, fiyat düşüşünün nedenini ithal Çin sarımsağına bağlıyor. 
Üretici, ırmağa döker bu fiyata satmaz

Taşköprü Ziraat Odası Başkanı Murat Çelik,  yaptığı açıklamada, sarımsak fiyatının 3 lira gerileyip 5-6 liraya kadar düştüğünü belirterek, Artı mazot fiyatları arttı. Buradaki fiyatlar artınca dışarıdan sarımsak girdi ve Taşköprü sarımsağının piyasası düştü dedi. 
Çin'den gelen sarımsağın önlenmesi gerektiğine işaret eden Çelik, şöyle devam etti:
Üreticinin elinde şu anda yüzde 10'luk bir sarımsak kaldı. Üreticimiz, sarımsağı bu fiyata satmaz. Irmağa döker ama zarar ettiği bu fiyata satmaz. Daha önceki yıllarda da üreticimizin ürününü zarar ettiğinden dolayı Gökırmağa döktüğü oldu. 
Çin sarımsağının kesinlikle Taşköprü sarımsağıyla rekabet edebilecek kalitede olmadığını vurgulayan Çelik, Taşköprü sarımsağının kalitesi, aroması, her şeyi belli. Taşköprü deyince akla ilk sarımsak geliyor. Ama maalesef üretici çok bitkin ifadesini kullandı. 
Üretici dertli

Aşağı Çayırcık köyü üreticilerinden Necati Korkmaz,sezon başında iyi olan fiyatların geçtiğimiz aylarda düştüğünü belirterek, düşüşün Çin'den gelen sarımsaktan ve diğer illerde yetişen sarımsakların Taşköprü sarımsağı diye satılmasından kaynaklandığını belirtti. 
20 yıldır sarımsak üreticiliği yapan Yukarı Çayırcık köyünden Tacettin Yılmaz da Devlet büyüklerimizden ithalatı durdurmalarını istiyoruz. Halkımızın kaliteli Taşköprü sarımsağı yemesini istiyoruz. Çin sarımsağı ülkemize girdiği zaman, bizim sarımsağımızın fiyatını düşürüyor. Halk da bunu turşuda, pastırmada, sucukta kullanıyor ve hasta oluyor ifadesini kullandı. 
Donalar köyü sarımsak üreticilerinden Hasan Tabuk ise Sarımsağımızı elimizden geldiğince en iyi şekilde üretiyoruz. Sarımsağımız yetişene kadar, 6 ay sarımsağımızla beraberiz. Sarımsağımız çok şifalı. Peygamberimizin de dediği gibi, sarımsak 70 derde devadır şeklinde konuştu. 
Taşköprü Belediyesi tarafından her yıl Uluslararası Kültür ve Sarımsak Festivali düzenleniyor. Yaklaşık 4 bin ailenin geçimini sarımsak üretiminden sağladığı ilçede, yıllık 18-20 bin ton civarında sarımsak üretiliyor.