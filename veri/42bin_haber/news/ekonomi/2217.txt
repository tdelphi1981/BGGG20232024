Trafik sigortasına internet sorgusu
Sürücüler, trafik sigortasına ödeyecekleri primi, sigorta şirketlerinin internet sitelerinden öğrenebilecek, böylece en ucuz trafik sigortasını hangi şirketten yaptırabileceğini sorgulayabilecek.
Hazine Müsteşarlığı, hem trafik sigortası hem de kasko sigortasındaki değişiklikler ile ilgili açıklama yaptı. Açıklamada, sigorta şirketlerinin trafik sigortasında, araç türlerine ve illere göre farklı primler uyguladıkları belirtilerek, Bir araç türünde pahalı olan bir sigorta şirketi, başka bir araç türünde diğerlerine nazaran daha ucuz prim talep edebilmektedir. Bu nedenle, şirketler arasında fiyat araştırması yapıldığı takdirde uygun prim bulunabilecektir dendi. 
PRİM SORGU EKRANI 
Açıklamada, birden fazla hasar yapmış araçlar için primlerde belli ölçüde artış yapıldığı da vurgulanarak, Vatandaşlarımızın trafik sigortası primlerini daha kolay araştırmalarını teminen, sigorta şirketlerinin internet sayfalarına prim sorgulama ekranı koymalarının sağlanması yönündeki çalışmalar birkaç ay içerisinde tamamlanacak dendi. 
SEÇME HAKKI OLACAK 
Hazine, 1 Nisanda başlayacak kasko sigortasındaki değişikliklerle de ilgili şu açıklamayı yaptı: 1 Nisanda yürürlüğe girecek kasko sigortasında primin ne olacağına ilişkin bir düzenleme yoktur. Şirketler, rekabet şartları altında primlerini serbestçe belirleyeceklerdir. Tüketiciler; poliçelerin kapsamı, aracın rayiç değeri ile ilgili referans yerinin neresi olacağı, hasar durumunda aracı kendi istediği tamirhaneye mi yoksa şirketin anlaşmalı tamirhanesine mi götüreceği, hasar durumunda takılacak parçaların orijinal mi eşdeğer mi olacağı konularında seçme hakkına sahip olacaktır.