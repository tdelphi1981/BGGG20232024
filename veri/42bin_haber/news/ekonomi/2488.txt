Kur savaşları Türkiye'ye zarar verir
Merkez Bankası Başkanı Erdem Başçı'nın küresel kur savaşlarından kimsenin kazançlı çıkmadığını belirtmesinin ardından Saxo Bank FX Strateji Başkanı Hardy de, kur savaşlarının Türkiye'nin de içinde yer aldığı gelişmekte olan ekonomilere zarar verdiğini söyledi.
SAXO Bank FX Strateji Başkanı John Hardy, son dönemde dalgalı seyrin döviz piyasasına geri döndüğünü ve bu sefer kalıcı olacak gibi göründüğünü belirtti. Hardy, kur savaşlarının Türkiye gibi gelişmekte olan ülkeler için ciddi sıkıntı yaratacağını söyledi. Hardy 'kur savaşı' teriminin 2010 yılı sonrasında sıklıkla kullanılmaya başlandığını hatırlatarak, özellikle küresel risk iştahının zayıfladığı bir ortamda yaşanan kur savaşında, gelişmekte olan ekonomilerin risk altında olduğunu vurguladı.
Merkez bankaları politikasını sıkıştırabilir
Özellikle küresel ekonomik büyümenin zayıflaması halinde dikkate değer büyüklükte cari açığı olan ülkelerin risk altında olduğuna dikkati çeken Hardy "Buna sebep olansa, uyumlu parasal politikalarından çok, yabancı sermayenin ülkeden çıkma eğiliminde olacak olması. Bu durumda merkez bankaları enflasyon riskini ve enflasyonu düşük tutmak için göreceli bir şekilde politikasını sıkılaştırması gereksinimi duyabilir" ifadelerini kullandı. Hardy "Kur savaşında başka para birimleri karşısında para biriminin değer kazanması Türkiye gibi gelişmekte olan ülkeler için ciddi sıkıntı yaratacaktır. Kur savaşının genel sonucu gelişmekte olan ekonomiler için kaybetmektir. Para biriminin değerli olması rekabetçiliğin ve tabi ihracatın zayıf seyretmesine neden olur" diye konuştu.
En büyük risk enflasyonu tetikler
Kur savaşına dahil olmanın beraberinde ciddi enflasyon riski yaratabileceğini belirten Hardy, şunları kaydetti: "Kur savaşının ardındaki mantık, kendi para biriminin değerini bilinçli bir şekilde düşürerek, üretim, istihdam ve ticarette komşu ülkelere oranla ekonomik çıkar sağlamak ve küresel rekabetçiliği artırmaktı. Fakat kur savaşının ortaya çıkardığı en büyük risklerden biri, enflasyonun yükselmesi. Birçokları içinde bulunduğumuz zamanı 1930'ların Büyük Depresyonu'na benzer bir zaman dilimi olarak görüyor. İngiltere ve Japonya da o dönemde paralarının değerini düşük tutmaya çalışmışlardı. Yatırım dünyası bir şeyin farkına vardı; hiçbir maden ile desteklenmeyen, karşılıksız para birimlerinin bulunduğu ve talebin zayıf olduğu bu dünyanın kazananı para birimini en çok devalüe eden ülke olacak."
Avrupa devalüasyon oyununu kaybediyor
Kur savaşının bundan sonraki seyrine ilişkin beklentilere de değinen Hardy "İngiltere hali hazırda sterlinin değerini düşük tutan politikaları uygulamaktan son derece memnun. Öte yandan ABD, FED politikalarının doğrudan bir sonucu olarak rekabetçi devalüasyon oyununun yıllardır galibi. Avrupa ise özellikle merkezdeki sıkı para politikası nedeniyle, kur savaşında açıkta kalmış durumda. Çünkü Avrupa Merkez Bankası, FED ve diğer merkez bankalarıyla aynı şekilde hareket edemiyor. Bu yüzden hali hazırda Avrupa devalüasyon oyununu şu anda kaybediyor. Eğer Avro güçlü pozisyonunu sürdürmeye devam ederse, bu son derece sıkıntılı bir sürece dönüşecek" ifadelerini kullandı.