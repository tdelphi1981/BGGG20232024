MESİAD'da yeni yönetim belli oldu
Mehmet Emin Hasırcılar, Hikmet Tanrıverdi gibi tekstil sektörünün yakından tanıdığı isimlerin başkanlık yaptığı Merter Sanayici ve İşadamları Derneği (MESİAD) yeni başkanını seçti. Geçtiğimiz cumartesi günü yapılan genel kurulda tek aday olarak seçime giren Halit Tuna MESİAD Başkan oldu.
Tek aday olarak seçime giren Tuna Kumaşçılık'ın sahibi Halit Tuna, genel kurula katılan delegelerin tamamının oyunu aldı. MESİAD yönetim kuruluna asil ve yedekler ile birlikte 42 kişi girdi. 
Halit Tuna, MESİADın, uygulamaya koyacakları projelerin Türkiye ekonomisinin lokomotifi olan tekstil sektörüne ciddi katkılarda bulunacağını belirtti. Tuna, Merter'de önemli bir kabuk değişiminin olduğunu ifade ederek "Bu firmaların önemli bir bölümü orta ölçekli. Önemli ölçüde bir markalaşma süreci yaşanıyor. Ancak pazarlama konusunda önemli eksiklikler bulunuyor. Özellikle bu noktada çözüm geliştireceğiz" dedi. 
MESİAD yönetimi ve üyelerinin gerçekleştireceği projelere büyük önem vereceklerini söyleyen Tuna sözlerini şöyle sürdürdü: Üyesi olmaktan onur ve gurur duyduğum MESİADın yönetimine, şahsım ve arkadaşlarımla sektör temsilcilerinden ve önde gelen işadamlarımızdan gelen teklifler nedeniyle aday olmuştum. Amacımız, MESİAD isim ve işlevinin çıtasını yükseltmek, ülkenin siyasi ve ekonomik şahlanış için yoğunlaştığı dönemde, insanımızın çıkarlarını ön planda tutan akılcı öneriler getirmek ve olanaklarımız ölçüsünde yaşama geçirmektir şeklinde konuştu. 
18 yıl kadar önce temeli atılan MESİAD, tekstilin kalbi sayılan Merter'de kurulu en güçlü iş örgütleri arasında yer alıyor. İhracat ve istihdamda önemli bir gücü bulunan Merter'de 4 bini aşkın firma bulunuyor. Merter'de kurulu mağaza sayısı ise 800'ü aşkın olarak ifade ediliyor.  
MESİAD'ın aktif üye sayısının ise 278 olduğu belirtiliyor.  
Tuna Kumaşçılık Yönetim Kurulu Başkanı da olan Halit Tuna aynı zamanda, Beylikdüzü Belediyesi Meclis Üyesi olarak görev yapıyor. 
  
 