Cari açık 2012'de 28 milyar dolar geriledi
Merkez Bankası'nın açıkladığı Ödemeler Dengesi Bilançosu'na göre Türkiye'nin cari açığı aralıkta 4.66 milyar dolarla, piyasa beklentisi olan 5.4 milyar doların altında gerçekleşti. Bu veriyle 2012 yılı cari işlemler açığı, bir önceki yıla göre 28.3 milyar dolar azalarak 48.8 milyar dolara gerilemiş oldu.
Bu gelişmede dış ticaret açığının 23.5 milyar dolar azalarak 65.6 milyar dolara gerilemesi, hizmetler dengesinden kaynaklanan net gelirlerin 3.9 milyar dolar artarak 21.9 milyar dolara ulaşması ve gelir dengesinden kaynaklanan net giderlerin de 1.24 milyar dolar azalarak 6.59 milyar dolara gerilemesi etkili oldu. 
Açıklamada şu bilgilere verildi: "Hizmetler dengesi kalemi altındaki turizm gelirleri, bir önceki yıla göre 421 milyon dolar artarak 23.4 milyar dolara ulaşırken, turizm giderleri 924 milyon dolar azalarak 4.052 milyar ABD dolarına gerilemiştir. Yatırım geliri dengesinin altında yer alan doğrudan yatırımlar, 
portföy yatırımları ve faizlerden oluşan diğer yatırımlarda gerçekleşen toplam net çıkış, bir önceki yıla göre 1.3 milyar dolar azalarak 6.38 milyar dolara gerilemiştir."     
HSBC Portföy Stratejisti Ali Çakıroğlu, beklentilerin belirgin altında kalan cari işlemler verilerin piyasalar açısından olumlu bir etki yaratabileceğini ifade etti. 
Çakıroğlu, "Beklentilerin belirgin altında kalan verilerin piyasalar açısından olumlu bir etki yaratabileceği kanaatindeyiz. Esasında, aralık ayı cari açık  verileri sonrasında Dolar/TL kuru 1,768 seviyelerine gerilerken, İMKB-100'deki yükseliş yüzde 1'e ulaştı. Bununla birlikte gösterge bononun bileşik faizi yüzde 5,80 seviyelerinden yüzde 5,77 seviyelerine geriledi."