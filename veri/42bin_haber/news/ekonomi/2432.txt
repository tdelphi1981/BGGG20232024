160 bin sözleşmeli personele umut doğdu
Belediyelerde çalışan sözleşmeli personelin devlet memurluğu kadrosuna alınmasına yönelik çalışma, kamudaki toplam 160 bin sözleşmeliye umut oldu. Belediye ve Özel İdare Çalışanları Birliği Sendikası (Bem-Bir-Sen) Genel Başkanı Mürsel Turbay, sözleşmeli personelin kadroya alınacağı haberiyle var olan sayının 22 bini aştığını söyledi.
Alınan bilgiye göre, belediyelerdeki sözleşmeli personelin devlet memurluğu kadrosuna alınmasına yönelik çalışma sürüyor.

Çalışma başlatıldığı haberinin ardından özellikle belediyelerde ciddi bir hareketlilik yaşanırken diğer kamu kurumlarında çalışan sözleşmeliler de umutla kapsamın genişletilmesini beklemeye başladı.

Bazı kurumlar ve bu kurumlardaki sözleşmeli personel, bu yöndeki beklentilerini bakanlıklara ve Devlet Personel Başkanlığına iletiyor.

Çalışmanın duyulmasıyla birlikte belediyelerin boşta bulunan sözleşmeli personel kadrolarını doldurma eğilimine girdiği belirtildi.

Belediye Kanunu'nun 49. maddesi kapsamında belediye ve bağlı kuruluşlarında, norm kadroya uygun istihdam edilen çevre, sağlık, veterinerlik, teknik, hukuk, ekonomi, bilişim ve iletişim, planlama, araştırma ve geliştirme, eğitim ve danışmanlık alanlarında avukat, mimar, mühendis, şehir ve bölge plancısı, çözümleyici ve programcı, tabip, uzman tabip, ebe, hemşire, veteriner, kimyager, teknisyen ve tekniker gibi uzman ve teknik personele yönelik çalışma başlangıçta yaklaşık 18 bin kişiyi ilgilendirirken bu sayı zamanla arttı.

Bu arada, sözleşmeli personelin kadroya alınmasında belli bir çalışma süresi şartı aranıp aranmayacağı, kapsamın artırılıp artırılmayacağı, artırılacaksa düzenlemenin takviminin nasıl olacağı belirsizliğini koruyor. Bürokratlar çeşitli seçeneklere göre çalışmalarını sürdürüyor.

Belediyelerdeki sözleşmelilerin kadroya alınmasının ise bu yasama yılı sonuna doğru hayata geçirilmesi amaçlanıyor.

Yaklaşık 80 bini KİT'lerde olmak üzere toplam 160 bin sözleşmeli personel, devlet memuru kadrosuna geçme umuduyla gelecek iyi haberleri bekliyor.

-'Sözleşme korkusu ortadan kalkacak'-

Yerel yönetimler hizmet kolunda yetkili olan Belediye ve Özel İdare Çalışanları Birliği Sendikası (Bem-Bir-Sen) Genel Başkanı Mürsel Turbay, AA muhabirine yaptığı açıklamada, 'Sözleşmeli personelin kadroya alınacağı haberiyle belediyelerde var olan personel sayısı 22 bini aştı' dedi.

Belediyelerdeki sözleşmelilerin uzun süredir kadro beklediğini vurgulayan Mürsel Turbay, sözleşmeli personelin devlet memuru kadrosuna geçerek bir dizi önemli hakka kavuşacağını söyledi.

Sözleşmelilerin kuralsız çalıştırıldığını ifade eden Turbay, ayrıca sözleşmeli personelin sözleşmesinin tebliğde bulunulmadan feshedilebildiğini belirtti.

Görev değişikliği durumunda sözleşmeli personel için yargı yolu bulunmadığını dile getiren Turbay, yaptıkları iş, eğitimleri aynı olan sözleşmelilere yönelik farklı uygulamalara gidilebildiğini kaydetti.

Turbay, 'Sözleşmeli personele yönelik olarak devlet memurunun yapmadığı işleri yapar gibi bir algı hakim. Kademe, derece, yükselme, şef ya da müdür olma söz konusu değil. Devlet memurlarının sahip oldukları iş güvencesinden yoksunlar' dedi.

Sözleşmeli personelin devlet memuru olarak tam zamanlı çalışma imkanına kavuşacağını vurgulayan Turbay, şöyle konuştu:

'Artık standart dışı çalıştırma, angarya yasaklanmış olacak. Fazla çalışmanın karşılığının ödenmemesi, görev alanı dışındaki işlerde çalıştırma gibi durumlar ortadan kalkacak. Her yıl sonunda yaşanan 'sözleşmem yenilenecek mi, yenilenmeyecek mi' korkusu ortadan kalkacak.'

-Sözleşmesi yenilenmeyenlerin durumu-

Mürsel Turbay, uzun süredir sözleşmeli statüde çalışırken sözleşmeleri geçen yılın sonunda yenilenmeyen personelin varlığına dikkati çekerek, bu tür durumdakilerin de çalışmada dikkate alınması gerektiğini söyledi.

Sözleşmeli personelin kadroya alınmasının kamuya ciddi bir maliyeti olmayacağına inandıklarını belirten Turbay, ayrıca bu kişilerin, devlet memurluğuna geçerek kadro unvanlarının yüzde 25 fazlasına karşılık gelen bir ücretten vazgeçmiş olacaklarına dikkati çekti.