Gaz stoğuna EPDK ayarı
ENERJİ Piyasası Düzenleme Kurulu (EPDK), doğalgaz piyasasında iki önemli karar aldı:
 1) Mekanik doğalgaz sayaçları, dağıtım şirketinin onayı ile ön ödemeli sayaçla değiştirilebilecek, 2) Dağıtım şirketleri, ön ödemeli sayaç kullanan müşterilere, benzer müşterilerin son iki yılın aynı çeyrek dönemlerine rastlayan doğalgaz kullanım miktarlarının ortalamasını esas alarak, bir ay içerisinde en fazla ortalama iki aylık doğalgaz tüketim miktarı kadar satış yapabilecek.  
Doğalgaz Piyasası Dağıtım ve Müşteri Hizmetleri Yönetmeliğinde değişikliğe giden EPDK, tüketicinin doğalgaz stoklamasını engelleyecek bir karara imza attı. Bundan böyle, doğalgaz satın almak isteyen tüketici, dağıtım şirketine gittiğinde, tüketicinin bulunduğu abone grubunun tüketim ortalamasına göre hesap yapılacak ve o ortalamaya göre, tüketicinin en fazla iki ayda alabileceği gaz miktarı kadar satış yapılacak. 
STOKLAMAYA FREN 
Bu kapsamda, tüketimin çok düşük olduğu yaz aylarında doğalgaz stoklamak isteyen vatandaş, yaz ortalaması düşük kalacağı için sınırlı miktarda doğalgaz satın alabilecek. Yetkililer, sistemin şöyle işleyeceğini anlattı: Örneğin ocak ayında doğalgaz satın almaya gittin. Bulunduğun abone grubunun son iki yıldaki, ocak, şubat, mart gaz tüketim ortalamasına bakılacak. Bir aylık bedeli diyelim ki 200 metreküp çıktı. Bir ayda 200 tüketiyorsan, en fazla 400 metreküp verilebilecek. Bir ay içinde, en fazla ortaya çıkacak ortalamanın iki katı kadar gaz alabileceksin.  
Bu kararın arkasında ise kısa bir süre önce özelleştirmesi yapılan Başkentgazın etkili olduğu belirtiliyor. Doğalgaza zam yapılacağı sinyallerini önceden alan tüketiciler, zam yapılmadan önce sınırsız gaz alabiliyor; doğalgazı BOTAŞtan pahalıya almış ancak ucuza vermiş durumunda kalan dağıtım şirketleri ise ciddi zararlar ediyordu. Bu şirketlerin başında ise Başkentgaz yer alıyordu. Öte yandan, yapılan düzenleme ile binaların veya tesis sahiplerinin ya da bunların yetkili temsilcilerinin yazılı talebi ve dağıtım şirketinin onayı ile, dağıtım şirketi tarafından mevcut mekanik sayaç ön ödemeli sayaç ile değiştirilebilecek. Sayaçların değiştirilmesi durumunda alınacak bedel ise EPDK kurul kararıyla belirlenecek.