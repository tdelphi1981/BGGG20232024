Çin ekonomisi vites yükseltti
  Çin İstatistik Kurumu'nun bugün açıkladığı verilere göre, ülke ekonomisinin geçen yıl yüzde 7.8 oranında büyüdüğü kaydedildi.  2012 yılının ilk çeyreğinde bir önceki senenin aynı dönemine göre yüzde 8.1, ikinci çeyreğinde yüzde 7.6, üçüncü çeyreğinde yüzde 7.4 büyüyen Çin ekonomisi, geçen yılın son çeyreğinde ise yüzde 7.9'luk büyüme gösterdi.  Ekonomi böylece arka arkaya yedi çeyrek boyunca yavaşladıktan sonra son çeyrekte yeniden vites yükseltti.  2012 yılı GSYİH'nın (Gayrisafi Yurt İçi Hasıla) 51.93 trilyon Yuan (yaklaşık 8.28 trilyon ABD doları) olduğu Çin'de dördüncü çeyrekteki GSYİH'nın üçüncü çeyreğe göre yüzde 2 oranında arttığı belirtildi.  Çin'in geçen yıl 589 ton tahıl üretimi yaptığı ve bu alandaki üretimini yüzde 3,2 oranında artırdığı açıklanırken, büyük ölçekli sanayi büyümesinin bir önceki senenin aynı dönemine göre yüzde 3.9 gerileyerek yüzde 10 oranında kaldığı aktarıldı.  2012 yılı sonu itibariyle Çin ana kesiminin nüfusu 6.69 milyon aratarak 1.354 milyara ulaştı.  Geçen yıl 767 milyon kişinin istihdam edildiği Çin'de çalışan şehirli nüfusun 371 milyon olduğu vurgulandı.  Hükümet 2012'nin başında büyüme hedefini yüzde 8'den, yüzde 7.5'e düşürmüştü.  1999'DAN BU YANA EN YAVAŞ BÜYÜME  Çin'in ekonomik büyümesinin yavaşlamasında dış etkenlerin yanı sıra iç sorunların da yer aldığı kaydediliyor.  Şinhua ajansı büyüme oranının 1999'dan bu yana en yavaş büyüme rakamı olduğunu duyururken, bu rakam 2011'de yüzde 9b3, 2010'da ise yüzde 10.4 seviyesindeydi.  Çin hükümeti 2012 başında beri küresel ekonomik sorunlar nedeniyle birçok tedbir almıştı. Ülke ekonomik önceliğini istikrarlı büyüme olarak belirlemişti.  Çin'in önünde halen büyük ekonomik riskler olduğu ifade edilirken, bunların başında dış piyasalar ve ülkenin kendi emlak sektöründeki belirsizlikler olduğu belirtiliyor.  AA