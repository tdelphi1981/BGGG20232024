Et ürünlerinin satış standartı değişti
Gıda, Tarım ve Hayvancılık Bakanlığı'nın hazırladığı "Türk Gıda Kodeksi Et ve Et Ürünleri Tebliği" Resmi Gazete'nin bugünkü sayısında yayımlandı. Döner, pastırma, sucuk, köfte, kavurma, jambon ve diğer et ürünlerinin standartlarının belirlendiği tebliğ 3 ay sonra yürürlüğe girecek.
Tebliğde büyükbaş ve küçükbaş hayvanlarının etleri ile kanatlı hayvanların etlerinin birbirileriyle karıştırılamayacağı ifade edildi. Tebliğe göre kırmızı etten yapılan döner piyasaya, yaprak döner (üretiminde kırmızı et olarak sadece yaprak haline getirilmiş çiğ kırmızı etin kullanıldığı döner), kıyma döner (üretiminde kırmızı et olarak en çok %90 oranında kıymanın ve en az %10 oranında yaprak haline getirilmiş çiğ kırmızı etin kullanıldığı döner) ve karışık döner (üretiminde kırmızı et olarak en az %60 oranında yaprak haline getirilmiş çiğ kırmızı et ve en çok %40 oranında kıymanın kullanıldığı döner) olmak üzere üç şekilde sunulacak. Kanatlı eti döneri ise, yaprak kanatlı eti döneri (üretiminde kanatlı eti olarak sadece yaprak haline getirilmiş çiğ kanatlı etinin kullanıldığı döner) ve karışık kanatlı eti döneri (üretiminde kanatlı eti olarak en az %60 oranında yaprak haline getirilmiş çiğ kanatlı etinin ve en çok %40 oranında kanatlı kıymanın kullanıldığı döner) şeklinde olmak üzere iki şekilde sunulacak.

 Tebliğde, dönerin içerdiği yağ oranının kütlece en çok %25, tuz oranının kütlece en çok %2 olacağı, döner üretiminde hayvansal kaynaklı olmayan proteinler, nişasta ve nişasta içeren maddeler ile soya ve soya ürünlerinin kullanılamayacağı belirtildi. Dönerin raf ömrü pişirilme süresi dahil en fazla 24 saat, dondurulmuş dönerin raf ömrü ise en fazla 6 ay olarak belirlendi. Kanatlı eti dönerinin içeriğinde ise yağ oranı kütlece en çok %15, tuz oranı kütlece en çok %2 olacak. Kanatlı eti dönerinin üretiminde de hayvansal kaynaklı olmayan proteinler, nişasta ve nişasta içeren maddeler ile soya ve soya ürünleri kullanılamayacak. Yine kanatlı eti dönerinin raf ömrü pişirilme süresi dahil en fazla 24 saat, dondurulmuş kanatlı eti dönerinin raf ömrü en fazla 6 ay olarak belirlendi..

 Ayrıca tebliğe göre pastırmada; çemen hariç olmak üzere, nem miktarı kütlece en çok yüzde 45, ph değeri en yüksek 6.0, tuz miktarı kuru maddede kütlece en çok yüzde 7, çemen miktarı kütlece en çok yüzde 10 olacak. Fermente sucukta; toplam et proteini değeri kütlece en az yüzde 16, kollajen miktarı toplam et proteinlerinin kütlesinde en fazla yüzde 20, nem miktarının toplam et proteini miktarına oranı 2.5'in altında, yağ miktarının toplam et proteini miktarına oranı yine 2.5'in altında, ph değeri ise en yüksek 5.4 olacak. Kavurmada; nem miktarı kütlece en çok yüzde 45,tuz oranı kütlece en çok yüzde 5, yağ oranı kütlece en çok yüzde 30, jambonda; toplam et proteini kütlece en az yüzde 13, yağ oranı kütlece en çok yüzde 8, tuz oranı ise kütlece en çok yüzde 3 bulunacak.