THY Genel Müdürü Kotil: Eksen doğuya kayıyor
THY Genel Müdürü Temel Kotil, uçak yolcu sayıları açısından dünyanın merkezinin doğuya doğru kaydığını, Türk Hava Yolları'nın lider olma yolunda emin adımlarla ilerlediğini söyledi.
 Türkiye'nin havayolu ulaşımı açısından çok stratejik bir coğrafyaya sahip olduğuna değinen Kotil, maliyetlerin özellikle transit uçuşlar açısından avantaj oluşturduğunu, başarılarının arkasında yolcuya sürpriz yaparak, beklentilerinin üzerinde hizmet vermek olduğunu belirtti. THY, yolcuları kabinde müşteri olarak değil, evlerine gelmiş misafir olarak görüyor.

Rus Türk İşadamları Birliği'nin (RTİB) organize ettiği "Zirve Sohbetlerinin" konuğu THY Genel Müdürü Kotil, Moskova Lotte Hotel'de Türk işadamlarına başarı hikayelerini anlattı. Günlük bin sefer kapasitesinin 2 bine çıkması için çalıştıklarını, bunun kritik bir kütle olduğuna değinen Kotil, "Eksen doğuya doğru kayıyor. Suudi Arabistan'a 8 sefer yapıyoruz. Ortadoğu'da, Afrika'da lider havayoluyuz. Avrupa'ya Avrupalı havayolu şirketleri kadar yolcu taşıyoruz. Biz sürdürülebilir bir kalite istiyoruz. Başarımızda tecrübeli yöneticilerimizin yanında, gencecik arkadaşlarımızın altın katkıları büyük." dedi.

THY'NİN RAKİBİ KENDİSİ

Sürekli zirvede kalabilmek için kendilerine "sıfır tembellik" ve "sıfır kötü niyet" anlayışını prensip edindiklerini kaydeden Kotil, "Bir yolcumuzun üzülmesi, 46 milyon yolcumuzun üzülmesi demek. Şikayetleri çok dikkatli bir şekilde izliyoruz. Asgariye indirmek için çalışıyoruz. Her gün daha kurumsal hala geliyoruz. Tüm çalışanlarımız şirketi ileri taşıyor. THY, çalışanlarının yönetici gibi davrandığı şirket. Rakibi kendisi. Çünkü kendini hesaba çekebiliyor." değerlendirmesinde bulundu.

PARASINI VERİRSENİZ, AYA DA KARGO GÖTÜRÜRÜZ

Dünyada 3,5 milyar insanın uçtuğunu, THY'nin burada 46 milyon gibi bir rakama sahip olduğunu kaydeden Kotil, dünya hayayolu taşımacılığının yüzde 4, THY'nin ise yüzde 20 büyüdüğünü söyledi. Kargo taşımacılığı açısından dünyanın her noktasına taşıma yapabildiklerini ifade eden THY Genel Müdürü, "Parasını verirseniz aya da götürürüz." esprisi yaptı. THY'nin son 10 yılda hızla büyüdüğüne değinen Kotil, 12 bin çalışan sayısının 30 bine, 640 olan pilot sayısının da 2500'e çıktığı bilgisini verdi.

PROFESYONELLİĞE KENDİ DEĞERLERİMİZİ KATIYORUZ

THY'nin 2003'e kadar Ankara'dan verilen kararla bilet fiyatlarının belirlendiğini ve rekabete kapalı bir yapısı olduğunu ifade eden Kotil, "Şimdi müşteriye beğendirmek için yorulmamız gerekiyor. Türkiye kaynaklarının değerinin farkında değildi. Şimdi gelişmiş ülkelerin yaptıklarını yapmaya başladık. Bir de kendi içimizden geleni katıyoruz. Bu çarpan etkisi yapıyor." tespitinde bulundu. THY Genel Müdürü bir yolcunun Türk kahvesi talebine kabin görevlisinin çantasından kahve ikram etmesini, hastalanan bir yolcuya yine bir başka kabin görevlisinin hastaneye kadar eşlik etmesini buna örnek gösterdi.

DÜNYA'DA EN ÇOK NOKTAYA UÇAN HAVAYOLU ŞİRKETİ

Rekabete açılmasının ardından yurt dışına yönelen THY, 2000'de 12 milyon olan yolcu kapasitesini, 2012 sonunda 38,5 milyona çıkardı. 2013 sonu hedef ise 46 milyon. Transit yolcular açısından önemli talep yakalayan THY, 2000'de 1,5 milyar dolar olan gelirlerini 2012 sonunda 8 milyar dolara yükseltti. 2013 sonu hedef ise 9,7 milyar dolar. Dünyada en çok ülkeye uçan havayolu şirketi olarak lider konuma yükselen THY, toplam uçuş destinasyonu açısından da dördüncü sırada. United Airlines 221'i yerel olmak üzere 373 toplam destinasyonla birinci. THY ise 37'si yerel olmak üzere toplam 221 noktaya uçuyor. Hedef ise kısa sürede 250 noktaya ulaşmak. 

MOSKOVA'DA HEDEF 10 SEFER

Basın mensuplarının sorularını yanıtlayan Kotil, "Rusya'da Türk işadamları çok etkin. Rusların da Türkiye'de özellikle de Akdeniz havzasında yatırımları var. Biz Türkleri Moskova ve diğer 7 kente taşıyoruz. Rusları da Türkiye'ye taşıyoruz. Moskova'ya en az günlük 10 sefer yapmak istiyoruz. Rusya'da çok iyi bir ekibimiz var." dedi.

Rusya'nın Türkiye açısından çok verimli bir coğrafya olduğunu, başarının arkasında kişisel ve kurumsal gayretlerin yanı sıra iki ülke siyasi liderlerinin katkısının büyük olduğun kaydeden Kotil, "Ben Türk pasaportumla vize almadan Rusya'ya geldim. Alman bir yolcumuz giremedi. Türkiye ve Rusya ekonomik aktivitelerini artırıyor. Biz de buna hem katkı sağlıyoruz, hem de yolcuya çeviriyoruz. Bir de Rusya'yı İstanbul üzerinden dünyaya bağlıyoruz. Bu da ekstra yolcu getiriyor." bilgisini verdi. Ekonomilerde havayolu taşımacılığının çarpan etkisi olduğunu kaydeden THY Genel Müdürü, taşımacılıktan 1 birim gelir elde ediliyorsa bunun ekonomiye dolaylı katkısının 7 birim olduğunu ifade etti.

YENİ HAVALİMANI TÜRKİYE'Yİ DÜNYADA LİDER YAPAR

İstanbul'a inşa edilecek üçüncü havalimanı ile ilgili de bilgi veren Kotil, "Üçüncü havaalanı şu anda ihale ediliyor. 5 pisti ve 150 milyon yolcu kapasiteli bir havalimanı olacak. Bu ölçüde Avrupa'da havaalanı yok. Dünyada üçüncü oluyor. Türkiye bununla dünya birincisiyim demek istedi. Bunun sonucunda İstanbul 30 milyon turist çekecek. Geçen yıl İstanbul'a 13 milyon turist geldi. Bu havaalanı sayesinde çok daha farklı yerlere uçabileceğiz. Havaalanı kısıtlaması olmayacak. Biz dünyanın yıldızıyız havacılıkta, ama havaalanında da Türkiye yıldız olacak. İnşallah karada ve havada Türkiye'nin yıldızı devam edecek." temennisinde bulundu. 

Toplantıda, Türkiye Moskova Büyükelçisi Aydın Sezgin ve RTİB Başkanı Naki Karaaslan da birer konuşma yaptı. Program sonunda RTİB Başkanı Karaaslan ve RTİB Eski Başkanı Ali Galip Savaşır, THY Genel Müdürü Kotil ve THY Rusya Genel Müdürü Mefail Deribaş'a birer matruşka hediye etti. Kotil ve Deribaş da Moskova Büyükelçisi Sezgin ve RTİB Başkanı Karaaslan'a THY amblemli uçak maketi verdi.