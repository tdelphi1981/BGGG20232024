Enerjinin kalbi kongrelerde atıyor
Çin'den sonra enerji talebinin en fazla arttığı ülke olan Türkiye, son dönemde enerji sektörüyle ilgili çok sayıda ulusal ve uluslararası kongreye de ev sahipliği yapıyor.
Geçtiğimiz ay Ankara'da Uluslararası Enerji Kongresi ve Fuarı, Kayseri'de  Türkiye Enerji Zirvesi düzenlenirken, bu ay İstanbul'da Türkiye Rüzgar Enerjisi Kongresi, Ankara'da ise Türkiye Enerji Kongresi ve Sergisi düzenlenecek. 
Elektrik alanlarındaki özelleştirmeler, nükleer güç santralleriyle ilgili projeler, yenilenebilir enerji konusundaki teşvikler ve artan enerji talebiyle yabancı yatırımcıların her geçen daha fazla dikkatini çeken Türkiye'de, enerji sektörünün sorunları ve geleceği düzenlenen çok sayıda kongrelerde masaya yatırılıyor. 
Geçtiğimiz ay Global Enerji Derneği tarafından Ankara'da düzenlenen Uluslararası Enerji Kongresi ve Fuarına aralarında Suudi Arabistan Petrol Bakanı Ali İbrahim Al-Naimi, ABD Enerji Bakan Yardımcısı Daniel Poneman ve Kuzey Irak Bölgesel Yönetimi Doğal Kaynaklar Bakanı Ashti Hawrami'nin de olduğu çok sayıda önemli isim katılmış, başta Enerji ve Dış Politika, Türkiye'nin Bölgedeki Rolü, Yenilenebilir Enerji Yatırımlarının Finansmanı ile Türkiye'nin Yurtdışı Petrol ve Doğalgaz Yatırımları olmak üzere çeşitli konuları tartışılmıştı. 
Daha sonra Gas&Power Dergisi tarafından Kayseri düzenlenen 3. Türkiye Enerji Zirvesi'ne Enerji ve Tabii Kaynaklar Bakanı Taner Yıldız, EPDK Başkanı Hasan Köktaş ve TEİAŞ Genel Müdürü Kemal Yıldır ile çok sayıda sektör aktörü konuk olmuştu. 
Kasım ayı boyuncada devam edecek enerji kongrelerinden Türkiye Rüzgar Enerjisi Kongresi Türkiye Rüzgar Enerjisi Birliğince (TÜREB) 7-8 Kasım'da İstanbul'da, Türkiye Enerji Kongresi ve Sergisi ise Dünya Enerji Konseyi Türkiye Milli Komitesince 14, 15 ve 16 Kasım tarihlerinde Ankara düzenlenecek.

Ticari kaygılarla kongre düzenlendiğini görmek üzücü

Dünya Enerji Konseyi Türkiye Milli Komitesi Başkanı Süreyya Yücel Özden, düzenleyecekleri Türkiye Enerji Kongresi ve Sergisiyle ilgili AA muhabirine yaptığı açıklamada, 3 yılda bir düzenlenen etkinliğin bu yıl 12'ncisinin düzenleneceğini söyledi. 
Kongrenin ana temasının Türkiye'nin artan enerji ihtiyacında seçenekler ve yatırımlar olduğunu belirten Özden, etkinlikte ele alınacak konuların sektördeki eksiklikler, enerji ithalatının cari açığa etkisi, yenilenebilir enerji kaynakları ile enerji sektöründeki global gelişmeler olduğunu bildirdi. 
Son dönemde enerji sektörüyle ilgili düzenlenen kongrelerin ilginç bir hal almaya başladığını ifade eden Özden, şöyle konuştu:
Enerji yatırımlarında özel sektörün payının artmasıyla buradaki üreticilerin çıkarlarını savunmak ve sorunlarını dile getirmek için birçok dernek ve organizasyon kuruldu. Bu derneklerinde etkisiyle enerji kongrelerinin sayısı son dönemde arttı. Bunu sektörün gelişimi için olumlu görüyoruz ama bazı kongrelerin ticari kaygılarla düzenlendiğini fark edince de üzülüyoruz. Dünya Enerji Konseyi Türkiye Milli Komitesi olarak bizim kongrelerimizde bağımsızlık ve yansızlık esas olmakla birlikte, sorunların çözümüne yönelik niyette ön planda. 
Süreyya Yücel Özden, Türkiye Enerji Kongresi ve Sergisinde ele alınması için akademik çevrelerden başta olmak üzere 60'a yakın bildirinin sunulduğunu belirterek, ilgili komitenin bu bildirilerden uygun bulunanları kongrenin gündemine taşıyacağını kaydetti.