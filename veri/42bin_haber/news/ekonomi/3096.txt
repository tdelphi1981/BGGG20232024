Cep'le konuşmada Avrupa birincisiyiz
Ulaştırma Bakanı Yıldırım'ın BTK verilerine dayanarak verdiği bilgiye göre, Türkiye 2012 sonunda cep telefonuyla kişi başı 291 dakika konuşma ve 175 milyar SMS'le Avrupa birincisi oldu.
ULAŞTIRMA, Denizcilik ve Haberleşme Bakanı Binali Yıldırım, Türkiye'nin 2012 sonu itibariyle, kişi başı 291 dakika ortalama aylık mobil telefonla konuşma süresi ve toplam 175 milyar adet kısa mesajla Avrupa'nın zirvesinde yer almaya devam ettiğini belirterek, "Hem konuşma süresinde hem de SMS'de Avrupa birinciliği Türkiye'nin GSM altyapısının gücüne işaret ediyor. Yıllardır yapılan yatırımlar sayesinde GSM'de Avrupa'nın en iyi altyapısına sahip ülkesiyiz" dedi. Bakan Yıldırım, Bilgi Teknolojileri ve İletişim Kurumu (BTK) tarafından hazırlanan, bilişim sektöründe 2012 yılı değerlendirme raporunu açıkladı.
Sektör büyüklüğü 44 milyar $
Yıldırım, 2011'de 40 milyar dolar olan sektör büyüklüğünün 2012'de 44 milyar dolara, geniş bant internet abone sayısının 14 milyondan 20 milyona, mobil abone sayısının 65 milyondan 68 milyona, 169 milyar dakika olan toplam ses trafiğinin de 190 milyar dakikaya yükseldiğini bildirdi. Toplam ses trafiğinin yaklaşık 170 milyar dakikasının mobil hatlardan gerçekleştiğini belirten Yıldırım "Bu aylık ortalama 291 dakika konuşmaya tekabül eder ki, bu da bizi mobil telefonla konuşma süresi bakımından Avrupa birincisi yapıyor" diye konuştu. 2012 yılında toplam 175 milyar adet kısa mesaj (SMS) atıldığını kaydeden Yıldırım, 2011'de de SMS'te Avrupa birincisi olduğumuzu söyledi. Mobil internet kullanımındaki artışa paralel olarak veri trafiğinin de arttığını vurgulayan Bakan Yıldırım "2011 yılında veri gelirleri yüzde 7.3 iken, bu oran 2012'de yüzde 10 seviyelerine çıktı. Bu durum mobil hatların daha çok veri için kullanılmaya başlandığını gösteriyor. Bu trend önümüzdeki yıllarda da sürecektir" dedi. AA

kutu
Sektöre 5.7 milyar lira yatırım yapıldı
- Mobil abone sayısı 65 milyondan 68 milyona çıktı.
- 169 milyar dakika olan toplam ses trafiği 190 milyar dakikaya ulaştı.
- Son üç yılda ön ödemeli abone oranı yüzde 80'den yüzde 62'ye geriledi.
- 3G abone sayısı 42 milyonu geçti. Bunların üçte biri mobil interneti aktif olarak kullanıyor.
- Geniş bant internet abone sayısı 2011'de 14 milyonken 20 milyona yükseldi.
- Elektronik haberleşme sektöründe 2012 yılında yapılan toplam yatırım miktarı 5.7 milyar lirayı aştı.