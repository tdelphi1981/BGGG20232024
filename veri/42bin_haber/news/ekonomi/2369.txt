Bankalar mortgage testini tamamladı
Bir yakası Kocaeli bir yakası Tekirdağ ile birleşen İstanbul, emlakçıları güldürüyor. Geçtiğimiz yıl 608 bin konutun el değiştirdiği İstanbul'da bu rakamın 2013'te iki katına çıkması bekleniyor.
Türkiyede 2012 yılında 5 milyon arsa ve daire el değiştirdi. Ancak bunların başında ilk sırayı 17 milyonu aşan nüfusuyla İstanbul aldı. 2012 yılında dairelerden oluşan bağımsız bölüm satış sayısı 1 milyon 650 bin olurken, arsaları gösteren ana taşınmaz sayısı ise 3.5 milyonu buldu. Konut ve arsa el değiştirme oranlarında zirveye oturan İstanbul'daki bu hareketlenme emlakçıların da yüzünü güldürdü. Remax Armoni'nin gayrimenkul danışmanı Arzu Yükçe, 2013 yılında İstanbul'da 1 milyonun üzerinde konutun el değiştireceğini tahmin ettiklerini söyledi. 2013 yılının ilk ayında geçen yıla oranla iki katı satış gerçekleştirdiklerini ifade eden Yükçe, "İstanbul'da herkesin başını sokabileceği bir evi olacak. Çünkü emlak sektöründe taşlar yerine oturdu" dedi. 

Mortgage testi tamamlandı

İstanbul, Ankara ve İzmirde konut patlaması yaşanacağına işaret eden Arzu Yükçe, Mortgage kredi faizlerinin de düşeceğini savundu. Bankaların Mortgage kredisini test ettiğini ve geri dönüşlerde sıkıntı yaşamadığının altını çizen Yükçe, "Türkiye bu sistemi ilk kez test etti. Bu aşama uzun sürse de başarılı oldu. Bu yıl bankaların Mortgage kredilerinde indirime gitmesini bekliyoruz. Böylece konut sektöründe patlama olacak" diye konuştu. Remax olarak daha şimdiden portföylerinin geçen yıla oranla iki kat arttığına işaret eden gayrimenkul danışmanı, sıfır konutla ikinci el konutun hemen hemen aynı paralelde ilgi gördüğünü söyledi.