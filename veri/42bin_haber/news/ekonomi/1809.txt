Irak'tan sonra Pakistan da TOKİ'yi model alıyor
Başbakanlık Toplu Konut İdaresi Başkanlığı (TOKİ), Pakistan'da yaşanan sel afetinin ardından inşa ettiği afet konutu ve sosyal donatıları iki yılda teslim aşamasına getirdi.
Pakistan Sindh Eyaleti Yatırım Kurumu Başkanı Muhammad Zubair Motiwala, dün TOKİ Başkanı Ahmet Haluk Karabel'i makamında ziyaret etti.

Motiwala'ya İdare'nin projeleri ve çalışma modeli hakkında bilgi veren Karabel, 58. hükümetin başlattığı Planlı Kentleşme ve Konut Üretimi Seferberliği kapsamında Başbakan Recep Tayyip Erdoğan'ın TOKİ'ye 500 bin konutluk bir hedef koyduğunu, bu hedefe Haziran 2011'de ulaşıldığını söyledi.

Karabel, 61. hükümetin kurulmasının ardından Başbakan Erdoğan'ın bu sefer TOKİ'ye 2023 yılına kadar 1 milyon konut hedefi koyduğunu anımsatarak, İdare'nin bugün itibarıyla 564 bin konut rakamına ulaştığını belirtti.

Konutların yüzde 85'inin sosyal konut niteliğinde olduğunu dile getiren Karabel, yüzde 15'inin ise gelir getirici projelerden oluştuğunu anlattı.

Karabel, konutların yanında ihtiyaç olan tüm sosyal donatıların da inşa edildiğine dikkati çekerek, 'Bir şehirde olması gereken ne kadar sosyal donatı varsa bunların hepsini yapıyoruz' dedi.

-Dönüşümde vatandaş mağdur edilmiyor-

Motiwala'nın, 'TOKİ'nin kentsel dönüşüm projelerini nasıl gerçekleştirdiğini' sorması üzerine Karabel, vatandaşlar mağdur edilmeden, anlaşma yoluyla dönüşüm projelerinin uygulandığını bildirdi.

TOKİ Başkanı, evlerini boşaltan vatandaşların İdare'nin daha önce inşa ettiği konutlara yerleştirilmesinin sağlandığını ya da bu vatandaşlara kira yardımının yapıldığını söyledi.

-Pakistan, TOKİ'yi model alacak-

TOKİ'nin gerçekleştirdiği projelerden çok etkilendiklerini ifade eden Pakistan Sindh Eyaleti Yatırım Kurumu Başkanı Muhammad Zubair Motiwala da ülkelerinde konut üretimi amacıyla kuracakları kurum için TOKİ'yi model alacaklarını söyledi.

TOKİ'den destek ve tecrübe paylaşımı da talep eden Motiwala, yatırım yapması için TOKİ'yi Pakistan'a davet etti.

-80 ülkeyle işbirliği yaptı-

TOKİ'nin yurt içindeki konut sunumu modelleri son yıllarda uluslararası ölçekte de oldukça ilgi çekiyor. İdare, bu kapsamda 80 ülkeyle işbirliği ve projelendirme çalışmalarında bulundu.

Güney Asya'da 2004 yılında meydana gelen deprem ve tsunamide evlerini kaybedenler için Endonezya'nın Banda Aceh bölgesinde bin 50 konutla aynı felakette zarar gören Sri Lanka'da 500 konut gerekli sosyal donatılarıyla tamamlanarak hizmete sunuldu.

Pakistan'ın kuzey doğusunda 2005'te meydana gelen deprem sonrasında ise Jammu ve Kashmir eyaletlerinde 'Muzafferabad Bölge Hükümet Yönetimi' kompleksi projesi gerçekleştirildi, 2 ilkokul, 2 yurt, 197 konut, 12 yönetim binası, cami, kolej binası, konferans ve sergi salonu, alışveriş merkezi, misafirhane ve spor salonu yapıldı. 2010 yılında Pakistan'da meydana gelen sel felaketinin ardından 4 bin 620 konut ve 37 sosyal donatı uygulamalarının ihaleleri 2011 yılının ilk yarısında tamamlanarak inşaatlarına başlandı.

İdare, Somali'de 200 yataklı hastane, 40 derslikli hemşire meslek yüksekokulu gibi tesislerin yapımına da devam ediyor.