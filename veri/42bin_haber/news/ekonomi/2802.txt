"En az üç sağlam teklif bekliyoruz"
Ulaştırma, Denizcilik ve Haberleşme Bakanı Yıldırım, İstanbul'a yapılacak yeni havalimanının ihalesinde, en az 3 sağlam teklif beklediklerini bildirdi. Esenboğa Havalimanı Simülatör Eğitim Merkezi'nde basın mensuplarıyla bir araya gelen Yıldırım, koordinasyon toplantılarının sektörel bazda özetinin yapılacağını belirterek, havacılık sektörü hakkında bilgi verdi.

Daha sonra basın mensuplarının sorularını yanıtlayan Yıldırım, Türk Hava Yolları'nın (THY) seferlerinin artmasına bağlı olarak güvenilirlik sorununun olup olmadığı sorusuna, kaza istatistiklerinin ne kadar süreye göre hazırlandığının önemli olduğunu bildirdi.

Yıldırım, "Kaza istatistiklerini, son 30 yıla göre mi, son 50 yıla göre mi, son 10 yıla göre mi yapıyorsunuz. Belki birkaç yılda talihsizlik olabiliyor, onu baz alırsanız farklı bir yere gelir. 40 yıllık periyot içinde daha farklı yere gelir. Sıralamadan ziyade sivil havacılık idaresinin konuya nasıl yaklaştığı nasıl bir denetim mekanizması gerçekleştiği, uluslararası kriterlere ne kadar uyup uymadığı önemli" diye konuştu.

Son 5 yılda Avrupa Birliği Sivil Havacılık Birliği'nin belirlediği kriterlere göre denetimlerin arttırıldığını anlatan Yıldırım, kazaların insan kusurları kaynaklı olduğunu söyledi.

Amaçlarının kazasız, belasız bir havacılık sektörünü, sürdürülebilir hale getirmek olduğunu dile getiren Yıldırım, havacılık sektörü tüm dünyada tek haneli büyürken, Türkiye'de çift haneli büyümelerin yaşandığına dikkati çekti. 

Sivil havacılığın bu büyümeye paralel olarak kendini çok daha fazla geliştirdiğini anlatan Yıldırım, yine de bazı eksikliklerin bulunduğunu, şirketlerin hala yabancı pilot çalıştırmak zorunda olduğunu kaydetti. 

Pilot eksikliğini gidermek amacıyla uçuş okullarını teşvik ettiklerini ifade eden Yıldırım, kaptan pilot yetiştirilmesi için zamana ihtiyaç olduğunu bildirdi.

Sivil Havacılık Genel Müdürü Bilal Ekşi de Avrupa'da geçerli olanın SAFA Puanı olduğunu belirterek, THY'nin SAFA Puanı'nın Lufthansa'dan daha iyi olduğunu kaydetti.

"16 firma şartname aldı"

İstanbul'a yapılacak yeni havalimanı ihalesi için şartname alan 16 yatırımcı grubun isimlerinin sorulması üzerine Bakan Yıldırım, firmaların isimlerini bilmediğini, bu soruyu Devlet Hava Meydanları İşletmesi (DHMİ) Genel Müdürü Orhan Birdal'ın cevaplayacağını söyledi.

Birdal, bugün itibarıyla ihale için 16 firmanın şartname aldığını belirterek, şartnameyi alan firmaların kimliklerini etik gereği açıklamayı doğru bulmadıklarını kaydetti.

Bakan Yıldırım, 16 firmanın şartname almış olmasının iyi bir şey olduğunu belirterek, "Bu büyük bir proje, hayalci olmayalım. 8-10 teklif beklentimiz yok. Bizim hedefimiz en azından 3 tane sağlam teklif olması. 3 ve üzerinde alınabilecek her teklif bizim için bir başarı olarak değerlendirilecek" diye konuştu.

"Yeni havalimanının kullanılabilir kapasitesi 90-100 milyon"

Yeni havalimanının yolcu kapasitesiyle ilgili yeni bir unsur olup olmadığının sorulması üzerine Yıldırım, yeni havalimanının kapasitesi konusunda bir çelişkinin olmadığını bildirdi.

Havalimanının 4 aşamada tamamlanacağını ifade eden Yıldırım, bunun ilk 5 yılda 90 milyon kapasiteye erişileceğini, sonraki 3 aşmada yani 25 yılda kapasitesinin 150 milyon olacağını söyledi.

Yeni havalimanının pratik kullanılabilir kapasitesinin 90-100 milyon yolcu olduğuna dikkati çeken Yıldırım, 25 yıla kadar 150 milyon yolcu kapasitesine kadar büyüyebilecek fiziki alt yapıya sahip olduğunu ifade etti. 

Yeni havalimanına taşınacak hafriyatla ilgili soruya Yıldırım, toprağın taşınacağı ocağın kendileri tarafından gösterileceğini, toprağın ihaleyi alacak firma tarafından taşınacağını söyledi. Yıldırım, fazla toprak hareketini, engel bir iş olarak görmediklerini ifade etti.

İhale tarihinde bir ertelenme olup olmayacağının sorulması üzerine Yıldırım, ihalenin yapılacağı 3 Mayıs tarihine kadar iki aydan fazla süre olduğunu, bu konuda şimdiden bir süre uzatımının verilmesinin söz konusu olmadığını kaydetti.

Yıldırım, "Firmalar çalışsın, yoğun bir şekilde aynı talep gelirse ona göre değerlendirilir. Şu ana kadar 16 firmadan 5'i süre uzatımı konusunda talepte bulundu" dedi.

THY'nin halka arzı

THY'nin halka arzıyla ilgili soruya Yıldırım, THY'nin bir miktar veya kalan kısmının arzı konusunun Özelleştirme İdaresi'nin sorumluluğunda olduğunu, şu an için böyle bir şeyin gündemde olmadığını ifade etti. 

THY ile Lufthansa işbirliği ile ilgili soru üzerine Yıldırım, Lufthansa'nın geçen yıl yüzde 4 küçülürken, THY'nin yüzde 20 büyüme gösterdiğini söyledi. Yıldırım, "Bu gelecekteki işbirliği için önemli bir ölçüdür" dedi. 

Bugün bazı gazetelerde, Suriyeli muhaliflere silahların Atatürk Havalimanı üzerinden taşındığı iddiaların sorulması üzerine Yıldırım, bu konuda ihbar olduğunda gerekeni yaptıklarını söyledi.

Yıldırım, "Bunu geçmişte yaptık. Suriye'ye giden, başka ülkelerden gelen uçaklara yaptık ihbar halinde. Tüm uçakları durdurup denetlememiz doğru olmaz. Atatürk Havalimanı'ndan günde bin uçak kalkıyor. Bu yönde denetlemeye tabi tutarsak havacılık felç olur. Gelen ihbarlar değerlendiriliyor" diye konuştu.