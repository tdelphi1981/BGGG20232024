Mey İçki'nin tadı TPG'nin damağında kaldı
Mey İçki'nin yüzde 90'ını 2006 yılında yaklaşık 800 milyon dolara alan ve 2011 yılında İngiliz Diageo'ya 2.1 milyar dolara satan ABD'li özel girişim sermayesi Texas Pacific Group (TPG) Capital, bu kârlı işi unutmadı.
TPG Capital'in 2011 yılında yüzde 30'unu alarak ortak olduğu Danimarka merkezli SaxoBank CEO'su Lars Seier Christensen, Hürriyet Dünyası'na yaptığı açıklamada şirketin 'Türkiye'yi unuttuğunu sanmıyorum' dedi.      
Christensen, Mey İçki satışıyla ilgili şöyle konuştu: "TGP'nin Türkiye'de yapmış olduğu Mey İçki yatırımından dolayı çok mutlu olduklarını biliyorum. İyi bir iş oldu ve yeni sahibine satıldığındaki getirisine bakıldığında da karlı bir girişimdi. Burada çok iyi bağlantılar kurdular. Mey İçki operasyonuyla ilgili büyük bir memnuniyet taşıdıklarını söyleyebilirim. Ve Türkiye'yi unuttuklarını sanmıyorum."  
 
TÜRKLER RİSK ALMADA ORTADA YER ALIYOR 
Foreks, emtia, borsa opsiyonu gibi uluslararası yatırım enstrümanları alanında hizmet veren ve ekimde Türkiye'deki ofisini faaliyete geçiren SaxoBank'ın CEO'su Christensen, Türk yatırımcıları için ise risk alma konusunda Asya ve Avrupalıların ortasında yer aldığını söyledi. 
Christensen, "Birçok piyasa ile karşılaştırıldığında Türkiye olgunluk sürecine ulaşmış bir yapı sergiliyor. Türk yatırımcı profilinin risk iştahını değerlendirdiğimizde ortada yer aldığını söyleyebiliriz. Türkler finansal piyaslardaki yatırımlar konusunda Asyalılara göre daha muhafazakar ancak Batı Avrupa'dakilere göre ise daha riski seven bir yapıya sahipler." dedi. 
POTANSİYELİN PARÇASI OLMAK İSTİYORUZ 
Türkiye'de yaşayanların özellikle kur ve faiz gibi piyasa hareketleri konusunda bir Avrupalı ya ABD'liye göre çok daha fazla şey bildiğine dikkat çeken Christensen, ülkenin 10 ila 20 yıllık gelişme potansiyelinin parçası olmak istediklerini de söyledi. 
Christensen, "Türkiye gibi gelişme potansiyeli içeren ülkelerde kurumsal şirketlerle olan işbirliğimizi artırmaya çalışıyoruz. Türkiye gelecek 10 ila 20 yılda önemli bir gelişme kaydedecek ve biz de bunun parçası olmak istiyoruz. Bunu iki şekilde yapmak istiyoruz. Hem küresel piyasalardaki bilgi birikimimizi burada paylaşmak hem de buradaki dinamizmi ve küresel piyasalara açılma talebini karşılamak istiyoruz. Kurumsal ve üst düzeyde foreks piyasası hizmetleri sunmayı planlıyoruz. Sermaye piyasalarına katkı sağlamak için bu yönde uzun vadeli düşüncemiz var" dedi. 
Foreks tarafında yatırımı uzun vadede yapan müşterilere hizmet etmek ve profesyonel müşterilerle çalışmak istediklerini ifade eden Christensen, bu pazarda 2013 sonu itibariyle pazarın yüzde 10'unu hedeflediklerini söyledi. 
GELENEKSEL BANKACILIĞI DÜŞÜNMÜYORUZ 
Geleneksel bankacılık tarafında ise Türkiye'nin önemli oranda bir gelişmişlik ve sermaye düzeyine eriştiğini belirten Christensen, bu alanda faaaliyette bulunmayacaklarını söyledi. Christensen şöyle devam etti: "Bir ülkede bankacılık yapmak için uzmanlaşmanız gerekir. Yaşadığımız son krizin en büyük nedenlerinden biri de bankaların her şeyi yapmak istemeleri etkili oldu. Biz uzun zaman önce bu konuda kararımızı verdik ve insanları uluslararası sermaye piyasalarına kolay ulaştırma konusunda uzmanlaşmayı tercih ettik. Türkiye'yi de bu kapsamda görüyoruz." 
SÜREÇ NASIL İŞLEMİŞTİ 
Mey İçki, Tekel'in alkollü içecekler bölümünü 2004 yılında 292 milyon dolara satın almıştı. 2006 yılında ise ABD'li özel girişim sermayesi TPG Capital, Mey İçki'nin yüzde 90'ını yaklaşık 800 milyon dolara devraldı. Mey İçki'deki satış süreci ise son olarak İngiliz alkollü içecekler devi Diageo'nun 2.1 milyarlık satın alımıyla son bulmuştu.  
ekaplangil@hurriyet.com.tr