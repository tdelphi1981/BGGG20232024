DASK'ta yüzde 10 indirim avantajı
Zorunlu deprem sigortasında yeni tarife ve indirimler belli oldu. Yeni deprem yönetmeliğine göre yapılan binalar zorunlu deprem sigortasında avantajlı olacak. Doğal Afet Sigortaları Kurumu'ndan (DASK) yapılan açıklamaya göre, zorunlu deprem sigortası tarife ve talimatı ile genel şartları 1 Ocak 2013'ten itibaren geçerli olacak şekilde güncellendi.

Afet Sigortaları Kanunu'na istinaden yapılan güncelleme ile birlikte inşaat ruhsatı tarihi 2007 yılı veya sonrası olan binalara tarife fiyatı üzerinden 1 Mart 2013 tarihinden itibaren yüzde 10 indirim yapılacak.

Zorunlu deprem sigortası poliçe yenilemelerinde yapılan yüzde 20 indirim de devam ediyor. Zorunlu deprem sigortası için yüzde 10 inşa yılı indirimi ve yüzde 20 yenileme indiriminden aynı anda yararlanıldığında toplam indirim yüzde 30'a varıyor.

"100 metrekare konutun aylık ortalama primi 14 lira"

Zorunlu deprem sigortasında prim tutarları inşaat metrekare birim maliyetlerindeki artışa göre güncellendi. Bu durum, prim tutarlarında yaklaşık yüzde 9 oranında artış anlamına geliyor. Birinci derece deprem risk bölgesindeki 100 metrekare betonarme bir konutun yıllık (indirimsiz) prim tutarı 164 lira, aylık yaklaşık 14 lira olarak belirlendi.

Zorunlu deprem sigortasının teminat üst limiti ise korundu. Zorunlu deprem sigortası kapsamında yapı tarzı ayrımı yapılmaksızın konutlara en çok 150 bin liraya kadar teminat veriliyor. Yapılan son güncellemeyle birlikte toplu başvurularda uygulanan grup indirimi de, yaygın kullanılmaması nedeniyle kaldırıldı. Bunun yerine inşaat ruhsat tarihi 2007 ve sonrası olan binalara yüzde 10 ek indirim uygulaması başlatıldı.

Bu yıl yüzde 20 olarak aynen korunan yenileme indiriminin de 2014 yılından itibaren iki kademeli uygulanması planlanıyor.

"Sigortalı konut sayısının artırılmasına büyük önem veriyoruz"

Açıklamada görüşlerine yer verilen DASK Yönetim Kurulu Başkanı Selamet Yazıcı, Ege Denizi'nde Bozcaada açıklarında meydana gelen 6,2 büyüklüğündeki depremin İstanbul'un yanı sıra İzmir, Bursa, Çanakkale, Kocaeli, Balıkesir ve Edirne'de etkili bir şekilde hissedildiğini hatırlatarak, "Çeşitli bölgelerde sıklıkla meydana gelen küçük ve orta ölçekli depremler, depreme hazırlıklı olmamız gerektiğini bize her an hatırlatıyor. Depreme hazırlıkta, güvenli konutu teşvik edecek mekanizmalara ve sigortalı konut sayısının artırılmasına büyük önem veriyoruz" değerlendirmesini yaptı.

Yeni düzenlemelerin daha güvenli konutların inşasını teşvik eden yönleri bulunduğunu ifade eden Yazıcı, "Yapılan sistem iyileştirmesi sonrasında kurumumuz, Mart ayından itibaren Ulusal Adres Veri Tabanı kayıt sistemine göre poliçe düzenlemeye başlayacak. Bu sistemi kullanarak sigortalı ve sigortasız binaları hem daha etkin takip etmeyi hem de yeni yapının oturması ile birlikte sigortalamada ve primleri belirlemede daha risk odaklı bir altyapı kurmayı hedefliyoruz" bilgisini verdi.