Obamaya limitsiz borçlanma yetkisi
ABD Kongresinin Cumhuriyetçilerin kontrolünde olan ve son iki yıldır bütçe tartışmalarını başlatan Temsilciler Meclisi kanadı, dün hükümeti şubatta bekleyen borç tavanı tartışmasından kurtardı.
Kongrenin Demokratların kontrol ettiği Senato tarafından da onaylanıp yasalaşması beklenen bir düzenlemeyle, şubat ortasında 16.4 trilyon dolarlık limit dolduğunda borçlanma krizine gireceği öngörülen Hazine, hiçbir miktara bağlı olmaksızın 19 Mayısa kadar borçlanma yetkisi kazandı. Yılbaşındaki mali uçurum tartışmasında Amerikan halkı tarafından krizin sorumlusu olarak görülen Cumhuriyetçiler böylece topu Demokratlara atmış oldu. Yasa tasarısı 435 üyeli genel kurulda 285e karşı 144 oyla kabul edildi. Tasarıya hayır oyu veren Demokratlar ise Cumhuriyetçileri Beyaz Sarayı Mayıs ayındaki son tarihten önce bütçe kesintisi pazarlığına oturtma amacı gütmekle suçladı. 
KAVGA MARTA ERTELENDİ  
Şimdi Beyaz Saray ve Cumhuriyetçi John Boehner başkanlığındaki Temsilciler Meclisi arasında son iki yıldır devam eden itişmenin sonraki randevusu Mart ayında. Yılbaşında iki taraf, bütçede otomatik kesintiler içeren mali uçurum paketini Mart ayına erteleyerek geçici bir çözüm üretmişlerdi. Boehner borç limiti artırılırken yaptığı açıklamada Önümüzdeki 10 yıl içinde denk bir bütçe yapabiliyor olmalıyız diyerek Martta Obama ile sıkı bir kesinti pazarlığına oturacağını belli etmiş oldu.