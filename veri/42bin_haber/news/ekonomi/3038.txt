Özel demiryolları geliyor
Bakan Binali Yıldırım, Devlet Demiryolları'nın artık özel şirketlerin de kullanımına açılacağını belirterek "Devlet Demiryolları'nın yanı sıra belirli güzergahlarda yük ve yolcu taşımacılığı yapmak isteyenler de bakanlığımız Demiryolu Düzenleme Genel Müdürlüğü'nün vereceği izinler çerçevesinde işletmecilik yapabilecek" dedi.
İstanbul Fuar Merkezi'nde bu yıl 3'üncüsü düzenlenen 'Eurasia Rail-3. Demiryolu Hafif Raylı Sistemler Altyapı ve Lojistik Fuarı'nın açılış törenine katılan Ulaştırma, Denizcilik ve Haberleşme Bakanı Binali Yıldırım, demir yolları taşımacılığı ile ilgili açıklamalarda bulundu. Yıldırım, demiryolu taşımacılığının özel sektöre de açılmasıyla ilgili soru üzerine "Devlet Demir Yolları artık özel şirketlerin de kullanımına açılıyor. Şuana kadar demiryolları sadece Devlet Demiryolları tarafından yolcu ve yük taşımacılığı için kullanıyordu. Aynen havaalanlarında ve karayollarında olduğu gibi artık alt yapıyı herkes kullanabilecek. Demiryolları işletmeye devam edecek" diye konuştu.

Treni temin edip taşımacılığa başlayacak

Devlet Demiryolları'nın yanı sıra belirli güzergahlarda yük ve yolcu taşımacılığı yapmak isteyenlerin de Demiryolu Düzenleme Genel Müdürlüğü'nün vereceği izinler çerçevesinde işletmecilik yapabileceğini belirten Yıldırım "Örneğin, Kayseri'den Samsun'a taşımacılık yapacak, Sivas'tan Samsun'a maden veya bir başka ürün taşıyacak, bu taşımayı şu anda Devlet Demiryolları yapabiliyor. Başkası yapamıyor. Kara yollarında nasıl? Yolu biz yapıyoruz, herkes taşımacılık yapıyor. Bunda da aynı olacak. Gerekli ücreti vermek suretiyle trenini, vagonunu, lokomotifini temin edecek ve taşımacılığını gerçekleştirecekler. Havayolunda da aynı. Havaalanını biz yapıyoruz, ama herkes belirli bir düzen içerisinde kullanabiliyor. Bunun adı serbestleşmedir" bilgisini verdi.
 
Bakım ve elektrifikasyon devletin elinde kalacak
 
Yıldırım, konuyla ilgili talep olduğunu ama bu konuda yasal imkan olmadığı için bugüne kadar taleplere karşılık verilemediğini söyleyerek "Demiryolları iki bölüme ayrılıyor. Bir tanesi bildiğimiz Devlet Demiryolu olarak aynen kalıyor, alt yapı işletmecisi olarak. Diğeri de normal üst yapı işletmecisi. Yani yolcu ve yük taşımacılığı yapacak şirket haline dönüşüyor. Önemli husus şu; demiryollarının bakımı, sinyalizasyonu ve elektrifikasyonu demiryollarında devletin elinde kalmaya devam edecek" şeklinde konuştu. Yıldırım, havayollarında ne olduysa aynı şeyin demiryollarında da olacağını belirterek "Havacılık 2003'te neydi Türkiye'de? 8.5 milyon taşıma vardı. 300 bin ton kargo vardı. Bugün 2.5 milyon ton kargoya çıktık. Yurt içinde 65 milyon kişiyle 50 havaalanına uçak seferi yapılabilir hale geldi. Dünyada havacılık yerinde sayarken, hatta gerilerken Türkiye aldı başını gitti. Devlet Demiryolları'nın hem fiyatları makul hale gelecek hem de demiryolları daha etkin kullanılacak" değerlendirmesini yaptı.