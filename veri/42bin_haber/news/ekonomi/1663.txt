Şeker Piliç zor durumda
Şeker Piliç'te ihtiyati haciz nedeniyle üretim ve satış durdurulacak. Banvit, Şeker Piliç'le görüşmelere başladı.
ŞEKER Piliç tarafından KAP'a yapılan açıklamada hammade temin edilemediği için tesislerdeki varlıkların hızla elden çıkarılacağı ve üretimin durdurulacağı açıklandı. Açıklamada, şöyle denildi:

"Alacaklarımız ve banka hesaplarımız üzerinde ihtiyati haciz bulunması sebebiyle üretim için gerekli hammadde alım imkanımız kalmamıştır. Bugün itibariyle üretim ve satışlarımız devam etmektedir. Sözleşmesi iptal olan bayi ve market olmamakla birlikte, üretim için gerekli olan hammadde temin edilemeyeceği için mevcut canlı varlıklar hızlı bir şekilde elden çıkarılarak üretim ve satışımız durdurulacaktır."

Öte yandan, geçtiğimiz günlerde Torunlar Gıda ile hisse satışı ile gündeme gelen Şeker Piliç, bu görüşmeler sonrasında KAP'a "Hacizler dolayısıyla Torunlar Gıda San. Tic. A.Ş. ile yapılan ortaklık görüşmeleri son bulmuştur" şeklinde bir açıklama yapmıştı.

Şeker Piliç, Banvit AŞ ile ortaklık için ön görüşmelere başladı

Şeker Piliç ve Yem Sanayi Ticaret AŞ, Banvit Bandırma Vitaminli Yem San. AŞ ile ortaklık için ön görüşmelere başlandığını bildirdi.

Şeker Piliç ve Yem Sanayi Tic. AŞ'nin Kamuyu Aydınlatma Platformu'nda (KAP) yayımlanan açıklamasında, 'Sektörümüzün ve Bandırma bölgemizin en önemli istihdam odaklarından biri olan Banvit Bandırma Vitaminli Yem San. AŞ ile ön görüşmelere başlanmıştır. Yapılacak görüşmelere istinaden gelişmeler kamuya duyurulacaktır' denildi.