Katılım bankaları mevduat bankalarını ikiye katladı
Katılım Bankaları 2012 yılında mevduat artış oranında mevduat bankalarını ikiye katladı.
Bankacılık Düzenleme ve Denetleme Kurumu (BDDK) verilerinden derlediği bilgilere göre, katılım bankaları 2012 yılında topladıkları mevduat ile mevduat bankalarına göre iki kat fazla performans gösterdi. 
Katılım bankalarının toplam mevduatları 2012 yılında bir önceki yıla göre yüzde 22 oranında artış sağladı. 2011 yılında 39 milyar 220 milyon lira toplam mevduata sahip olan katılım bankaları, 2012 yılında bu rakamı yüzde 22 oranında artırarak 47 milyar 921 milyon liraya yükseltti. Mevduat bankaları ise 2012 yılında topladıkları mevduatta 2011 yılına göre yüzde 10'luk bir artış kaydetti. 
Öte yandan 2012 yılında katılım bankalarının karlılıklarında yüzde 14 artış gerçekleşti. 2011 yılında 803 milyon lira kar elde eden katılım bankaları, 2012 yılında karlılıklarını 916 milyon liraya çıkardı. 
Aktif büyüklük yüzde 25 arttı-

Katılım bankalarının aktif büyüklüğünde de 2012 yılında bir önceki yıla göre yüzde 25,2'lik artış oldu. 2011 yılında toplam 56 milyar 148 milyon lira aktif büyüklüğe sahip olan katılım bankalarının aktif büyüklüğü 2012 yılında yüzde 25,2'lik artış ile 70 milyar 279 milyon liraya yükseldi. 
Personel sayısı artışında ise en yüksek oran yüzde 10,87 ile yine katılım bankalarında meydana geldi. Katılım bankalarının 2011 yılında 13 bin 857 olan personel sayısı 2012 yılında 15 bin 356 kişiye ulaştı. 2011 yılında 685 adet şubeye sahip olan katılım bankaları 2012 yılında şube sayılarını 829'a yükseltti.
Katılım Bankacılığının 2012 yılı gerçekleşmelerini ve 2013 yılına ilişkin beklentilerini AA muhabirine değerlendiren Türkiye Katılım Bankaları Birliği Genel Sekreteri Osman Akyüz de, katılım bankalarının 2012 yılı performansını olumlu olarak değerlendirdiğini ve 2012 yılının kendileri için başarılı bir yol olduğunu söyledi. 
Bankacılık sektörünün üzerinde bir büyüme sağladıklarını vurgulayan Akyüz, hem topladıkları fonlarda yüzde 22'lik hem de kullandırılan fonlarda, kredilerde yüzde 21,6'lık bir büyüme gerçekleştirdiklerini ve sektörün toplam aktiflerinin de yüzde 25,2 büyüdüğünü kaydetti. 
Büyüme, karlılık şubeleşme ve personel istihdamı açısından 2012 yılını olumlu geçirdiklerini aktaran Akyüz, Bizim bankacılık sektöründeki toplam payımız toplanan fonlarda yüzde 5,6'dan 6,1'e, kullandırılan fonlarda, kredilerde yüzde 5,8'den yüzde 6'ya ve sektördeki toplam aktifteki payımız yüzde 4,6'dan yüzde 5,1'e yükseldi. Dolayısıyla sektörün bankacılık sektörü üzerinde bir performansı var diye konuştu. 
Geçen yılın ekonominin büyüme rakamının yüzde 2,5 civarında olacağı beklendiğinde, bunun katılım bankaları açısından oldukça iyi bir performans olduğuna dikkati çeken Akyüz, bu performansın Türk ekonomisinin finansmanına katkı sağladığını dile getirdi.

2013, 2012'den daha iyi oyacak-

Akyüz, 2013 yılının 2012 yılından daha iyi bir yıl olacağını tahmin ettiklerini belirterek, şunları kaydetti:
Beklentimiz de bu yönde. Çünkü ekonomideki büyüme hedefi yüzde 4, OVP'de. Kaldı ki o hedef ihtiyatlı bir hedef. Dünyadaki ekonomik toparlanmada kötüye bir gidiş olmazsa biz 2013 yılının daha iyi olacağını düşünüyoruz. Bankacılık sektöründe, özelde de katılım bankaları sektöründe büyümenin 2012 yılına göre daha iyi olacağını düşünüyoruz. 
Fakat karlılıkda aynı performansı yakalayabilir miyiz? Onu da bekleyip göreceğiz. Bu büyümeyi karlılık ile birlikte sürdürmek zorundayız. Çünkü karlılık sağlayamıyorsanız, büyümeyi sürekli hale getirmeniz mümkün olmuyor. Bankacılık sermaye ile yapılan bir iş. Bankacılık sermaye tabanını da büyütmemiz lazım ki, kredi ve aktif büyümesindeki sürekliliği sağlayabilelim. 
Bu sene ilk sukuk ihracını Hazine'nin gerçekleştirdiğini ve katılım bankalarının da sukuk ihracına başladıklarını hatırlatan Akyüz, Kira sertifikaları tebliği de yeniden düzenleniyor. Kira sertifikasının kapsamı biraz daha genişletiliyor. Çeşitli türdeki kira sertifikaları hayat bulacak önümüzdeki dönemde. İnşallah daha iyi imkanlar bulacağız dedi.