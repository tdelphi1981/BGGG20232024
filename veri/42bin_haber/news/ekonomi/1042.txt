Okul Sütü ihalesi 9 Ocak'ta
Okul sütü mal alım ihalesi, pazarlık usulü ile 9 Ocak Çarşamba günü yeniden yapılacak 
 Gıda, Tarım ve Hayvancılık Bakanlığı’ndan yapılan yazılı açıklamada, okul sütü mal alım ihalesinin, pazarlık usulü ile 9 Ocak 2013 Çarşamba günü saat 14.30’da Bakanlık’ta yeniden yapılacağı belirtildi. 
 İhalenin, 7 coğrafi bölgenin topografya durumu, okul ve öğrenci sayıları değerlendirilerek, 4 kısım olarak belirlendiği ifade edilen açıklamada, isteklilerin kısımların birine veya birkaçına kısmen veya kısımlar üzerinden tamamına teklif verebileceği kaydedildi. 
 İhale kapsamında Türkiye genelinde toplam 6 milyon 172 bin öğrenciye, 296 milyon 241 bin adet 200 ml UHT süt dağıtımı için alım yapılacağı bildirilen açıklamada, şunlar kaydedildi: 
 "Okul Sütü Programı, planlandığı gibi 2012-2013 eğitim-öğretim yılı 2. yarıyılının başladığı 11 Şubat tarihinden itibaren uygulanacak. Bakanlığımızca ihaleye Gıda Güvenliği Bilgi Sistemine kayıtlı üretim yapan, süt işleme tesisine sahip firmaların tamamı davet edildi. 
 İhale dokümanları, Gıda, Tarım ve Hayvancılık Bakanlığı, Hayvancılık Genel Müdürlüğü 4. Kat 417 nolu oda Eskişehir Yolu 9. kilometresi Lodumlu Ankara adresinde ve https://ekap.kik.gov.tr/EKAP/ internet adreslerinde istekliklerce görülebilecek olup, Hayvancılık Genel Müdürlüğü’nden temin edilecek."