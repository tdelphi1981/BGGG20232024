Kredi hacmi 820,7 milyar liraya ulaştı
Bankacılık sektörünün toplam kredi hacmi, 1 haftada yüzde 0,36 artarak 22 Şubat itibarıyla 820 milyar 703 milyon liraya ulaştı. Kredi hacmi 15 Şubat'ta 817 milyar 755 milyon lira düzeyindeydi.
Bankacılık Düzenleme ve Denetleme Kurumu'nun (BDDK) haftalık bültenine göre, mali kesime verilen kredilerin toplamı aynı dönemde yüzde 0,57 artarak 16 milyar 363 milyon lira oldu. 
Bankacılık sektörünün mali kesim hariç toplam kredi hacmi de 747 milyar 748 milyon lira olarak belirlendi. Söz konusu rakam 15 Şubat'ta 744 milyar 959 milyon lira seviyesindeydi. 
Mali kesim hariç sektörün spot kredi toplamı da bir haftada yüzde 1,44 artarak 96 milyar 966 milyon lira oldu.

Tüketici kredileri

BDDK verilerine göre, 1 haftalık süreçte tüketici kredileri tutarı yüzde 0,44 artış göstererek, 199 milyar 514 milyon liradan 200 milyar 384 milyon liraya yükseldi. Tüketici kredilerinin 89,3 milyar lirası konut, 7,9 milyar lirası taşıt, 70,3 milyar lirası ihtiyaç, 32,8 milyar lirası da diğer kredilerden oluştu.
Bir haftalık süreçte taksitli ticari kredilerin tutarı da 91 milyar 512 milyon liradan 92 milyar 312 milyon liraya çıktı. Taksitli ticari kredilerdeki artış yüzde 0,87 olarak hesaplandı. 
Bankaların bireysel kredi kartları alacak tutarı da 22 Şubat itibarıyla 71 milyar 650 milyon liraya geriledi. 15 Şubat'ta 72 milyar 451 milyon lira olarak hesaplanan söz konusu tutar, bir haftada yüzde 1,11 düştü. 
Bankaların taksitli bireysel kredi kartı alacak tutarı 39 milyar 932 milyon lira, taksitsiz bireysel kredi kartı alacak tutarı ise 31 milyar 718 milyon lira oldu.