İsrail'in doğalgazı Türkiye'ye geliyor
 
 İsrail'in etkili gazetelerinden Haaretz, Türkiye-İsrail ilişkilerinde dengeleri değiştirecek bir iddia ortaya attı. Haaretz'in haberine göre, Türkiye'nin en büyük şirketlerinden Zorlu Grup, İsrail doğalgazını Türkiye'ye taşımak için görüşmeler yürütüyor. Zorlu Grubu'nun İsrail'in Hayfa kentine 130 kilometre uzaklıkta bulunan Leviathan doğalgaz sahasındaki gazı Akdeniz'in altına döşeyeceği boru hattıyla Türkiye'ye taşımak için görüşmeler yürüttüğü belirtildi. 
 8-10 MİLYAR METROKÜP
  
 Projenin gerçekleşmesi halinde yılda 8-10 milyar metreküp doğalgazın Türkiye'ye taşınacağı iddia edildi. Haberde, Zorlu Grubu'nun yaptığı teklifin, İsrail doğalgazını "ana müşterilere" taşımak için en ucuz yollardan biri olduğu vurgulandı. Ankara ile Tel Aviv'in siyasi ilişkilerinin donma noktasında bulunmasının ise bu projenin gerçekleşmesinin önündeki en büyük engel olduğu belirtildi. 
 NETANYAHU'NUN BÜROSUNDAN YALANLAMA
  
 İsrail Dışişleri Bakanlığı'nın Leviathan'daki doğalgazın Türkiye'ye taşınması için görüşmeler yaptığı yönündeki haberlerin ise, dün İsrail Başbakanlığı'ndan yapılan bir açıklamayla yalanlandığı ifade edildi. Türk ve İsrail basınında yer alan haberlerde, İsrail Başbakanı Binyamin Netanyahu'nun danışmanı Harel Locker'i gaz pazarlığı için Türkiye'ye gönderdiği ileri sürülmüştü. 
 425 MİLYARLIK REZERV 
  
 Zorlu Grubu'nun teklif sunduğu Akdeniz'deki Leviathan doğalgaz sahası, İsrail'in en büyük doğalgaz sahası olarak biliniyor. Leviathan'da 425 milyar metreküp doğalgaz rezervi olduğu tahmin ediliyor. Zorlu'nun Türkiye'deki en büyük şirketlerinden biri olduğu hatırlatılarak, tekstil, telekomünikasyon, enerji ve inşaat alanlarında faaliyet gösterdiği ifade edildi. 
 İSRAİL'DE ENERJİ YATIRIMI VAR 
  
 Haaretz, Zorlu Grubu'nun İsrail'de yatırımları olduğuna da dikkat çekti. Zorlu'nun İsrail şirteki Dorad Energy'de yüzde 25 payı olduğu ve Aşkalon'da bir baraj inşa ettiği belirtildi. 
 NTVMSNBC