Merkez Bankası İstanbul'a taşınacak mı?
Babacan: Merkez Bankası'nın taşınmasıyla ilgili bir kararımız yok
Başbakan Yardımcısı Ali Babacan, Merkez Bankası'nın İstanbul'a taşınmasıyla ilgili aldıkları bir karar olmadığını, Borsa İstanbul'un da şu anki yerinde (İMKB) devam etmesi gerektiği düşüncesinde olduklarını kaydetti.

 Uluslararası Gayrimenkul Fuarı MIPIM için Cannes'da Türk gazetecilerle bir araya gelen Ali Babacan, cari açığın ocak ayında son yıllarda görülen en düşük seviyede gerçekleştiğini, turizm verilerinin yenilenmesiyle birlikte 2-2,5 milyarlık düzeltme geldiğini anlattı.

Babacan, Bu yıl içerisinde bizim orta vadeli programımızda öngördüğümüz cari açık rakamının hala gerçekçi olduğunu düşünüyoruz. Geçen sene istisnai bir şekilde iç talep gerilince, dış talebin katkısı artı ama iç talebin de küçük bir eksi katkısı var. Yüzde 2 küsur büyüme göreceğiz geçen yıl için. Rakamı da bu ay sonunda TÜİK açıklayacak. Tam rakamı o zaman öğreneceğiz dedi.


2013'te büyümenin yarısının iç talepten, yarısının da dış talepten geleceğinin altını çizen Babacan, iç talepte 2012'ye oranla bir miktar canlanmayla birlikte bunun cari açık üzerinde ufak bir etkisi olabileceğini, 2013'te 2012'ye oranla bir miktar yüksek cari açık olabileceğini, bunun da herkesin beklediği bir gelişme olduğunu söyledi.

Ali Babacan, devamla, Orta uzun vadede cari açığımız sürdürülebilir seviyelerde gerçekleşsin diye cari açıkla ilgili aldığımız kalıcı yapısal tedbirlere de hızla devam edeceğiz dedi.

Türkiye farkındalığı sağlanmalı

Yabancı yatırım kuruluşlarının Türkiye'ye ilgilerinin sorulması üzerine ise Babacan, bugün itibarıyla Türkiye'ye yatırım yapmış ve yapmamış kuruluşlara bakıldığında dünyada henüz Türkiye'ye yatırım yapmayan çok sayıda fon olduğunu, Türkiye'ye ilgileri olduğunu ama henüz adım atmadıklarını, Türkiye farkındalığı sağlamanın çok önemli olacağını söyledi.

Türkiye'nin, istikrar, güven ortamı devam ettikten sonra, hem getirinin iyi olduğu, hem de istikrarın olduğu az sayıda ülkeden birisi olduğunu dile getiren Ali Babacan, ayrıca, gayrimenkul piyasasına yönelik olarak finansal enstrümanların biraz daha geliştirilmesi gerektiğine işaret ederek, Borsa İstanbul başta olmak üzere, SPK ve sektörle beraber finansal enstrümanların çoğaltılıp yatırımcıya kolay alabilecekleri öneriler sunulmasının faydalı olacağını anlattı.

Türkiye'de hukuki belirsizliklerin biraz endişe kaynağı olduğunu, yargı süreçlerinin çok uzun olması, sonuçların öngörülmesinin bazen güç olmasının, sadece uluslararası yatırımcılar için değil kendi iş dünyamız için de önemli bir konu olduğunu aktaran Babacan, dördüncü yargı paketinin Meclis'e gönderildiğini ve bundan sonra yargıyla ilgili atılacak adımların ihtisas mahkemelerinin yaygınlaştırılması olduğunu vurguladı.

İstanbul'da faaliyet gösterecek bir Tahkim Merkezi kurulacağını ve ilgili yasanın hazır olduğunu dile getiren Babacan, Özel sektör yönetiminin ağırlıklı olduğu Tahkim Merkezi diye yeni bir yapı kuruyoruz. Mahkemelere gitmeden özel sektörün yine özel sektör tarafından yönetilen merkezde sorunların ve ihtilafların çözülmesi için... Bu, mahkeme yolunu kapatmaz ama en azından iki taraf da arzu ediyorsa çözüm üretilebilir diye düşünüyoruz dedi.