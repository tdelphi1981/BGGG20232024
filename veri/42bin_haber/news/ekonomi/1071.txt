Taşeron sistemine Kozlu ayarı
Kozlu Maden Ocağındaki kaza sonrasında taşaron işçilerle ilgili hazırlanan yasa tasarısının kapsamı genişliyor. Üst işverenler, taşeron şirketin işçilerinden de sorumlu olacak, teknik işleri ise alt işverenlere ihale edemeyecek.

Zonguldakta 8 maden işçisinin hayatını kaybettiği Kozlu Maden Ocağında meydana gelen kaza, taşeron firma olarak bilinen alt işverenlerle ilgili bazı sınırlamalar getirilmesini gündeme getirdi. Kozluda meydana gelen kaza, taşeron işçilerle ilgili yapılacak düzenlemenin kapsamının genişletilmesine yol açtı. Çalışma ve Sosyal Güvenlik Bakanlığı tarafından hazırlanarak önümüzdeki günlerde Meclise sunulacak olan alt işverenlere ilişkin yasa tasarısı taslağında, alt ve üst işverenlerin sorumlulukları yeniden düzenlenecek.
İşçilerin haklarına güvence
Buna göre, işçilerin iş güvenliğinin sağlanmasından ve özlük haklarının güvence altına alınmasından üst işveren sorumlu olacak. Mevcut durumda ise kamu kurumlarından bir iş alan firma, ihale ile kazandığı işi alt işveren olarak nitelendirilen şirketlere devrediyor. Bu yöntemle, sorumluluk büyük ölçüde alt işverene kalıyor. Yeni sistemde ise üst işverenler, alt işveren tarafından çalıştırılan işçilerin iş güvenliği, sağlığı, özlük haklarının ödenmesi konusunda da sorumlu olacaklar. Bu da, işçilerin daha sağlıklı koşullarda çalışmasını ve özlük haklarını elde etmelerini sağlayacak.
Teknik işleri yapamayacak
Aynı düzenleme ile alt işverenler tarafından yürütülecek işlere de bazı sınırlamalar getirilmesi öngörülüyor. Örneğin maden ocağının işletilmesi gibi teknik uzmanlık gerektiren işler, üst üstlenici tarafından taşeronlara ihale edilemeyecek. Bazı teknik işlerde, işin devredileceği alt işverenin, belirli bir tecrübeye sahip olması şartı aranacak. İş güvenliğinin sağlanması yönünde ceza almış firmalara ise belirli bir dönem iş yasağı konulması söz konusu olacak. Tüm bu düzenlemeler, taraflarla yapılacak olan görüşmelerin ardından netleşecek.