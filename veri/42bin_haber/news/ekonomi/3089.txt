Sürekli mercek altında olacaklar
Rekabet Kurulunun 12 bankaya verdiği rekor cezaya ilişkin değerlendirmelerde bulunan ACTECON Rekabet ve Regülasyon Danışmanlık Şirketi ortaklarından Dr. Fevzi Toksoy, cezanın Rekabet Kurulunun şimdiye kadar rakamsal olarak verdiği en yüksek ceza olduğunu, ancak bunun yine de bankaların iddia ettiği gibi piyasada istikrarı bozacak seviyede olmadığını söyledi.Bankaların bu karardan sonra rekabet kurallarıyla birlikte yaşamak zorunda olduğunu ve bundan sonraki faaliyetlerinin sürekli mercek altında olacağını ifade eden Toksoy, Bankalar bundan sonra rekabet uyumuna her zaman önem vermek zorunda, bankaları yepyeni bir hayat bekliyor dedi. Toksoy, kararın cuma günü borsanın kapanmasından sonra verilmesinin son derece düşünceli olduğunu, piyasaların hafta sonunu değerlendirerek kararı sindireceklerini, sıradışı bir piyasa dalgalanması beklemediğini vurguladı.

Bundan sonraki süreçte bankaların Rekabet Kurulunun gerekçeli kararını bekleyeceğini ve bundan sonra da 30 gün içerisinde cezayı peşin öderlerse yüzde 25 indirim alacaklarını belirten Toksoy, karara karşı idare mahkemesinde temyiz süreci işleyeceğini, bir sonraki aşamada Danıştaya gidilebileceğini,  kararın bu aşamalardan sonra kesinleşeceğini kaydetti. Toksoy, Bankalar pazartesi itibariyle rekabet politikalarını gözden geçirerek kurumsal yaklaşımlarını netleştirmeli. Rekabet Kurulunun ceza vermeyi kafasına koyduğu yönündeki yaklaşım yanlış dedi.