Ihlamur lüks oldu
KIŞ mevsiminde, soğuk algınlığına karşı doğal tedavi için kaynatılıp içilen ıhlamur, kilosu 70- 80 liraya kadar çıkınca lüks bir içecek haline geldi.
Birçok çay ocağı, çok pahalı olduğu için ıhlamur satmayı bıraktı.


İzmir'de Tarihi Kemeraltı Çarşısı'nda aktarların yoğun olarak bulunduğu Kestane Pazarı'ndaki dükkanların raflarını kış, bronşit ve grip çayı adı altındaki bitki karışımları, ıhlamur, adaçayı, tarçınlar süslemeye başladı. Ancak, kış aylarında soğuk algınlığına karşı doğal tedavide yararlanılan bitki çaylarından, bu sene yok yılı nedeniyle fiyatı iki ay öncesine göre yüzde 15 artan ıhlamurun kilosu 70- 80 lirayı buldu. Böyle olunca bazı çay ocakları ıhlamur satışını bıraktı.


Kemeraltı Çarşısı'nda 25 yıldır hizmet veren Özcan Çay Ocağı'nın işletmecisi Ali Özcan, müşterilerin kendilerine ıhlamur bitkisi getirdikleri takdirde bu çayı sattıklarını belirtti. Üçüncü sınıf çay ocağı fiyat tarifesine göre küçük bir bardak ıhlamurun fiyatının 1 TL olarak belirlendiğine dikkat çeken Özcan, "1 kilogram ıhlamurdan 100 bardak çay çıkar. Ihlamurdan kar sağlamak için en az 2 TL fiyatla satılması gerekiyor" dedi. 


Ihlamurun bu yıl az olduğunu belirten Güneş Baharatçılık'ın sahibi Cem Seles de "Ihlamur bir yıl çok bir yıl yok denecek kadar az oluyor. Bu yıl yok yılı. Bu nedenle kilogram fiyatı 70- 80 TL arasında değişiyor. Bu fiyatlardan bile kar edilmiyor. Bolluk yılında bu fiyatlar 40- 45 TL arasında. Bu fiyatın pahalı gelmesi nedeniyle vatandaşlar kışı, bronşit ve grip çayı adı altındaki bitki karışımlarını, adaçayı, tarçın ve salepi tercih ediyor" bilgisini verdi.