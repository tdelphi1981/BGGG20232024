Petrol devi Total'e Türk yönetici
Total LPG dünya başkanlığına, şirketin Suudi Arabistan Genel Müdürü Asaf V. Sasaoğlu getirildi 
 Dünyaca ünlü Total enerji ve petrol şirketinin Suudi Arabistan Genel Müdürü Asaf V. Sasaoğlu, bu ülkedeki 2 yıllık yoğun ve başarılı çalışmasının ardından Paris’te Total LPG dünya direktorlüğü görevine getirildi. Liderlik vasıfları ve sonuç odaklı yönetim yetenekleri nedeniyle üst düzey görevler için Türk yetkilileri tercih eden uluslararası şirketlere, dünyanın önde gelen firmalarından Fransız petrol devi Total de katıldı. 
  
 YENİ GÖREVDEN MUTLU
  
 Birçok ülkede yatırımları bulunan petrol şirketi Total’in LPG dünya başkanlığına bir Türk getirildi. Çalışma hayatına Coopers&Lybrand şirketinde denetim yaparak başlayan, bu şirketin İstanbul ve Londra ofislerinde çalıştıktan sonra Total grubuna katılan Sasaoğlu uzun süredir şirkette yöneticilik yapıyor. Sasaoğlu, Suudi Arabistan’daki görevinden önce Türkiye’de Total’in 500’e yakın istasyonunun da aralarında bulunduğu akaryakıt departmanının başında bulunuyordu. Sasaoğlu, daha önce Total’in çesitli şirketlerinde akaryakıt, madeni yağlar, LPG, strateji, finans gibi birbirinden farklı alanlarda yaptığı yöneticiliklerin ardından, yeni görevine atanmasından duyduğu memnuniyeti ifade etti. 
 45 ÜLKEDE FAALİYET GÖSTERİYOR
  
 Suudi Arabistan’dan sonra Paris’te kendini daha yoğun bir mesainin beklediğini belirten Sasaoğlu, Total’in dünyada 45 ülkede LPG alanında faaliyet gösterdiğini, görevinin ilk dönemlerinde zamanının çoğunu bu ülkeleri gezerek ve faaliyetlerini daha iyi tanıyarak geçireceğini söyledi. Birbirinden bu kadar farklı alanlarda çalışmasının ilginç bulunduğunu belirten Sasaoğlu, önemli şirketlerde, yapılan işin bir aşamadan sonra önemini yitirdiğini, asıl odaklanılması gerekenin yöneticilik kabiliyeti sergileyebilmek olduğunu dile getirdi. 
 'ŞİRKET İÇİN KATMA DEĞER YARATIN'
  
 İş hayatında başarılı olmak isteyen gençlere, kendilerine verilen iş ne olursa olsun layıkıyla yapmaya calışmaları, şirket için katma değer yaratmaları ve bu süreçte rekabete karşı kendilerini sürekli yenilemeleri tavsiyesinde bulundu. Ankara Siyasal Bilgiler Fakültesini tamamlayan Sasaoğlu, İngilizce ve Fransızca’yı çok iyi derecede biliyor. İngiltere’de iş yönetimi alanında master (MBA) yapan Sasaoğlu’nun bir kızı var. 
 AA