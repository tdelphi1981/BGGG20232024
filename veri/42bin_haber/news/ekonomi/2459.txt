Türkiye'de asgari ücret AB'den yüksek
Türkiye'deki asgari ücret 9 AB üyesi ülkenin çalışanlarına verdiği asgari ücretten fazla çıktı.
Türkiye'de asgari ücret, 9 Avrupa Birliği üyesindekinden yüksek çıktı. AB istatistik kurumu Eurostat'ın verilerine göre 1 Ocak 2013 itibariyle Türkiye'de brüt asgari ücret 429 Euro'ya karşılık gelirken bu rakam Romanya'da 157, Bulgaristan'da 159, Letonya'da 287, Litvanya'da 290, Çek Cumhuriyeti'nde 312, Estonya'da 320, Slovakya'da 338, Macaristan'da 341 ve Polonya'da 377 Euro düzeyinde bulunuyor. Asgari ücret Portekiz'de 566, Yunanistan'da 684, Malta'da 697, İspanya'da 753, Slovenya'da 784, İngiltere'de 1.264, Fransa'da 1.430, İrlanda'da 1.462, Hollanda'da 1.469, Belçika'da 1.502 ve Lüksemburg'da 1.874 Euro. AB'de Almanya, Avusturya, İtalya, İsveç, Finlandiya ve Danimarka'da ise asgari ücret uygulaması bulunmuyor.1 Temmuz'da AB üyeliğine hazırlanan Hırvatistan'da asgari ücret 374 Euro karşılık geliyor.