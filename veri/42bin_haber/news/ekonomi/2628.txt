BARBAROS sefere çıktı
Bugüne kadar kiralama yoluyla petrol araması yapan Türkiye, artık kendi gemisiyle denizleri tarayacak. Norveçten alınarak Barbaros Hayrettin Paşa ismi verilen gemi Erdoğanın da katıldığı törenle hizmete girdi.

Türkiye, bugüne kadar kiralık gemilerle yaptığı sismik aramaları artık kendi gemisiyle yapacak. Türkiye Petrolleri Anonim Ortaklığı ( TPAO) tarafından Norveç’ten satın alınarak Barbaros Hayrettin Paşa adı verilen 3 boyutlu sismik araştırma gemisi dün Başbakan Recep Tayyip Erdoğan’ın da katıldığı törenle hizmete girdi. Karaköy İskelesi’ndeki törene Enerji Bakanı Taner Yıldız da katıldı. Erdoğan, törende yaptığı konuşmada enerjinin tedarik, transit ve tüketim olmak üzere 3 boyutu oluduğunu belirterek “Artık tedarikte Türkiye şansını aramalı” dedi. Erdoğan, Türkiye’de şu ana kadar kiralama usulleri ile 5 bine yakın sondaj çalışması yaptıklarını belirterek “Bunlardan beklenen arzulanan neticeyi elde edemedik” diye konuştu. 
İkinci araştırma gemisi de yolda 
Denizlerdeki sismik araştırmalarda da hep kiralama metodu ile bu araştırmayı yaptıklarını hatırlatan Erdoğan “Artık ‘Türkiye bunu aşmalıdır’ dedik. Ama bugüne kadar ne yazık ki böyle bir sismik araştırma gemisini alacak güce bile ülkemiz ulaşamamıştı. Dedik ki, ‘Artık biz sismik araştırma gemimize sahip olmalıyız.’ Bunu özellikle Karadeniz ve Akdeniz’de yapacağımız çalışmalarda değerlendirmeliyiz” ifadelerini kullandı. Geminin en ileri teknolojiye sahip olduğunu belirten Erdoğan “Bununla yoğun bir şekilde araştırmalarımızı yapacağız. Belli bir süre bunun ikincisini de bu çalışmaların içine katacağız” dedi. 
Üç boyutlu arama yapabiliyor 
TPAO’nun Norveç’ten 130 milyon dolara satın alarak Barbaros Hayrettin Paşa adını verdiği gemi 84 metre uzunluğunda. Tuzla’daki Desan tersanesinde kırmızı beyaza boyanan gemi doğalgaz ve petrol aramaları için kullanılacak. İki ve üç boyutlu sismik veri toplayabilien gemi, yön ve pozisyon tayinini uydu haberleşmesi ile otomatik olarak yapabiliyor. Gemide bir de helikopter pisti bulunuyor. 2011 yapımı ‘Barbaros Hayrettin Paşa’, her biri 6 bin 300 metre uzunlukta 8 jeofon kablosu çekerek kayıt yapabilme kaabiliyetine sahip.