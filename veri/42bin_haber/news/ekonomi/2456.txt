Adanada taksi ücretleri zamlandı
Adana'da taksi taşıma ücretleri zamlandı. Yeni ücret tarifesine göre açılış ve kilometre başı ücret 3 lira oldu. Yeni uygulamada yüzde 50 zamlı olan gece tarifesi kaldırıldı.
Adana Şoförler ve Otomobilciler Esnaf Odası Başkanı Kazım Barışık, Ulaştırma Koordinasyon Merkezi (UKOME) tarafından uygulamaya konulan yeni ücret tarifesini en kısa sürede taksimetrelerine işletmesi gerektiğini bildirdi. Başkan Barışık, UKOME kararıyla, Adana'da hizmet veren taksilerin, daha önce 2 lira olan açılış ve 2.20 lira olan kilometre başı ücretlerin 3 liraya çıkarıldığını, her 100 (yüz) metrede bir atacak ücretin 30 kuruş, beklemelerdeki ilk 1 dakikanın ücretsiz, sonraki dakikalar için 20 kuruş olacağını duyurdu. 

Barışık, ayrıca daha önce yüzde 50 zamlı olan gece tarifesinin de yeni uygulamayla kaldırıldığını ifade ederken, 40 kiloya kadar dağınık olmaması koşuluyla bagaj ücreti alınmayacağını kaydetti. Barışık, "Yeni zamlı tarife tüm taksici esnafımıza hayırlı olsun. Süratle artan akaryakıt zamları, yedek parça maliyetleri nedeniyle, taksici esnafımızı da düşünmek zorundaydık. İstemeyerek de olsa bu zammı yapmak durumunda kaldık. Taksiye binen vatandaşlarımızın bu zam nedeniyle esnafımızı anlayışla karşılayacağına inanıyorum." dedi. 

 Taksimetrelerini ayarlatan taksiciler de yeni ücret tarifesini memnuniyetle karşıladıklarını belirtti. 

 İŞ HACMİ DÜŞTÜ

 Adana şehir merkezinde, vatandaşların taksiye yeterli rağbet göstermemesi sonucu, iş oranının düşük kaldığı, bu nedenle kayıtlı 3 bin 60 esnaftan, ancak bin 800 kadar taksicinin aktif çalışabildiğine dikkat çekildi. Yetkili kurumların, vergisini, primini zor şartlara rağmen ödeyen kayıtlı esnafa karşı, korsan taksilere daha aktif mücadele etmesi gerektiği belirtildi.