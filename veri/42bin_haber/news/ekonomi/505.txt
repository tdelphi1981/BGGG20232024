Notu gören Katarlı bankanın ikinci yatırımı English Homea
Memorial Sağlıkta Aydın Ailesinin ortağı QFIB, ailenin diğer şirketi English Homeun % 40ını aldı. QFIB Başkanı Al Marri Kararımızda not artışı etkili oldu dedi.

Gelişen Türkiye ekonomisi ile birlikte büyüyen Türk şirketleri, yabancı sermayenin ilgi odağı olmaya devam ediyor. Türkiye’nin son 5 yılda yakaladığı ekonomik ivmeyi geç de olsa teyit eden Fitch’in not artışı kararı, başta körfez sermeyesi olmak üzere yabancı yatırım fonlarının Türk şirketlerine yönelmesine neden oluyor. Son olarak Türkiye’de Memorial Sağlık’ta Aydın Ailesi’nin ortağı olan Qatar First Investment Bank’tan (QFIB) yatırım haberi geldi. Turgut Aydın Holding’in sahibi olduğu, English Home’un yüzde 40’ı Qatar First Investment Bank’a geçti. QFIB Başkanı Abdulla Bin Fahad Al Marri ortaklık ile ilgili “Bu satın alma, yakın zamanda yüksek performanslı ekonomisi nedeniyle Fitch tarafından notu yatırım yapılabilir ülke seviyesine yükseltilen Türkiye’deki ikinci yatırımımız. Türkiye’de doğrudan yabancı yatırım artışı ile birlikte tüketici harcamalarının da artması beklenirken Türk perakende sektörüne girişimiz uygun bir zamana denk geliyor” dedi. 
Türkiye dinamik bir pazar 
QFIB CEO’su Emad Mansour ise satın almaya ilişkin olarak şöyle konuştu: “Türkiye, nüfus artışına paralel artan alım gücü nedeniyle dinamik bir pazar. Bundan dolayı Türk perakende sektöründe yer almak bizleri çok heyecanlandırıyor. Ayrıca Memorial Sağlık Grubu ortaklarımızdan Aydın Ailesi’ne ait olan English Home kısa süredeki hızlı büyümesi ile bir başarı öyküsüne imza attı. English Home’un Türkiye pazarındaki konumunu pekiştirmeyi ve büyümesini daha da hızlandırmayı dört gözle bekliyoruz.” Turgut Aydın Holding Yönetim Kurulu Başkanı Yaşar Aydın ise ortaklık ile ilgili “Türkiye son yıllarda ev tekstili sektörü önemli bir büyüme gösterdi. Bu dinamiklerinde göz önüne alındığında, QFIB ile yapmış olduğumuz bu ortaklık gücümüze güç katacak” diye konuştu.