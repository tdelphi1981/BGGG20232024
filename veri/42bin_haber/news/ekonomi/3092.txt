Cezayı yüksek bulan bankalar yargıya gidiyor
Rekabet Kurulu'nun 12 bankaya kestiği 1.1 milyar dolarlık cezaya bankacılar isyan etti. Garanti Bankası Genel Müdür Özen, cezaları çok yüksek bulduğunu belirterek, banka olarak kararı yargıya taşıyacaklarını söyledi.
Rekabet Kurulu'nun 12 bankaya toplam 1.1 milyar liralık ceza kesmesinin ardından gözler bankalara çevrildi. Cezalar, Türkiye Bankalar Birliği (TBB) tarafından tepkiyle karşılanırken, Garanti Bankası Genel Müdürü Ergun Özen "Ceza çok yüksek. Bankacılık sektörü en rekabetçi sektörlerden biri. Hiçbir fiyatı beraber belirlemiyoruz. Böyle bir şey söz konusu değil. Biz demek ki derdimizi yeteri kadar anlatamadık. Konuyu yargıya taşıyacağız" dedi. TBB'den yapılan açıklamada, verilen kararın gerçekleri yansıtmadığı ve adaletsiz olduğu vurgulandı. TBB açıklamasında şu görüşlere yer verildi: 

TBB: Yeterli analiz yapılmamış

"Bankacılık sektörü, özel düzenlemeleri olan ve çok sayıda kamu kurumu tarafından denetlenen her faaliyeti kayıtlı, düzenli ve kontrole tâbi bir sektördür; geniş kitlelerle muhataptır, ekonomide merkezi bir role sahiptir ve yapısı gereği yüksek rekabet altında çalışır. Rekabet Kurulu'nun kararı sektörün bu farklı yapısını hiç göz önüne almamıştır." Açıklamada ayrıca, soruşturma ve karar aşamasında, bankaların işleyişinin ve özelliklerinin daha iyi anlaşılması için yeterli analizin yapılmadığı, ilgili uzman kurumların görüş ve önerilerinin yeterince dikkate alınmadığı vurgulanırken, var olduğu iddia edilen anlaşmaları, iktisadi gerçeklerin doğrulamadığı kaydedildi. 
Çağlayan: Kurul son derece insaflı davrandı
Rekabet Kurulu'nun kararının gerçekleri yansıtmaktan uzak, tutarsız, hukuki dayanakları açısından adaletsiz olduğu belirtilen açıklamada kararın bu haliyle sektörde güvensizlik yarattığı ve ilgili kurum ve kuruluşların da gözetiminde, mevzuatın yeniden düzenlenmesi için getirilecek öneriler üzerinde sektörün çalışmalara başlamasının TBB'nin gündemine alındığı ifade edildi. Ekonomi Bakanı Zafer Çağlayan ise konuya ilişkin yaptığı açıklamada "Rekabet Kurulu doğru bir iş yapmıştır. Hatta son derece de insaflı davranmıştır. Vatandaşı mağdur edeni de mutlaka cezalandırması gerekir" dedi.
Piyasada dalgalanma beklenmiyor
Öte yandan, ACTECON Rekabet ve Regülasyon Danışmanlık Şirketi ortaklarından Dr. Fevzi Toksoy, bankaların ceza kararından sonra rekabet kurallarıyla birlikte yaşamak zorunda olduğunu ve bundan sonraki faaliyetlerinin sürekli mercek altında olacağını belirtti. Toksoy, cezanın Rekabet Kurulu'nun şimdiye kadar rakamsal olarak verdiği en yüksek ceza olduğunu, ancak bunun yine de bankaların iddia ettiği gibi piyasada istikrarı bozacak seviyede olmadığını söyledi. Toksay bankalar cezayı peşin öderse yüzde 25 indirim alacaklarını da anlattı. Toksoy, kararın cuma borsanın kapanmasından sonra verilmesinin son derece düşünceli olduğunu, piyasaların hafta sonunu değerlendirerek kararı sindireceklerini, sıradışı bir piyasa dalgalanması beklemediğini vurguladı.