Çok sayıda firma şartname aldı
Devlet Hava Meydanları İşletmesi (DHMİ) Genel Müdürü Orhan Birdal, İstanbul'a inşa edilecek yeni havalimanı ihalesi için aralarında yabancıların da bulunduğu çok sayıda firmanın şartname aldığını bildirdi.
Birdal, İstanbul'a yapılacak yeni havalimanı ihalesinin 3 Mayıs 2013 tarihinde saat 10.00 itibariyle isteklilerin ve basının huzurunda gerçekleştirileceğini anımsatarak, havalimanı tam kapasiteye ulaştığında yolcu kapasitesi bakımından dünyanın en büyük havalimanı olacağını ifade etti. 
ÜÇÜNCÜ HAVALİMANI İLE İLGİLİ BİLİNMESİ GEREKENLER 
Yeni İstanbul Havalimanı'nın kamu özel sektör marifetiyle yapılacağını anlatan Birdal, işletme süresinin 25 yıl olarak sabitlendiğini, işletme süresinin yapım işlerinin tamamlanmasını takip eden ve havalimanının işletmeye alınmasıyla birlikte başlayacağını bildirdi. 
Şartnameyi alanları, işin stratejisi gereği ihale gününe kadar kamuoyuyla paylaşmayı düşünmediklerini belirten Birdal, Yeni Havalimanı ihalesine ilgi, beklediğimizden çok daha fazla. Yerli ve yabancı pek çok firma ilgileniyor. Birçok firma şartname aldı. Ama inceleyen firma sayısı, şartname alanlardan daha fazla. Bu ilginin ihaleye de yansımasını bekliyoruz dedi.

Toprağın bağrının delindiği alana hayatiyet kazandıracağız

Havalimanının yapılmasının bölgeyi olumlu etkileyeceğini ifade eden Birdal, Şu anda yeni havalimanının yapılacağı yer, İstanbul'un çevresel faktörler açısından en kötü yeri. Çünkü gelişi güzel bir şey var. Herkes, orada, kumsalın, toprağın bağrını delmiş bir şeyler yapmış, kontrolsüz, bir alan. Biz o alana hayatiyet kazandıracağız dedi. 
Yeni havalimanının yapılacağı yerin kuşların göç yolu üzerinde olduğuyla ilgili eleştirileri de değerlendiren Birdal, üzerinden kuş uçmayan yerin olmadığını, kuş göçlerinin hava trafiğini engelleyici boyutta olmadığını kaydetti. 
Kuşların göçleriyle ilgili tedbirlerin alınabileceğine dikkati çeken Birdal, Buradan kuş uçmasın denilebilecek bir yer yok. Atatürk Havalimanı da kuşların yoğun olduğu bir bölge ama ona göre tedbirler alınıyor. Dünyanın pek çok havalimanı böyle. O söylemlere çok katılmıyoruz diye konuştu. 
Düzensiz yapılaşmanın olduğu, herkesin kafasına göre hareket ettiği söz konusu alanın estetik ve insanların faydalanabileceği bir hale getirileceğini dile getiren Birdal, Orada olabildiğince çevre korunacak. Bu konuda endişeye gerek yok. Eleştiriler yersiz ifadelerini kullandı. 
Saha itibariyle yeni havalimanının yapılacağı yerin mania kriterlerine de uygun olacağına dikkati çeken Birdal, mania kriterlerinin sağlanacağı bir havalimanı olacağını söyledi.

120 bin kişiye istihdam

İstanbul yeni havalimanının ilk etabının, ihalenin karara bağlanmasından ve yer teslimi yapılmasından itibaren 42 ay içinde tamamlamayı hedeflediklerini dile getiren Birdal, havalimanının hizmete girmesiyle yıllık ortalama 120 bin kişiye istihdam imkanı sağlanacağını kaydetti.
Projenin 4 aşamada gerçekleşeceğini ifade eden Birdal, şu bilgileri verdi: 
Tüm etaplar tamamlandığında yaklaşık 1,5 milyon metrekarelik kapalı alanı, yıllık 150 milyon yolcu kapasitesi, 165 yolcu köprüsü, terminaller arasındaki ulaşımın raylı sistemle yapıldığı 4 ayrı terminal binası, 3 teknik blok ve hava trafik kontrol kulesi, her türlü uçak tipinin operasyonuna uygun müstakil 6 pist, 16 taksi yolu, 500 uçak park kapasiteli toplam 6,5 milyon metrakare büyüklüğünde apron, şeref salonu, kargo ve genel havacılık terminali, devlet konuk evi, yaklaşık 70 bin araç kapasiteli açık ve kapalı otopark, havacılık tıp merkezi, oteller, itfaiye ve garaj merkezi, ibadethaneler, kongre merkezi, güç santralleri, arıtma ve çöp bertaraf tesisleri gibi yardımcı tesislerden oluşacak. Tamamlandığında yolcu kapasitesi bakımından bugün için dünyanın en büyük havalimanı olacak.