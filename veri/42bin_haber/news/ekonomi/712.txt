Borsa günü düşüşle kapattı
İstanbul Menkul Kıymetler Borsası (İMKB) 100 Endeksi ikinci seanstaki sert düşüşle günü dünkü kapanışa göre 168,45 puanlık kayıpla 77.298,45 puandan kapattı. İMKB'de hisse senetleri ortalama yüzde 0,22 oranında değer kaybetti, toplam işlem hacmi 2,9 milyar lira oldu.

Endeks ikinci seansta Merkez Bankası'nın politika faizini 25 baz puan indirerek yüzde 5,50'ye düşürmesi ve faiz koridorunda değişikliğe gitmemesinin etkisiyle ilk seans kapanışına göre 755,61 puan ve yüzde 0,97 oranında değer kaybetti.

Analistler endeksin gördüğü en yüksek seviye rekorunu 78.136,69 puana taşıdığını, ancak ikinci seansta artan satış baskısının etkisiyle ilk seanstaki kazançların tamamının geri verildiğini belirtiyor.

Yurt içinde kısa vadede önemli bir beklentinin kalmaması nedeniyle küresel hisse senedi piyasalarıyla korelasyonun artabileceğini ifade eden analistler, bundan sonraki dönemde ABD'den gelecek "mali uçurum" sorunuyla ilgili haber ve gelişmelerin takip edileceğini vurguluyor.