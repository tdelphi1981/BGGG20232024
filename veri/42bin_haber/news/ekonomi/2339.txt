Trafikteki araçların yüzde 18,3'ü sigortasız
Türkiye'de trafikteki motorlu taşıtların yüzde 18,3'ünün zorunlu mali sorumluluk sigortası bulunmuyor. AA muhabirinin Türkiye İstatistik Kurumu (TÜİK) ve Türkiye Sigorta, Reasürans ve Emeklilik Şirketleri Birliği verilerinden yaptığı derlemeye göre, Türkiye'de trafikte milyonlarca sigortasız araç seyrediyor.

TÜİK'in 2012 Kasım ayına ilişkin Motorlu Kara Taşıtları İstatistikleri'ne göre, trafikte 16 milyon 979 bin 606 araç bulunuyor.

Türkiye'de geçen yıl 13 milyon 862 bin 901 araca trafik zorunlu mali sorumluluk sigortası yaptırıldığı göz önüne alındığında, 3 milyon 116 bin 705 araç sigortasız durumda. Diğer bir deyişle araçların 18,3'ünün trafik zorunlu mali sorumluluk sigortası yok.

Öte yandan istatistiklere göre, zorunlu mali sorumluluk sigortası poliçelerinin 8 milyon 381 bin 51'i otomobil, 2 milyon 546 bin 427'si kamyonet, 983 bin 390'ı motosiklet ve yük motosikleti, 652 bin 711'i traktör, 404 bin 280'i kamyon, 307 bin 112'si minibüs (sürücü dahil 9-15 koltuk), 177 bin 640'ı çekici, 156 bin 677'si otobüs (sürücü dahil 16-30 koltuk), kalan kısmı ise iş makinesi, tanker gibi diğer araçlar için oluşturuldu.

En çok prim de tazminat da otomobillerin

Geçen yıl zorunlu mali sorumluluk sigortası yaptırılan araçlardan toplam 3 milyar 507 milyon 839 bin 996 lira prim alındı. Bu poliçe için 2012 yılında en çok pirimi 1 milyar 722 milyon 34 bin 39 lira ile otomobiller ödedi.

Ödenen hasar tazminatı toplamda 2 milyar 391 milyon 204 bin 332 lira olarak gerçekleşirken, hasar tazminatında da ilk sırada otomobiller yer aldı.

2012 yılında karayolları zorunlu mali sorumluluk sigortası sahibi otomobillere 1 milyar 182 milyon 337 bin 497 lira hasar tazminatı ödendi. Bunu, 550 milyon 221 bin 79 lirayla kamyonetler, 214 milyon 295 bin 342 lirayla kamyonlar izledi.

İstatistiklere göre, 2012 yılında ayrıca 122 bin 576 karayolu taşımacılığı zorunlu ferdi kaza sigortası poliçesi düzenlenirken, bunlardan alınan prim, 40 milyon 389 bin 77 lira olarak gerçekleşti.

Ödenen hasar tazminatı ise 39 milyon 646 bin 845 lira oldu. En yüksek tazminat, 14 milyon 319 bin 24 lirayla 30 ve daha çok koltuğu bulunan otobüslere ödendi.

Öte yandan geçen yıl düzenlenen 105 bin 830 zorunlu taşımacılık mali sorumluluk sigortası poliçesi için toplam 42 milyon 13 bin 679 lira prim alındı.

Bu poliçeler için ödenen hasar ise 12 milyon 657 bin 143 lira olarak gerçekleşti. Bu sigortada da en çok 30 ve daha çok koltuğu bulunan otobüslere tazminat verildi. Bu gruptaki araçlara toplam 5 milyon 529 bin 223 lira tazminat ödendi.