HGS'li aracın cezaya düşmesi mümkün değil
PTT Genel Müdürü Osman Tural, 'Hızlı Geçiş Sistemi (HGS) etiketiniz varsa nereden nasıl geçerseniz geçin, oradaki cihazlar okusa da okumasa da sizin herhangi bir şekilde cezai müeyyideye tabi olmanız mümkün değil' dedi.
HGS ile ilgili basın toplantısı düzenleyen Tural, HGS'nin 1 Şubat tarihi itibariyle KGS'nin yerini aldığını anımsatarak, köprü ve otoyollarda kurulan 166 giriş, 217 çıkış olmak üzere 383 HGS gişesinin kurulduğunu söyledi.

HGS etiketlerinin PTT şubeleri, anlaşmalı bankalar ve petrol istasyonları ile Avea bayilerinde satışa sunulduğunu anlatan Tural, 17 Eylül 2012 tarihinden bugüne kadar satılan HGS etiket sayısının 2 milyonu geçtiğini kaydetti.

HGS etiketiyle günlük geçiş sayısının ortalama 250 bin olduğunu ifade eden Tural, köprülerdeki HGS geçiş oranının yüzde 35 olduğunu bildirdi.

Tural, sistem üzerinde HGS etiketi doğru yapıştırılmış araç, HGS etiketi olup aracına yapıştırmayan araç ve etiketini plakası okunmayan aracına yapıştırmayan 3 araç geçişini sistem üzerinden göstererek anlattı.

Etiketi doğru yapıştırılmış aracın HGS gişelerinden geçerken herhangi bir sorun yaşamadığına dikkati çeken Tural, etiketi olduğu halde yapıştırmayan aracın sistem üzerinden plakasından geçiş ücretinin düşüldüğünü anlattı.

HGS etiketi yapıştırılmayan ve plakası okunmayan araç geçişinde ise aracın fotoğrafının manuel olarak incelendiğini ve ücretin HGS etiketinden düştüğünü ifade eden Tural, 'HGS ile OGS'nin farkı HGS'de sistem, bilgileri fiber üzerinden, fiberin olmadığı yerde uydudan taşıyor. OGS'de ise cihaz bilgileri taşıyor' diye konuştu.

KGS ile HGS arasındaki bir diğer farkın ise HGS'nin ruhsat ve plaka ile ilişkilendirilmesi olduğunu vurgulayan Tural, bazı vatandaşların aynı etiketi farklı araçlarda kullandıklarını, etiketin uygun olduğu sınıfa ait farklı araçlarda kullanılmasının herhangi sıkıntı yaratmadığını söyledi.

Tural, etiketin kullanıldığı aracın sınıfı farklı olduğunda ise 7 gün içinde aracın sınıfına etiket alınmaması durumunda ceza uygulanacağını ifade etti.

Sistemin arızalanması durumunda yaşanacak sıkıntıların giderilmesi için ikinci kamera sisteminin gişelere kurulma çalışmalarının devam ettiğini anlatan Tural, yaklaşık 7 ay sürecek çalışma sonunda gişelerin kaldırılacağını söyledi.

Tural, 'Hızlı Geçiş Sistemi'ne kayıtlı olan hiçbir aracın hiçbir şekilde cezaya düşmesi mümkün değil. HGS etiketiniz varsa nereden nasıl geçerseniz geçin, oradaki cihazlar okusa da okumasa da sizin herhangi bir şekilde cezai müeyyideye tabi olmanız mümkün değil' diye konuştu.

-HGS kartlarına 5 araç tanımlanabilecek-

HGS kartlarına 5 aracın plakasının tanımlanması için yapılan yazılım çalışmalarının tamamlanmak üzere olduğunu ifade eden Tural, birden fazla aracı olanların tek kartla geçiş yapabileceğini vurguladı.

Son bir ayda HGS gişelerinden toplam geçiş sayısının 7 milyon 266 bin olduğunu belirten Tural, okunan etiket sayısının 6 milyon 953 bin, plakadan HGS etiketi tespit edilen araç sayısının 341 bin, ihlalli geçiş sayısının ise 491 bin olduğunu bildirdi.

Tural, HGS gişelerinden etiketi olmadan geçiş yapıp, 7 gün içinde HGS etiketi almayan aracın bilgilerinin Karayolları Genel Müdürlüğü'ne gönderildiğini, burada gerekli tespitler yapıldıktan sonra araç sahibine tebligat gönderildiğini anlattı.

Etiketin araca doğru yapıştırılmasının önemli olduğuna dikkati çeken Tural, etiketin kameraların okuyacağı şekilde dikiz aynasının olduğu yere yapıştırılması gerektiği uyarısında bulundu.

HGS'ye geçişle birlikte köprü ve otoyollarda geçişten kaynaklanan yığılmanın ortadan kalktığına dikkati çeken Tural, köprülerdeki yığılmanın trafikten kaynaklı olduğunu söyledi.

Tural, HGS etiketi olmadan geçiş yapan araç sahibinin, 7 gün içinde HGS etiket almaması durumunda geçiş ücretinin 10 katı kadar ceza kesildiğini belirterek, 'En uzun mesafenin 10 katı ceza. Normal şartlarda 165 lira. Geçiş ücreti ile 10 kat ceza kesiliyor' dedi.