ING, Hollanda ve Belçika'da 2 bin 400 kişiyi işten çıkaracak
Hollanda merkezli ING Grubu'nun 2 yıl içinde Hollanda ve Belçika'daki şubelerinde toplam 2 bin 400 kişiyi işten çıkaracağı bildirildi.
2012 mali sonuçlarını açıklayan banka yönetimi, Hollanda'da bin 400, Belçika'da ise bin kişinin işten çıkarılmasının planlandığını duyurdu. Yeniden yapılanma çalışmaları çerçevesinde gerçekleştirilecek işten çıkarmalarla banka, Hollanda'da 120 milyon, Belçika'da 150 milyon avro tasarruf yapmayı planlıyor. 
ING Grubu kasım ayında yaptığı açıklamada ise toplam 2 bin 350 kişinin işten çıkarılacağını açıklamıştı. Böylece son alınan kararla birlikte bankanın farklı birimlerinde işten çıkarılacakların sayısı 4 bin 750'ye yükselmiş oldu. 
Dünya genelinde 91 bin çalışana sahip ING'nin Hollanda'daki personel sayısı 27 bin civarında. 
Banka tarafından 2012 yılı rakamlarına ilişkin yapılan açıklamada ise geçen sene yaklaşık 3,9 milyar avro kar elde edildiği kaydedildi. ING'nin 2011 yılındaki toplam karı 5,8 milyar avroydu. 
Bankacılık devinin işten çıkarma açıklaması sendikaların tepkisini yol açtı. Alınan tenkisat kararını hayal kırıklığı olarak nitelendiren Hristiyan Sendikalar Birliği (CNV), insanların gelecekleriyle ilgili belirsizliğin daha da büyüdüğü değerlendirmesinde bulundu.