İran'dan "petrol ihracını durdurma" uyarısı
İran Petrol Bakanı Rüstem Kasımi, Batı'nın ülkesine yönelik yaptırımları daha da ağırlaştırması halinde petrol ihracatını gözden geçireceklerini belirtti.
İran Petrol Bakanlığı'nın resmi internet sitesinde yer alan habere göre, Kasımi ülkesine yönelik yaptırımların dünya petrol piyasalarını etkileyebileceği uyarısında bulundu. 
Batılıların yaptırımları artırması durumunda petrol ihracatını gözden geçireceğiz diyen Kasımi, böyle bir durumda da petrol fiyatlarının doğrudan etkileneceğini ve en çok zararı da yaptırım uygulayan ülkelerin göreceğini söyledi. 
Petrol satışını durdurmak istemediklerini kaydeden Kasımi, sorumluluğun Batı ülkelerine ait olduğunu dile getirdi. 
Kasımi, petrol ihracatında karşılaşılan sorunları gidermeye yönelik çalışmaların sürdüğünü belirtti ve petrol sanayinde yeni projelerin hayata geçirildiğini söyledi.
Yaptırımlardaki amaç, İran petrol sanayisinin gelişme hızını yavaşlatmaktır ifadesini kullanan Kasımi, bu konuda gerekli önlemleri aldıklarını ifade etti.
Kasımi, İran petrolünden yoksun bir petrol piyasasında arz-talep dengesinin sağlanamayacağına dikkati çekti.