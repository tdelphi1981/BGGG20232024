Kayıt dışına Sevgi Teyze örneği
 
 SGK Emeklilik Hizmetleri Genel Müdürü Cevdet Ceylan, sosyal güvenlik reformundan sonra kayıt dışı oranının yüzde 45’ten yüzde 37.5’e indirildiğini, 1 milyon 231 bin kişinin sigorta altına, 80 bin 500 işyerinin de kayıt altına alındığını belirtti. Ceylan, gelini ve oğlunu trafik kazasında kaybeden Sevgi teyzenin torunları için verdiği mücadeleyi anlattı.
 
 Denizli SGK İl Müdürlüğü, Ticaret Odası’nda Sosyal Güvenlik Reformu’nun Yansımaları ve Sosyal Güvenlikte Teşvik Uygulamaları konulu toplantı düzenledi. Toplantıya, SGK Emeklilik Hizmetleri Genel Müdürü Cevdet Ceylan, SGK Manisa İl Müdürü Murat Saygı konuşmacı olarak katıldı. Türkiye’de halen 49 yaşında emekli olma imkanı olduğunu, dünyanın hiçbir ülkesinde bu kadar erken yaşta emekli olma şansı olmadığını belirten Emeklilik Hizmetleri Genel Müdürü Cevdet Ceylan, 30 yıldır gündemde olan sosyal güvenlik reformunun gerçekleşmesinin ardından üç büyük yapılanma gerçekleştiğini söyledi. Sağlıkta erişimin kolaylaştığını, internet üzerinden verilen hizmetlerin niteliği ve sayısının artırıldığını belirten Ceylan, "Eskiden SSK ve Bağ-Kur denince köhne binalar akla gelirdi. Bu imajı yıkmak için 39 il müdürlüğü ve 413 sosyal güvenlik merkezi yeni konsepte göre halkımızın hizmetine sunuldu. Kurum olarak yaptırdığımız memnuniyeti ölçme anketinde yüzde 74 oranında kurum hizmetlerinden halkın memnun olduğunu gördük. Bu oran sevindirici ama yeterli değil" dedi.
 
 
 
 Sosyal güvenlik reformunun ardından prim gelirlerinin giderleri karşılama oranının yüzde 73’e ulaştığını belirten Ceylan, 2012 yılında emekli aylıklarına 105 milyar lira, sağlık giderlerine de 44 milyar lira harcandığını söyledi. SGK’nın genel bütçenin yaklaşık yüzde 50’sine sahip olduğunu belirten Ceylan, kayıt dışı istihdamla ciddi anlamda mücadele ettiklerini söyledi. Ceylan kayıt dışı istihdamla ilgili Denizli’den soyadını açıklamadığı Sevgi teyze örneği verdi ve işverenleri çalışanlarını sigorta etmeleri çağrısı yaptı. Ceylan, "Sevgi Teyze’nin verdiği mücadele örnek bir davranış. Ancak yasal ve mevzuatlar doğrultusunda kendisine yardımcı olamadık. Ama, Denizli’ye geldiğimde kendisiyle görüşmek istedim. Derdine çare olamıyorsak devletin güler yüzünü göstermek istedim" diye konuştu. Sevgi Teyze’nin kayıtsız istihdam kurbanı olduğunu da belirten Ceylan, "Sevgi Teyze gibi mağdurların sorunun çözümü için yeni bir model geliştirmeliyiz" dedi.
 Denizli’de 14 yıl önce trafik kazasında oğlu ve gelini kaybeden, 4.5 yıl önce Başbakan’a mektup yazarak torunları için yardım isteyen Sevgi teyze de, özel davetli olarak katıldığı toplantıda söz alarak, işverenlere seslendi. Soyadını açıklamayan 65 yaşındaki Sevgi teyze, "Vicdanlarınızın sesine kulak verin. Çalışanlarınızı düşünmüyorsanız onların çocuklarını düşünün ve sigortasız işçi çalıştırmayın. Ben, gelinim çalışırken sigortası yapılmadığı için sıkıntı yaşadım. Eşimin emekli maaşı ile torunlarımın ihtiyacını karşılıyorum. Peki benim gibi olup maddi durumu olmayanlar ne yapsın" diye konuştu.
 Ceylan sosyal güvenlik reformundan sonra 1 milyon 231 bin kişiyi sigorta, 80 bin 500 işyerini kayıt altına aldıklarını belirterek, "13 bin 700 kişiyi de sahte sigortalı olarak tespit ettik. Kayıt dışı istihdam 2007’de yüzde 45’lerden 2012 mart ayında yüzde 37.5’lara düşmüş durumda. Her 1 puanlık kayıt dışı 650 milyonluk gelir kaybı demek. Kayıt dışı istihdamı ortadan kaldırdığımız durumda SGK’nın herhangi bir açığı kalmıyor. Dolayısıyla en önemli sorunlarımızdan birisi kayıt dışı istihdamdır. Hepimizin yakından tanıdığı çok ünlü futbolcular, ünlü teknik direktörler hepsi asgari ücretten bildiriliyordu. Spor külüplerinin yönetecileriyle yaptığımız toplantılar sonucu Süper Lig kulüplerinin tamamında sigorta primleri tavan seviyesine geldi" dedi.
 
 DHA