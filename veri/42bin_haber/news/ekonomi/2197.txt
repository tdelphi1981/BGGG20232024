Fitch açıkladı, borsa uçtu
İstanbul Menkul Kıymetler Borsası (İMKB) 100 endeksi, kredi derecelendirme kuruluşu Fitch'in açıklamalarının ardından analistlerin direnç olarak dikkati çektikleri 78.500 puan sınırına kadar yükseldi.
İlk seansı 77.736,58 puandan kapatan endeks Fitch'in açıklamasının ardından 2. seansa da alıcılı başladı ve 78.474,27 puana kadar yükseldi. Bu dakikalarda 78.300 seviyelerinde dengelenen endeks dünkü kapanışa göre yaklaşık yüzde 1,40 oranında değer kazandı.

Endeksin dünkü düşüşünde başrolü oynayan banka hisselerinin bugünkü yükselişte de etkili olduğu görülüyor. Bankacılık endeksinin yükselişi bu dakikalarda yüzde 2'yi aştı.

Fitch: 'Türkiye'nin FATF üyeliğinin askıya alınma riski azaldı'

 Uluslararası kredi derecelendirme kuruluşu Fitch, terörle mücadele yasasına dair düzenlemelerin, Türkiye'nin Mali Eylem Görev Gücü (FATF) üyeliğinin askıya alınma riskini azalttığını açıkladı.

Fitch açıklamasında, Türkiye'nin terörün finasmanının engellenmesi konusundaki yaptığı düzenlemeler sonrasında ülkenin Ekonomik Kalkınma ve İşbirliği Örgütü (OECD) bünyesindeki FATF (Financial Action Task Force) üyeliğinin askıya alınması yönündeki riskini azaldığı ifade edildi.

Açıklamada, 'FATF üyeliğinin askıya alınması Türkiye'nin dışsal finansal şoklara karşı kırılganlığını artırabilirdi' ifadesi kullanıldı.

Türkiye'nin gerekli düzenlemeyi yapmamış olması halinde üyeliğinin askıya alınmasının ülkenin güçlü finansman seçeneklerinden faydalanmasını, uluslararası para piyasalarına olan erişimini de olumsuz yönde etkileyebileceğini dikkat çekildi.

Daha önce FATF tarafından Türkiye'nin gerekli düzenlemeleri yapması için 22 Şubat tarihine kadar zaman verildiği hatırlatılırken, açıklamada, şunlar kaydedildi:

'Türkiye'nin düşük tasarruf oranına sahip olması cari açığını yatırımları finanse edebilmek ve büyümeyi sağlayabilmek için dış finansmana ihtiyacı olduğu anlamına geliyor. Avrupa borç krizi ve finansal krizin ortaya çıkardığı kırılganlık yaratan dışsal koşullara rağmen, Türkiye borçlarını finanse ederken, net sermaye girişlerini çekebildi' ifadeleri kullanıldı.