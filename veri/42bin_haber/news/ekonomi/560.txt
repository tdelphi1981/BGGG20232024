BEDAŞ ihalesi Cengiz-Kolin-Limak Ortak Girişim Grubu'nun!
Boğaziçi Elektrik Dağıtım AŞ'nin (BEDAŞ) TEDAŞ'a ait yüzde 100 oranındaki hissenin özelleştirme ihalesi nihai pazarlık görüşmesinde, en yüksek teklifi 1 milyar 960 milyon dolar ile Cengiz-Kolin-Limak Ortak Girişim Grubu verdi. İlk ihalede teklifler 2,99 milyar dolara kadar tırmanmıştı. 2010 yılındaki ihalede söz konusu en yüksek teklifi İşKaya-MMEKA ortaklığı vermişti.
Özelleştirme İdaresi Başkanlığında, Başkan Yardımcısı İbrahim Halil Kırşan'ın komisyon başkanlığında yapılan nihai pazarlık görüşmesinde ilk olarak kapalı elemesiz teklifler alındı.

Birinci elemeli yazılı turda en düşük teklifi veren IC İçtaş İnşaat Sanayi ve Ticaret AŞ, ikinci elemeli yazılı turda en düşük teklifi veren Torunlar Gıda Sanayi ve Ticaret AŞ, üçüncü elemeli yazılı turda en düşük teklifi veren Aksa Elektrik Perakende Satış AŞ, dördüncü ve son elemeli turda ise en düşük teklifi veren Çalık Enerji Sanayi ve Ticaret AŞ elendi. Kalan 3 firmayla açık artırmaya geçildi.

Açık artırmada başlangıç tutarı 1 milyar 765 milyon dolar, artırım aralığı ise 5 milyon dolar olarak belirlendi.

17 tur olarak gerçekleştirilen açık arttırmanın altıncı turunda Elsan-Tümaş-Karaçay Ortak Girişim Grubu çekildiğini açıkladı. 17'inci tura geçildiğinde, Park Holding AŞ, Cengiz-Kolin-Limak Ortak Girişim Grubu'nun verdiği 1 milyar 960 milyon dolarlık teklifin üzerine çıkmadı ve ihaleden çekildi. 

İstanbul Avrupa Yakası'nda elektrik dağıtım faaliyetini yürüten Boğaziçi Elektrik Dağıtım AŞ'nin abone sayısı 4 milyon 202 bin 132, net tüketim miktarı 17 milyon 710 bin 163 MHw, kayıp-kaçak oranı ise yüzde 12,9.