Türk Telekom'a soruşturma şoku!
Rekabet Kurulu, hakim durumunu kötüye kullandığı iddiasıyla yapılan şikayet üzerine Türk Telekom hakkında soruşturma açılmasına karar verdi.
Rekabet Kurulu, Türk Telekom hakkında soruşturma açılmasını kararlaştırdı.

Rekabet Kurumu internet sitesinde yer alan açıklamada, Türk Telekom'un nihai kullanıcıya yönelik perakende tarifelerini, uzak mesafe telefon hizmeti işletmecilerine yönelik toptan tarifelerinin altında belirlemek suretiyle hakim durumunu kötüye kullandığı iddiasını içeren ve Serbest Telekomünikasyon İşletmecileri Derneği tarafından yapılan şikâyet başvurusunun değerlendirildiği belirtildi.

Kurul bu değerlendirme üzerine hakim durumun kötüye kullanılıp kullanılmasının tespiti amacıyla soruşturma başlatıldığını açıkladı.

Rekabet Kurumu, soruşturma açılmasının şirketin mutlaka ceza alacağı anlamına gelmediğini ve açıklamanın bilgilendirme amacıyla yapıldığını ifade etti.