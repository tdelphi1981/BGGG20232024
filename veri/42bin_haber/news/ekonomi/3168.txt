Pompada hileye geçit yok
Bilim, Sanayi ve Teknoloji Bakanlığı'nın, akaryakıt ve LPG istasyonlarına yönelik sürdürdüğü denetimler devam ediyor. Bilim, Sanayi ve Teknoloji Bakanlığı, vatandaşların mağdur olmalarını engellemek için, Metroloji ve Standardizasyon Genel Müdürlüğü ile 81 ilde bulunan il müdürlükleri aracılığıyla akaryakıt ve LPG istasyonlarına yönelik denetimlerini aralıksız sürdürüyor.

Vatandaşların, araçlarına akaryakıt ve LPG alırken karşılaştıkları hileleri tespit eden bakanlık, istasyonları mercek altına aldı.

Sadece 2012 yılı içerisinde 27 ildeki tüm akaryakıt ve LPG istasyonlarının tamamı Metroloji ve Standardizasyon Genel Müdürlüğü koordinasyonunda etkin bir şekilde denetlendi.

Bakanlık yetkilileri, bu yıl da Türkiye'nin geri kalan illerindeki istasyonları denetleyerek, ülkede denetlenmedik istasyon bırakmayacak.

Denetim nasıl yapılıyor?

Söz konusu denetimleri bir kereye mahsus değil, sürekli ve ihbara da bağlı olarak ani şekilde yapan yetkililerin, Ankara'da yaptıkları bir denetimi Anadolu Ajansı görüntüledi.

Denetlemelerde kullanmak üzere özel teçhizatlarla donatılmış araçlarla istasyona gelen yetkililer, ilk önce akaryakıtlarda miktar ölçümü yapıyor.

Bu denetimde akaryakıt ürünlerinde binde 5 hata payı kabul edilebilir bir pay olarak görülürken, miktarda bunun üzerinde tespit edilecek bir hata olması halinde anında işlem yapılarak, pompalar mühürleniyor ve satıştan men ediliyor.

Daha sonra, pompalarda müdahaleye açık olan yerlerdeki damgaların kontrolünü yapan yetkililer, ulusal marker ölçümünü de gerçekleştiriyor.

LPG'de de yine miktar ölçümü yapılıyor.

4 milyon lira ceza uygulandı

Bilim, Sanayi ve Teknoloji Bakanı Nihat Ergün, geçtiğimiz günlerde 2012 yılında akaryakıt ve LPG istasyonlarına yönelik denetimler sonucunda eksik benzin verdiği tespit edilen 219 pompa nedeniyle 4 milyon 53 bin lira para cezası uygulandığını, kaçak akaryakıt veren 21 adet akaryakıt ve otogaz istasyonunun da mühürlendiğini açıklamıştı.