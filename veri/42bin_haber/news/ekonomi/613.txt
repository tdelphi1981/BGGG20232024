Kredi faizleri yılın en düşük seviyesinde
Türkiye'de kasım ayı sonu itibariyle dört haftalık ortalamalara göre ihtiyaç, taşıt, konut ve ticari kredilerinde kredi faizleri 2012 yılının en düşük seviyesine geriledi. Merkez Bankası verilerinden derlenen bilgilere göre, kasım ayı sonu itibariyle dört haftalık ortalamalara göre ihtiyaç, taşıt, konut ve ticari kredilerinde kredi faizleri, 2012 yılının en düşük seviyesinde bulunuyor.

Kasım sonu itibariyle dört haftalık ortalamalara göre ihtiyaç kredisi faiz oranı yüzde 15,72, taşıt kredi faiz oranı yüzde 12,07, konut kredisi faiz oranı yüzde 10,77 ve ticari kredi faiz oranı yüzde 12,41 ile 2012 yılının en düşük seviyesini gördü.

Konuyla ilgili AA muhabirinde değerlendirmelerde bulunan ING Bank Bireysel Bankacılık Pazarlama&Özel Bankacılık Genel Müdür Yardımcısı Cenk Tabakoğlu, Merkez Bankası'nın almış olduğu kararların, enflasyon oranlarına ilişkin beklentiler ve yabancı rating kuruluşlarının not artırımları sonrasında bankalar adına kaynak maliyetinin ucuzlamış olmasının, mevduat faiz oranlarının da gerilemesine sebep olduğunu belirtti. 

Bu durumun yıl sonlarında görülen mevduat faiz oranlarının yükseliş hareketini sınırlandırdığına işaret eden Tabakoğlu, şunları ifade etti:

"Tasarruf sahipleri açısından bakıldığında tasarruflar içerisinde önemli paya sahip olan mevduatların reel getirisi faiz düşüşlerinden olumsuz etkilenmektedir. Bankalar için önemli bir kaynak olan mevduatın cazibesini koruması adına önümüzdeki dönemde mevduat faiz oranlarındaki gerilemenin sınırlı kalacağını düşünüyoruz."

"Kısa vadelerde tek haneli faiz oranları görebilecek"

Merkez Bankası'nın fonlama maliyetlerini düşürmesi ve piyasalardaki olumlu havanın etkisi ile kredi faizlerinde de aşağı yönlü bir trendin mevcut olduğunu belirten Tabakoğlu, şu değerlendirmelerde bulundu:

"Özellikle yıl sonu, otomobil markaları arasındaki rekabet ile birlikte taşıt kredileri için en yoğun ay olarak göze çarpmaktadır. Bu sebeple bu ay içerisinde taşıt kredilerinde düşük faizli cazip kampanyaların artmasını bekliyoruz. Konut kredilerinde de faiz oranları uzun bir süredir düşüş trendinde.

Gelinen bu düşük faiz oranlarından daha da aşağıya inmesini sağlayacak bir durum olmamakla birlikte, yıl kapanışı nedeniyle bankaların yapacakları kampanyalarda özellikle kısa vadelerde tek haneli faiz oranlarını görebileceğimizi düşünüyoruz.

Tüketici kredileri faiz seviyesinde ise bir gerileme beklemiyoruz. Özellikle Merkez Bankası genel karşılık oranlarında bir düzenlemeye gitmediği sürece radikal bir faiz değişimi olmayacaktır. Yılbaşı öncesi kredi kampanyalarında rekabetten dolayı bir kaç puan faiz oranları gerileyebilir, ancak rekabet özellikle müşteriye ödeme kolaylığı sunacak taksit tutarları ve masraf kalemlerinde yoğunlaşacaktır."

Öte yandan Garanti Bankası Genel Müdürü Ergun Özen ise kredi faizlerinde gelecek dönemde tek haneli rakamların kalıcı olup olmayacağı ile ilgili olarak "Konutta kesin. Zaten tek haneli rakamlardayız. Biraz daha da yerimiz var. Taşıtta ise yaklaşırız" demişti.

Türkiye Bankalar Birliği (TBB) Başkanı ve Ziraat Bankası Genel Müdürü Hüseyin Aydın ise AA Finans masasına konuk olduğunda şunları aktarmıştı:

"Doğal olarak piyasada aşağı yönlü faiz hareketleri banka faizlerine aynı gerçek zamanlı gibi yansımaktadır. Biz de bundan böyle faizlerin aşağı yönlü seyrinin devam edeceğini bekliyoruz."

2012 yılından beri dört haftalık ortalamalara göre taşıt, konut, ticari ve ihtiyaç kredilerinde kredi faizleri şöyle:

İhtiyaç Taşıt Konut Ticari
Ocak 12 19,97 15,04 14,50 15,30
Şubat 12 19,42 14,82 13,93 14,87
Mart 12 18,85 13,39 13,31 14,19
Nisan 12 18,53 13,16 13,05 14,18
Mayıs 12 18,35 12,99 12,75 14,05
Haziran 12 18,10 12,99 12,60 14,31
Temmuz 12 17,84 13,33 12,43 14,61
Ağustos 12 17,38 13,37 12,21 13,92
Eylül 12 16,55 13,00 12,05 14,03
Ekim12 16,31 12,77 11,33 13,61
Kasım 12 15,72 12,07 10,77 12,41