Borç ertelemesinden 105 bin 430 çiftçi yararlandı
Gıda, Tarım ve Hayvancılık Bakanlığı, borç ertelemesinden 105 bin çiftçinin yararlandığını bildirdi.
Bakanlıktan yapılan açıklamaya göre, çeşitli afetler sonucu zarara uğrayan 105 bin 430 çiftçinin Ziraat Bankası ve Tarım Kredi Kooperatiflerine olan kredi borcu 1 yıl süreyle ertelendi. 
Bakanlar Kurulu'nun çıkardığı kararname ile 1 Ocak - 28 Ağustos 2012 tarihleri arasında fırtına, sel, aşırı yağış, dolu, don ve kuraklık gibi çeşitli afetler nedeniyle zarara uğrayan çiftçilerin Ziraat Bankası ve Tarım Kredi Kooperatiflerine olan borçları yeniden yapılandırıldı. Kararname kapsamında, afet nedeniyle yüzde 30 ve üzerinde zarar gördüğü tespit edilen üreticilerin Ziraat Bankası ve Tarım Kredi Kooperatiflerine olan borçları yüzde 5 faizle 1 yıl süreyle ertelendi. Borç ertelemesinden 105 bin 430 üretici yararlandı. 
Borç ertelemesine en fazla başvuru Ankara, Afyonkarahisar ve Sivas illerinden yapıldı. Buna göre, Ankara'dan 6 bin 349, Afyonkarahisar'dan 6 bin 114 ve Sivas'tan da 5 bin 730 çiftçi borç erteleme talebinde bulundu. 
Diğer taraftan, 2 Ocak tarihinde Resmi Gazete'de yayımlanan Bakanlar Kurulu Kararı ile 28 Ağustos-31 Aralık tarihleri arasında afete maruz kalan çiftçiler de kararname kapsamına alındı. Bu dönemde afetten etkilenen çiftçilerin borç ertelemesinden faydalanmak için 4 Şubat 2013 tarihine kadar Gıda Tarım ve Hayvancılık İl ve İlçe Müdürlüklerine başvurmaları gerekiyor. 
Nakit destek ödemeleri

Öte yandan, Gıda Tarım ve Hayvancılık Bakanlığı, afetlerden zarar gören üreticilere 2090 Sayılı Kanun kapsamında nakit destek ödemeleri de yapıyor. Bakanlık bu kapsamda, 2012 yılı içerisinde 10 ilde 4 bin 457 çitçiye 11 milyon 300 bin lira nakit destek ödemesi yaptı. Don olayından etkilenen 8 ildeki patates üreticilerine de 8 milyon 630 bin liralık nakit destek sağlandı.