İhale iptali Koç hisselerini vurdu
Köprü ve otoyol ihalesinin iptal edilmesinin ardından borsada da hisselerde düşüş yaşanıyor. İhaleye en yüksek teklif veren Koç'un hisseleri yüzde 2 düşüşte.
Köprü ve otoyolların özelleştirilmesi ihalesine en iyi teklifi veren Koç Holding'in hisseleri, ihalenin iptalinin ardından yüzde 2'nin üzerinde değer kaybederek İMKB-30 endeksinde en çok düşüş kaydeden lokomotif hisselerden biri oldu. İhaleyi kazanan grupta bulunan Gözde Girişim'in hisseleri de yüzde 2'nin üzerinde değer kaybetti. İstanbul 1.ve 2. köprü ile bazı otoyolların 25 yıllığına özelleştirilmesi için düzenlenen ihalede en iyi teklifi 5.72 milyar dolar ile Koç Holding, Malezyalı UEM Group Berhad ve Yıldız Holding şirketlerinden Gözde Girişim ortak girişim grubu verirken, bu teklif özelleştirme tarihinin en büyük ikinci teklifi olmuştu.