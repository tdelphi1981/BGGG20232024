Konya, Ankara ve Kırşehir'de kaya gazı bulundu
Enerji Bakanı Taner Yıldız'dan kaya gazına ilişkin müjdeli haber geldi. Bakan Yıldız, şu anda Konya, Ankara ve Kırşehir bölgesinde kaya gazı ile ilgili bulgulara rastladıklarını ifade etti.
ENERJİ ve Tabii Kaynaklar Bakanı Taner Yıldız, yaptıkları sismik aramalarda Konya, Ankara ve Kırşehir bölgesinde de kaya gazı ile ilgili bulgulara rastladıklarını söyledi. Yıldız, İç Anadolu'da arama çalışmalarını yoğunlaştırdıklarını kaydetti. Petrol Mühendisleri Odası ile Türkiye Petrol Jeologları Derneği işbirliğiyle düzenlenen Türkiye Uluslararası Şeyl Petrol ve Gaz Konferansı'na katılan Bakan Taner Yıldız, Japonya ile ABD'nin kullandığı doğalgaz arasındaki fiyat farkının zaman zaman 4 katına kadar çıktığını belirterek, "Bu ekonomileri, uluslararası ilişkileri ve uluslararası ticareti etkileyen bir faktördür. Bu yüzden Türkiye, bir yandan enerji kaynakları itibariyle dünyanın normalleşmesini beklerken diğer yandan Doğu 
ve Güney Doğu Anadolu ile Trakya'daki potansiyellerini değerlendirmeye çalışıyor." 

Sarıbuğday-1'de hedef 4 bin 400 metre
MTA, TPAO ile yaptıkları sismiklerde şu anda Konya, Ankara ve Kırşehir bölgesinde de shale (kaya) gazı ile ilgili bulgulara rastladıklarını ifade eden Yıldız, İç Anadolu Bölgesi'nde de çalışmaları yoğunlaştırdıklarını belirtti. Bakan Yıldız, TPAO ile Shell işbirliğinde Diyarbakır'daki Sarıbuğday-1 sahasında kaya gazı çalışmalarına başlandığını anımsatarak, "Burada 3 bin metrelere ulaştık, hedefimiz 4 bin 500 metrelere ulaşmak. Kapasite varsa bunu 
belirlemek ve yer altı jeolojisini çıkarmak istiyoruz" dedi. 

Arama bütçemiz 10 yılda 13.5 kat arttı
Yıldız, petrol varsa mutlaka ve mutlaka bunu bulacaklarını söyledi. Türkiye'nin arama faaliyetlerine ayırdığı bütçenin son 10 yılda 13.5 kat arttığına dikkati çeken Bakan Yıldız "Günlük 750 bin varil civarındaki petrol ihtiyacımızın karşılanmasıyla alakalı, yerli kaynak olamasıyla ilgi bu yapıyı geliştirmemiz lazım. Bunu yerli kaynaklarda bulamıyorsak, üçüncü ülkelerde karşılamak için çalışmalarımız da diğer yandan devam ediyor" diye konuştu. Enerji politikalarını çevreye rağmen değil, çevreyle beraber yapacaklarını bildiren Yıldız, dünyanın ve Türkiye'nin kirletilmesine müsaade etmeyeceklerini belirtti.

Aza kanaat etmeyen çoğu bulamaz
Yıldız toplantıda burada gündeme ilişkin soruları da cevapladı. Silivri'de bulunan doğalgaz ile ilgili soruya, yalnız geçen yıl TPAO'nun 54 yerde kuyu çalışması yaptığını belirterek cevap veren Yıldız "Kimseyi henüz ümitlendirmek istemeyiz. Bir gaz bulundu, ama Türkiye'nin ihtiyacının karşılanıyormuşçasına değerlendirmek doğru olmaz. Türkiye'nin ihtiyacnın yüzde birini karşıladık. Evet aza kanaat etmeyen çoğu bulamaz. Önemlidir bulunan gaz, ama Türkiye'nin ihtiyacı için daha çok gayret etmemiz gerekiyor" dedi. 

Nükleerde iki aday kapıştı, süreç uzadı
Türkiye'nin yaklaşık 45-46 milyar metreküp civarında gaz ihtiyacı bulunduğunu vurguayan Yıldız "Bunun yüzde 97'sini yurt dışından karşılıyoruz. O yüzden Türkiye'nin bütün ihtyacının karşılanıyor gibi bir haber yapmak doğru olmaz, bu konuda daha muhafazakar açıklamalar yapmanın daha doğru olacağına inanıyorum." diye konuştu. Yıldız 'İkinci nükleer santralle ilgili bir gelişme var mı?' sorusuna karşılık da "Karar vermeya yakın bir zamanda 2 ülkenin rekabet adına ayrı atakları oldu. Bu Türkiye adına sevindirici bir durum. Bu gelişme tabiki Türkiye adına olumlu bir gelişmedir." cevabını verdi.