Konut satışları artıyor
Türkiye genelinde konut satışı, 2012'nin 4'üncü çeyreğinde bir önceki yılın aynı çeyreğine göre yüzde 5,8 oranında artarak 125 bin 815 oldu.
Türkiye İstatistik Kurumu (TÜİK), 2012 yılının 4'üncü Dönemine ilişkin Konut Satış İstatistiklerini açıkladı. 
Buna göre, konut satışlarında, 2012'nin 4'üncü çeyreğinde Türkiye genelinde bir önceki çeyreğe göre yüzde 21,5; bir önceki yılın aynı çeyreğine göre yüzde 5,8 oranında artarak 125 bin 815 oldu. 
İstatistiki Bölge Birim Sınıflaması (İBBS) Düzey 2'de bulunan 26 bölge içinde bir önceki çeyreğe göre, konut satışlarındaki en yüksek artış yüzde 50,6 ile TR31 (İzmir) bölgesinde gerçekleşti. Aynı çeyrekte, en fazla düşüş gösteren bölge ise yüzde 1,7 ile TR71 (Kırıkkale, Aksaray, Niğde, Nevşehir, Kırşehir) oldu. 
Konut satışlarında, 2012 yılı 4'üncü çeyreğinde bir önceki yılın aynı çeyreğine göre 22 bölgede artış gerçekleşti. 
En çok artış gösteren bölge yüzde 73,2 oranı ile TRB2 (Van, Muş, Bitlis, Hakkari) oldu. Aynı dönemde TR62 (Adana, Mersin) ise yüzde 3,9 ile en çok düşüş gösteren bölge olarak belirlendi. 
Söz konusu dönemde Türkiye genelinde konut satışlarında, 4 çeyreklik ortalamalara göre yüzde 3 oranında artış gerçekleşti. Değişim oranlarına bakıldığında en yüksek artış gösteren bölge yüzde 24,4 ile TR21 (Tekirdağ, Edirne, Kırklareli), en fazla düşüş gösteren bölge ise yüzde 25,1 ile TRA2 (Ağrı, Kars, Iğdır, Ardahan) olarak hesaplandı.