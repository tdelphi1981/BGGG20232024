Doğuş Çay ünlü cips firmasını satın aldı
Doğuş Çay; Patos, Cipso, Çerezos markalarını elinde bulunduran Kraft Gıda'nın hisselerinin tamamını satın aldı.
Dünyanın önde gelen gıda gruplarından Mondel?z International bünyesinde cips ve çerez tarafında faaliyet yürüten şirketin devir anlaşmasının tamamlanması için yasal proses devam ediyor.

Doğuş Çay Yönetim Kurulu Başkanı Süleyman Karakan, yatırım ve satın alma kararı ile ilgili şu açıklamalarda bulundu:

"Uzun zamandır cips sektörünü takip ediyoruz. Buna bağlı olarak yatırımlarımızı hayata geçiriyoruz. Tüm alt yapı ve istihdam faaliyetlerimizi cips sektörüne odaklanarak hayata geçirmekteyiz. Bu kapsamda Aksaray Organize Sanayi Bölgesi'nde 20 bin metrekare kapalı alanda, 25 bin ton üretim kapasiteli cips fabrikamız kuruluyor."

Doğuş Çay Yönetim Kurulu Başkan Yardımcısı Cemal Alpaslan Karakan ise "Cips kategorisine yönelik yatırımlarımıza paralel olarak İş Yatırım'ın danışmanlığında Kraft Gıda'yı satın almamız; süratle büyüyen gıda alanlarında portföyümüzü artırma planımızın bir parçasını oluşturuyor. Hedefimiz 2013 sonunda sektörde önemli bir pay elde etmek. Genç tüketicilerin hedef kitleyi oluşturduğu cips sektörü dinamik, süratli büyüme elde eden ama aynı oranda da çetin bir sektör. Mondel?z International bünyesinde bulunan Kraft Gıda'nın ürün portfoyü ile beraber yeni ürünlerimizi tüketicilerimiz ile buluşturuyor olacağız. Elemanlarımız ile var olan bayilerimiz ve bize yeni katılacak Kraft Gıda bayilerimizle birlikte çay kategorisindeki başarımızı cips tarafında da devam ettireceğimize inanıyoruz." dedi.