Yapı Kredi'ye JBIC'den 500 milyon dolar kredi
Japon Kalkınma Bankası (JBIC) ile Yapı Kredi arasında yenilenebilir enerji projelerinin finansmanı için toplam 500 milyon dolarlık iki ayrı kredi anlaşması imzalandı.
JBIC, böylece Türk bankaları arasında bugüne kadarki en yüksek kredi limitini Yapı Kredi'ye açmış oldu. 
Yapı Kredi açıklamasına göre, anlaşma, yenilenebilir enerji projeleriyle ilgili Japonya'dan tedarik edilecek mal ve hizmetlerin finansmanına yönelik olarak gerçekleştirildi. 
Anlaşma azami 18 yıl vadeli 150 milyon dolarlık kredi için imzalandı. 
Diğer anlaşma ise Japonya'dan yapılacak ithalatların finansmanı için, azami 10 yıl vadeli ve 350 milyon dolar tutarında olacak. 
Faik Açıkalın

Yapı Kredi Üst Yöneticisi (CEO) Faik Açıkalın, Türkiye'nin istikrarlı ortamının 2012 yılında da devam ettiğini ve bu ortamın yabancı finans kuruluşlarının ilgisini çektiğini belirtti. 
Bu ilginin uluslararası kredi derecelendirme kuruluşu Fitch'in Türkiye'nin notunu yatırım yapılabilir seviyeye yükseltmesinin ardından daha da artmaya başladığını vurgulayan Açıkalın, JBIC, bugüne kadar işbirliği yaptığı Türk bankaları arasında en yüksek kredi anlaşmasını Yapı Kredi ile imzaladı. Bu anlaşma Türkiye ekonomisinin olumlu gidişi kadar, Yapı Kredi'nin sektörde öncü konumunu da bir kez daha tescil eder nitelikte... ifadelerini kullandı. 
Türkiye'ye yabancı bankaların, özellikle Japon bankalarının ilgisinin ve yatırımlarının arttığını kaydeden Açıkalın, bu yıl iki Japon bankasının Türkiye'de temsilcilik açtığını anımsatarak, Japonya ile ticaret hacminin 2011'de bir önceki yıla göre yüzde 25 oranında artarak 4,6 milyar dolara çıktığını kaydetti.
Türkiye'de sadece bu yıl 120 Japon şirketinin faaliyete başladı bilgisini de veren Açıkalın, şunları kaydetti:
Japon firmalarla ticaret yapan Türk firmalarının ilişkilerinin önümüzdeki dönemlerde daha da yoğunlaşacağını düşünüyoruz. Yapı Kredi olarak JBIC ile imzaladığımız bu anlaşmalar ile müşterilerimize daha uygun koşullarda ve daha uzun vadeli finansman kaynağı sunacağız.