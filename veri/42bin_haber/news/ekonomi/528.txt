Kaçak akaryakıtta gizli düzeneğin cezası artırılıyor
Gümrük ve Ticaret Bakanlığı, akaryakıt kaçakçılığı ile ilgili hazırlanan kanun tasarısı taslağında, akaryakıt kaçakçılığı konusunda caydırıcılığın artırılması bakımından çok ağır cezai müeyyidelerin öngörüldüğünü bildirdi.
Bakanlıktan yapılan yazılı açıklamada, bugün bir gazetede çıkan 'Kaçak Akaryakıta Hapis Cezası Kalkıyor' başlıklı haberde, akaryakıt kaçakçılığı ile ilgili düzenlemeler getiren kanun tasarısı taslağında, akaryakıt kaçakçılığına ilişkin hapis cezasının kaldırılarak, idari para cezası yaptırımı getirildiği, ulusal marker içermeyen akaryakıtın kaçak sayılmayacağı gibi tamamen gerçek dışı ifadelerin yer aldığı belirtildi. 
İlgili tüm kamu kurum ve kuruluşlarının ortak çalışmalarıyla hazırlanarak Başbakanlığa gönderilen 'Gümrük Kanunu ile Bazı Kanunlarda Değişiklik Yapılmasına Dair Kanun Tasarısı Taslağı'nda; 5015 sayılı kanunda düzenlenmiş kaçak petrol tanımının kapsamı ve konuya ilişkin cezai müeyyideler konusunda açıkta bırakılan herhangi bir hüküm bulunmadığı gibi, konunun tüm yönleriyle daha kapsamlı bir şekilde düzenlendiği ifade edilen açıklamada, ayrıca bu konuda ağırlaştırıcı hükümler getirildiği bildirildi. 
Ayrıntılı düzenlemeler getirildi

Söz konusu kanun tasarısı taslağında düzenleme getirilen hususlardan birisinin, 5015 sayılı Petrol Piyasası Kanununda düzenlenmiş hürriyeti bağlayıcı cezai müeyyidelerin 5607 sayılı Kaçakçılıkla Mücadele Kanunu'na aktarılması olduğu belirtilen açıklamada, şunlar kaydedildi: 
Bahse konu düzenlemenin gerçekleştirilmesi amacıyla 5015 sayılı kanunda bulunan 'kaçak petrol' tanımı, Kaçakçılıkla Mücadele Kanunu'nun düzenlenişine ve yazım tekniğine uygun olarak bu kanuna aktarılmıştır. Taslak düzenleme ile 5015 sayılı kanunun kaçak petrol tanımında yer alan hususlardan hiçbirini dışarıda bırakmadan, gerek kamuoyunda gerekse mevzuatın uygulayıcı birimlerinde yerleşik ifadesiyle 'kaçak akaryakıt' kavramı esas alınarak, bu kavrama ilişkin ayrıntılı düzenlemeler getirilmiş ve akaryakıt kaçakçılığı konusunda caydırıcılığın artırılması bakımından çok ağır cezai müeyyideler öngörülmüştür. 5015 sayılı kanunda yer alan kaçak petrol tanımında mevcut olup da yeni düzenlemede yer almayan herhangi bir husus bulunmamaktadır. 
Gizli düzeneğin cezası artırılıyor

Taslakta, gizli düzenek yoluyla akaryakıt kaçakçılığı yapılması halinde de cezaların yarı oranında artırılmasının öngörüldüğü belirtilen açıklamada, Bu hususlar göz önünde bulundurulduğunda; taslak düzenlemeye ilişkin tek taraflı ve gerçeği yansıtmayan veya eksik ve yanlış bilgilerden oluşan açıklamaların akaryakıt kaçakçılığı ile mücadele sürecini yıpratma amacına hizmet edeceği değerlendirilmektedir. Basınımızda yer alacak bu türlü haberlerin hazırlanma aşamasında Akaryakıt Kaçakçılığı ile Mücadele Kurulu koordinasyonluğunu yürüten Bakanlığımız yetkililerinden bilgi alınmasının kamuoyunun doğru bilgiye ulaşmasını kolaylaştıracağı değerlendirilmektedir denildi.