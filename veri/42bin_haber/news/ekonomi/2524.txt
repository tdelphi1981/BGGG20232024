8 bin kişi 'Facebook anılarım kaybolmasın' dedi
Bir sigorta şirketinin başlattığı Facebook sigortasından yararlananların sayısı 8 bin kişiye ulaştı. Facebook hesabını 1 yıl ücretsiz sigortalatan 8 bin kişinin bilgileri dijital arşive alındı.
Özel bir sigorta şirketinin 'Hesabım tanımadığım kişilerin eline geçer, anılarım kaybolursa' sloganı ile başlatmış olduğu uygulama kapsamında 8 bin kişi Facebook adresini ücretsiz sigortalattı. Uygulamayı gerçekleştiren şirketin Kurumsal İletişim Müdürü Arzu Tan "Facebook kullanıcılarına, hem hesaplarını güvence altına alabilecekleri hem de eğlenceyi yaşayabilecekleri bir uygulama geliştirdik" dedi. Bu uygulama ile Türkiye'de bir ilke imza attıklarını belirten Tan, şöyle konuştu: "Sosyal ağlar artık hemen herkesin günlük hayatının ayrılmaz bir parçası haline gelmiş durumda. Yaşamımızın en özel anlarını bu ağlar aracılığı ile sevdiklerimizle paylaşıyoruz. Bu da hepimizde, hesabımızın tanımadığımız kişilerce ele geçirilmesi ve o güne kadar yapmış olduğumuz tüm paylaşımlarımızın yani anılarımızın kaybolması ihtimaline karşı bir korku yaratıyor. Bu nedenle şirket olarak, Facebook kullanıcılarına, hem hesaplarını güvence altına alabilecekleri hem de eğlenceyi yaşayabilecekleri bir uygulama geliştirdik. Uygulamamız, hesabın ele geçirilmesini engelleyemiyor ancak böyle bir durumla karşı karşıya kalındığında kullanıcılara anılarına yeniden kavuşma imkanı sunuyor. Hedefimiz, Türkiye'deki 32 milyon kullanıcıyı şirketimizin Facebook Sigortası ile tanıştırarak hem eğlence hem de güven sunmak."
1 yıl ücretsiz güvence
Uygulamaya katılanların hesaplarını, 1 yıl boyunca ücretsiz olarak güvence altına aldıklarını hatırlatan Tan "Uygulama, Facebook kullanıcılarına hesaplarını, üye oldukları ilk gün itibariyle arşivleyerek koruma imkanı sunuyor. Kullanıcılar ayrıca şirketimizin Facebook Sigortası'na ait bir de sertifikaya sahip oluyor" diye konuştu. Türkiye'de 32 milyon Facebook kullanıcısı olduğunu ve bu rakamın ülkemizi dünya sıralamasında 7. sıraya taşıdığını belirten Tan, şöyle devam etti: "Şirketimiz Facebook Sigortası uygulaması ile kullanıcılara anılarını izleyebilecekleri bir video da sunuyor. Kullanıcı, hesabının sigortalanma sürecini başlattığında, üye olduğu günden bu yana sayfasında yer verdiği tüm fotoğraf, yorum, paylaşım ve beğeniler dijital bir kitapta toplanıyor. Uygulamaya katılanlar, süreç tamamlandığında bir dijital arşive sahip olacaklar. Profilini kaybeden kullanıcılar ise bilgilerine, e-mail adreslerini girerek yaratacakları tek kullanımlık PIN ile www.sosyalmedyamguvende.com üzerinden erişebilecekler. Bilgilerin en güvenli şekilde saklanabilmesi için veriler, SSL sertifikalı sunucularda tutulacak ve hem veritabanı hem de dosyalar yedekli şekilde barındırılacak."
100 bin takipçimiz var
Uygulamanın Facebook kullanıcıları tarafından yoğun bir ilgi gördüğünün altını çizen Tan "7 Ocak'ta başlayan uygulamamız çok kısa sürede büyük ilgi gördü. Uygulamamız başladığında 15 bin olan takipçi sayımız bugün 100 bini aşmış durumda. Yaklaşık bir ayda 7 kat artış sağladık. Profilini sigortalatanların sayısı ise 8 bini aştı. Bu da bizi son derece mutlu ediyor" dedi. Facebook adresini sigortalatmanın herhangi bir ücrete tabi tutmak için yasal zeminin hazır olmadığını vurgulayan Tan "Kısa vadede, herhangi bir sosyal medya ağı üzerinden ürün satışı yapmak ya da konu ile ilgili gerçek bir ürün çıkarma planımız bulunmuyor. Ancak hepimizin bildiği üzere tüketici eğilim ve ihtiyaçları oldukça hızlı gelişiyor, değişiyor, çeşitleniyor. Bu nedenle uzun vadede sosyal medya için böyle bir ürün geliştirmeyi veya Facebook üzerinden ürün satmayı yasal zemin izin verdiği oranda düşünebiliriz" diye konuştu.