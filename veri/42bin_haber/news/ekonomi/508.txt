Faiz güne rekorla başladı
Tahvil-bono piyasasında gösterge tahvilin bileşik faizi güne tarihinin en düşük seviyesi olan 5,70 seviyesinden başladı. Faiz indirimi beklentisinin devam ettiği yurt içi tahvil-bono piyasasında gösterge tahvilin bileşik faizi, dün 5,82 seviyelerinden başladığı günü düşüş trendindeki hareketine devam ederek yüzde 5,73'den tamamlamıştı.

Analistler dün açıklanan TÜFE bazlı reel efektif kurunun Merkez Bankası'nın (MB) politikalarını destekler nitelikte olduğunu ve faiz indirimi beklentisinin devam ettiğini kaydediyor.

Bununla birlikte bazı uzmanlar da reel kurun 120'nin altında olması nedeniyle MB'nın 18 Aralık'taki toplantıda faizlerde bir değişikliğe gitmeyebileceğini tahmin ediyor.

Gösterge tahvilin bileşik faizinde yüzde 5,70 seviyesinin destek olduğunu belirten analistler, 5,80 ve 5,90 seviyelerinin ise direnç konumuna geldiğini kaydediyor.