Devler ligine yükseldi
 
 OTOMOBİL PROFESÖRÜ- HAKAN ÇELİK
 hakan.celik@posta.com.tr
 
 Kısa bir süre önce TÜSİAD yönetimine de seçilen işadamı Osman F. Boyner’in sahibi olduğu BD Otomotiv elektrikli araçlar kategorisinde dünya devleriyle aynı kategoriye yükseldi. BD Otomotiv tarafından üretilen elektrikli modeller hızlı şarj teknolojisi açısından Nissan, Peugeot-Citroen, Toyota ve Mitsubishi gibi güçlü markaların ürünleriyle aynı seviyeye ulaştı. 
 
 Dünyanın en yaygın ve kabul gören hızlı şarj standardı olan CHAdeMO ile pilleri doldurulabilen firmaların arasına BD Otomotiv 4 modeliyle girmeyi başardı. CHAdeMO, hızlı şarj teknolojisinde bir standart oluşturarak araç üreticilerinin ve kullanıcıların cihazdan bağımsız olarak araçlarını doldurmalarına imkan sağlamayı hedefliyor. Konuyla ilgili gelişmeleri değerlendiren Osman F. Boyner, İngiltere ve Hollanda gibi ülkelerde yerel altyapı firmalarının bu standardı beklediklerine dikkat çekerek bu durumun BD Otomotiv’in yeni pazarlara açılma şansını artırdığını söyledi. İlk deneme istasyonunu İstanbul Koşuyolu’nda kuran BD Otomotiv, bu yıl 10 ila 20 değişik noktada şarj istasyonuna kavuşmayı hedefliyor.
 
 Osman F. Boyner, İngiltere ve Hollanda gibi ülkelerde yerel altyapı firmalarının bu standardı beklediklerine dikkat çekti.
 
 Scenic ailesi yenilendi
 
 
 
 Renault’nun, otomobil endüstrisinde çığır açan modelleri Scenic ve Grand Scenic yenilendi. Modern şehir yaşamında bir insanın otomobilden bütün beklentilerini karşılamaya yönelik olarak tasarlanan Scenic, ailelerin yanı sıra hobileri için geniş hacim ve kullanışlılık arayanların da ihtiyaçlarına uygun çözümler üretiyor. Yeni Scenic ve Grand Scenic’in yüzü Renault’nun başarılı tasarım direktörü Laurens van den Acker’in elinden çıktı. Tıpkı Clio gibi bu modeller de Renault’nun gençleşen, dinamik tasarım anlayışını yansıtıyor. 
 
 Her iki araç da Renault’nun ileri teknoloji içeren R-link donanımına sahip olacak. Avrupa’nın en çok satan MPV’si konumundaki Scenic’te 110 beygirlik 1.5 litre dizel ve 1.6 litre 110 beygirlik benzinli motor yer alacak. Tüketiciler isterlerse dizel motorla birlikte satışa sunulan otomatik vites opsiyonunu seçebilecek. Scenic ve Grand Scenic, Mart ayında Cenevre otomobil fuarında tanıtıldıktan sonra Türkiye’de satışa sunulacak.
 
 Fiesta satışa çıktı
 
 
 
 Fiesta pazara sunulduğu 1976’dan bu yana 15 milyon adetten fazla satış yaparak bu sınıfın en popüler modellerinden biri haline geldi
 
 Ford’un en iddialı olduğu araçlardan biri olan Fiesta satış sunuldu. Bu sınıfta ilk kez kullanılan teknolojilere sahip olan araç yüksek güvenlik seviyesi ve zengin donanım seviyesiyle bir kategorideki modellerle rekabet edebilecek düzeyde. Yeni tasarımıyla daha sportif bir görünüme kavuşan Fiesta uyumlu ve ergonomik iç bölümünün yanı sıra ters trapezoid şeklindeki ön ızgarası ile de dikkat çekiyor. Yeni Fiesta’da, 1.0 litre ve 1.4 litrelik benzinli motorlarla birlikte 1.5 litrelik iki farklı dizel motor seçeneği sunuluyor. Otomatik şanzıman seçeneği ise 1.6 litre 105 beygirlik modelde yer alıyor. Otomatik yanan farlar, otomatik kararan iç dikiz aynası, yağmur sensörü, hız kontrol sistemleri ve siyah arka camları da içeren zengin Titanium X paketi sunulan yenilikler arasında. Ayrıca aktif şehiriçi güvenlik sistemi sınıfında ilk kez Fiesta’da sunuluyor. Fiesta’nın başlangıç fiyatı 33 bin 95 TL.
 
 BMW 5 Serisi’ni geçebilecek mi?
 
 
 
 Mercedes E Serisi 2016’ya kadar satılacak.
 
 Mercedes E Serisi’nin makyajlanan yeni versiyonu yakında satışa sunulacak. İlk bakışta ön bölümündeki parçalı far tasarımı terk edilmiş, yerine Mercedes’in yeni modellerinde göreceğimiz bütünleşik farlara geçilmiş. Arka bölüm ve profilde ise hissedilir bir farklılık göze çarpmıyor. Yeni E’nin far yapısı bir önceki S Serisi ile de benzerlik gösteriyor. Mercedes tasarımcılarının otomobili yenilerken Asya zevkini de göz önünde bulundurdukları izlenimi uyanıyor. Zira Çin bu kategorideki sedan otomobillerin en önemli pazarlarından biri haline geldi. Otomobilin iç mekanında da konfor ve kullanışlılık hissini artırıcı değişiklikler yapılmış. Yeni aracın pazarda nasıl karşılanacağı da önemli. Zira bu segmentte BMW 5 Serisi önemli satış adetlerine ulaşarak rekabette bir adım öne geçmişti.
 
  