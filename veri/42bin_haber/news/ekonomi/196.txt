TOKİ'nin indirim kampanyasına yoğun ilgi
TOKİ'nin, 2012 yılı için 20 Eylül-9 Kasım tarihleri arasında düzenlediği indirim kampanyasından 9 bin 913 kişi yararlandı, 314 milyon 595 bin lira kaynak sağlandı 
 Başbakanlık Toplu Konut İdaresi Başkanlığı’nın (TOKİ), 20 Eylül-9 Kasım tarihleri arasında düzenlediği indirim kampanyasından 9 bin 913 kişi yararlandı, 314 milyon 595 bin lira kaynak sağlandı. 
 TOKİ, hem kaynak ihtiyacını karşılamak hem de borcunu erken kapatıp tapusunu hemen almak isteyen vatandaşların isteklerine yanıt vermek için her yıl erken ödeme indirim kampanyası düzenliyor. 
 Bu yıl 20 Eylül-19 Ekim arasında bir ay süreyle uygulanan indirim kampanyası, konut ve iş yeri alıcılarının yoğun ilgisiyle karşılaşınca 9 Kasım’a kadar uzatılmıştı. 
 İdare, kampanyada hak sahiplerine peşin ve 3 ay vadeli olmak üzere iki ödeme alternatifi sağladı. Borç bakiyesini peşin kapatanlar yüzde 20, 3 ay vadeli eşit taksitler halinde kapatanlar ise yüzde 17 indirimden yararlandı. Kampanya kapsamında indirimden faydalanmak isteyenler, konut kredisi de kullanabildi. 
 TOKİ’nin indirim kampanyasından, satışları 2010 sonuna kadar gerçekleştirilmiş ve geri ödeme taksidi en geç 2010 yılı sonuna kadar başlamış, geri ödemeleri devam eden konut ve iş yerleri sahipleri yararlandı. Vadesi 12 ay ve daha az kalan projeler kampanya dışında tutuldu. Bu arada Arsa Karşılığı Gelir Paylaşımı Projeleri indirim kampanyasına dahil edilmedi. 
 -Yoğun ilgi gördü-
  
 İdare’nin 20 Eylül-9 Kasım tarihleri arasında düzenlediği kampanyanın sonuçları belli oldu. Buna göre 9 bin 913 konut ve iş yeri alıcısının yararlandığı kampanyadan TOKİ, 314 milyon 595 bin lira kaynak elde etti. 
 Bir önceki indirim kampanyasıyla karşılaştırıldığında, borcunu kapatan kişi sayısında yaklaşık yüzde 50, satışlardan elde edilen toplam hasılatta ise yüzde 42’lik artış oldu. 
 Duygu Can - AA