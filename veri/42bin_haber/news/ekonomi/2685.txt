İklim değişikliği, iş verimini düşürdü
İklim değişikliğinin iş verimini düşürerek bazı bölgelerde ekonomiye ağır yük getirdiği belirlendi. Amerikan Ulusal Okyanus ve Atmosfer Dairesi'nden (NOAA) John Dunne ve ekibinin yaptığı araştırma, son yıllarda ortalama sıcaklığın ve nemin artmasının iş veriminin yüzde 10 azalmasına neden olduğunu gösterdi.

İngiliz "Nature Climate Change" dergisinde yayımlanan araştırmada, 2050'ye kadar iş gücünün toplamda yüzde 20 azalabileceği, tarım, inşaat ve silahlı kuvvetler alanlarında çalışanların iş gücünün azalmasından en fazla etkilenecekler olduğu belirtildi.

Yapılan incelemelerde sıcaklık stresine maruz kalacak risk grubundaki ülke ve bölgelerin Arap yarımadası, Hindistan, Güneydoğu Asya, Avustralya'nın kuzeyi ve Karayipler olduğu vurgulandı.

1860-1960 döneminin yıllık ortalaması referans alındığında, 2010'daki sıcaklığın 0,8 derece, nemin yüzde 5 arttığı modelinden yola çıkan araştırmacılar, 2050'ye kadar sıcaklığın 1,4-1,7 derece, nemin yüzde 11 artmasını öngörüyor.