Doğalgaz faturanızı kontrol altına alın!
 
 “Sabit Ödeme Sistemi” adı verilen bu ödeme kolaylığı ile aboneler kış aylarında yoğun doğalgaz kullanımından dolayı artan fatura miktarlarını kontrol altına alabiliyor. 
 Kış aylarında yükselen doğalgaz kullanımı nedeniyle artan doğalgaz faturalarının ödemesi İGDAŞ’ın hayata geçirdiği “Sabit Ödeme Sistemi” ile tüm yıla yayılabiliyor. Bu sistemle doğalgaz faturası tüm yıla yayarak daha küçük parçalar halinde ödenebiliyor. 
 “Sabit Ödeme Sistemi”nde İGDAŞ aboneleri son ödeme tarihini kendisi belirliyor ve bütçesini ödeme tarihine göre planlayabiliyor. “Sabit Ödeme Sistemi” başvurularında öncelikle doğalgaz kullanımına geçmiş olan abonenin varsa geçmiş tüketimine bakılıyor. Eğer abone yeni ise kendi sınıfındaki diğer abonelere göre tüketim miktarı belirleniyor. 
 “Sabit ÖdemeSistemi”ne geçerken yapılan sözleşmede abone tarafından belirlenen son ödeme tarihine göre aylık olarak sabit tüketimli fatura tahakkuk ediliyor. 
 BAŞVURU YAPMAK İÇİN...
  
 İGDAŞ aboneleri, “Sabit Ödeme Sistemi” başvurularını www.igdas.com.tr sayfasındaki “İnternet Şubesi” üzerinden, 444 36 36 nolu İGDAŞ Çağrı Merkezi’ni arayarak ya da İGDAŞ Hizmet Binalarından yapabiliyor. 
 Sabit Ödeme Sistem Sözleşmesi, sözleşmenin yapıldığı tarihe göre belli bir süreyi kapsıyor. Abonenin sözleşme bitiminde herhangi bir başvuruda bulunmaması halinde sözleşme kendiliğinden yenileniyor. 
 Abonenin sistemden çıkmak veya sözleşmeyi feshetmek istemesi durumunda mahsuplaşma yapılarak sözleşme sona erdiriliyor. “Sabit Ödeme Sistemi”nden, doğalgaz kullanımına geçmiş olan, fatura borcu bulunmayan ya da ödenmiş faturası varsa son ödeme tarihi henüz geçmemiş olan ve kendi adına başvuruda bulunan tüm evsel ve ticari aboneler faydalanabiliyor.