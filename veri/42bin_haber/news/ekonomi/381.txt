Euro/dolar paritesi 1,29 sınırında
Euro/dolar paritesi uluslararası piyasada Yunanistan'ın borç ödeme sorununun çözüleceğine yönelik iyimserliğin artmasıyla yükseliş isteğini koruyarak 1,2900 sınırına yükseldi.
Parite, dün 1,2830 direncinin kırılmasıyla yükselişi ivme kazanmış ve yurt içinde piyasaların kapandığı saatlerde 1,2885 seviyelerinden işlem görüyordu. 
AB tarafından gelen pazartesi günü yapılacak Eurogroup toplantısında Yunanistan ile ilgili olarak anlaşma sağlanabileceği haberleri paritenin 2 Kasım'dan beri gördüğü en yüksek seviye olan 1,2899'a kadar yükselmesini sağladı. 
Dün paritenin 1,2830 direncini kırmasıyla yeni hedeflerinin 1,2890 ve 1,2930 seviyeleri olacağını belirten analistler, bugün hedefin ilk adımının gerçekleştiğini ancak İspanya ile ilgili belirsizliklerin devam etmesiyle 1,2890 direncinin henüz kırılamadığını kaydediyor. 
1,2890 ve 1,2930 seviyelerinin direnç olarak takip edilmeye devam edileceğini ifade eden analistler 1,2830 seviyesinin ise destek konumuna gelebileceğini tahmin ediyor.