Saman fiyatlarındaki artış buğdaya yönlendirdi
Saman fiyatlarındaki artış, üreticileri buğday ekimine yönlendirdi 
 Ziraat odaları ile çeşitli birliklerden derlediği bilgiye göre, samanın kilogramı bazı bölgelerde 90 kuruşu geçti, buğdayın kilogramı ise 65-70 kuruş arasında değişiyor. 
 Edirne Ziraat Odası Başkanı Cengiz Yorulmaz, samanın fiyatının buğdayı geçtiğini söyledi. 
 Edirne bölgesinin ihtiyacı olan samanı ürettiğini kaydeden Yorulmaz, "Başka bölgelerden talep gelmesi, Edirne yöresinde de fiyatları artırdı. Şu anda samanın kilogram fiyatı 75-80 kuruş. Diğer bölgelerde daha da pahalı. Buğday ise 65 kuruş" diye konuştu. 
 Türkiye Damızlık Sığır Yetiştiricileri Merkez Birliği eski Başkanı Halil Tokoğlu ise İzmir çevresinde samanın kilogramının 80-90 kuruşa kadar yükseldiğini kaydederek, samanın buğdaydan daha pahalı hale geldiğini anlattı. 
 "Üretici zor bir yıl geçiriyor" diyen Tokoğlu, "Şu anda buğdayın sapı buğdaydan daha kıymetli. ’Buğday ve arpa daha ucuz, samanın yerine onu yedireyim’ diyemezsiniz. Kaba yem mutlaka olmalı" ifadelerini kullandı. 
 -Ekim alanında artış bekleniyor-
  
 Konya Meram Ziraat Odası Yönetim Kurulu Başkanı Ali Ataiyibiner de samana talebin Türkiye’nin değişik bölgelerinde buğday ekim alanlarını artırdığını bildirdi. 
 Konya yöresindeki tarım alanlarının yüzde 68’inde kuru tarım yapıldığına dikkati çeken Ataiyibiner, il genelinde buğday ekim alanlarında yüzde 5’lik artış beklendiğini dile getirdi. 
 Ataiyibiner, şöyle konuştu: 
 "Türkiye, bir tahıl üreticisi olarak yıllık 17-20 milyon ton buğday üretiyor. Samanda da kendi ihtiyacını karşılayan bir ülkeydi. Geçen yıl saman üretimindeki düşüş ekim alanlarının daralmasından değil, bitkinin boy atmamasından kaynaklandı. Ayrıca verilen teşviklerin etkisiyle hayvan varlığı yüzde 25-30 oranında arttı. Bu artış etkisiyle kaba yem ihtiyacını artırdı ve fiyatlara da yansıdı. 
 Türkiye’de çiftçi, fiyatı artan ürünün ekimini bir sonraki yıl artırır. Buğdayda da öyle olacak." 
 -"İzmir, ithalata başladı"-
  
 İzmir Damızlık Sığır Yetiştiricileri Birliği (İDSYB) Başkanı Mehmet Çelikkaleli de saman talebini karşılamak üzere Bulgaristan ve Ukrayna’dan ithalat yaptıklarını vurguladı. 
 İlk etapta 66 ton saman ithal ettiklerini anlatan Çelikkaleli, bir haftada bin 100 ton saman getireceklerini ifade etti. 
 Samanın kilogramını 50 kuruştan üyelerine verdiklerini belirten Çelikkaleli, "Şubat ayına kadar toplam 2 bin ton saman ithalatı yapmış olacağız" dedi.
 Çelikkanat, Ege Bölgesi’nde buğday ekim alanlarının ciddi oranda arttığına işaret ederek, "Ben geçen yıl buğday ekmedim. Bu yıl 40 dekar alana buğday ektim. Türkiye’nin her bölgesinden insanlarla görüşüyoruz. Ciddi miktarda bir ekim alanı artışı olduğunu söylüyorlar" şeklinde konuştu. 
 Ali Rıza Karasu - AA