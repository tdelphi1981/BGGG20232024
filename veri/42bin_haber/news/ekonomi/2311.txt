Bakan Çelik'ten çalışan kadınlara 'doğum izni' ve 'emeklilik' müjdesi
Çalışma ve Sosyal Güvenlik Bakanı Faruk Çelik, Başbakan Recep Tayyip Erdoğan'ın asgari 3 çocuk sözlerinin bilimsel gerçekliğine dikkat çekerek, hem çalışan kadınlar için hem de iş gücüne katılacak kadınlar için üzerinde durdukları teşvik çalışmalarını açıkladı. Çelik, doğum izninin 24 haftaya çıkarılması, doğum sonrası işe dönüşlerin ve kreşlerin zorunlu hale getirilmesi ile çocuk sayısına göre emeklilik yaşının kademeli hale getirilmesi gibi çalışmalar yürüttüklerini söyledi.
Bakan Faruk Çelik, Ankara Plaza Otel'deki 'Ebeveyn İzni ve İş-Yaşam Dengesi Yaklaşımı Çerçevesinde Esneklik' konulu TAIEX Semineri'ne katıldı. Çelik, burada yaptığı konuşmada, kadının iş gücüne katılımı için yürütülen çalışmalara değindi. Uluslararası Çalışma Örgütü'nün rakamlarını aktaran Çelik, "2012 yılında işsizler ordusuna 4 milyon ilave olduğu ve işsizler ordusunun 197 milyonu bulduğunu, 2013'te bu rakamın 5 milyon daha artacağını, 2014'te de işsizler ordusuna 3 milyon işsizlik ordusuna yeni katılım olacağını söylüyor. İşsizlik rakamları bu dakikalarda Türkiye'de açıklanacak. Avrupa Birliği'nde (AB) ortalama 10.7'leri bulan, genç işsizliğin yüzde 24'lere dayandığı ve kadın işsizlikte yüzde 11'leri yakaladığı bir süreci yaşıyoruz. Türkiye bütün bu kriz ortamlarına rağmen işsizliği azaltma konusunda önemli başarılar elde etmiştir." diye konuştu. 

Türkiye'deki bu başarının altında yatan sebepleri sıralayan Bakan Çelik, "Küresel senaryolara karşı ciddi önlemler alma becerileri bu başarıyı getirmiştir. Küresel kriz başlamadan önce istihdam paketlerini ortaya koyarak, mesleki eğitim programlarını yaygın bir şekilde devreye koyarak, iş ve meslek danışmanlığı projemizi başlatarak, iş başı eğitimlerini teşvik ederek ve en önemlisi yaygın teşvik programları ile işsizlikte başarılı mücadele ettik." ifadelerini kullandı. 

"KADININ İŞ GÜCÜNE KATILIM HEDEFİMİZ, YÜZDE 38"

Rakamsal olarak 4 yılda 4 milyon istihdam gerçekleştirdiklerini aktaran Çelik, kadınların çalışma hayatındaki görünümü ile önemli yol kat ettiklerini, iş gücüne katılma oranının yüzde 23'lerden yüzde 31'lere geldiğini, istihdam oranının ise yüzde 21'lerden yüzde 27'lere ulaşıldığını söyledi. İş gücüne katılımın 2 milyon 900 bin arttığını kaydeden Çelik, bunların 2 milyon 500 bininin istihdam edildiğini belirtti. Bakan Çelik, kadınların iş gücüne katılması için hedeflerinin yüzde 38 olduğunu da sözlerine ekledi.

Aile bütünlüğünün Türk toplumu için önemli olduğunu vurgulayan Bakan Çelik, sağlık örgütlerine göre sağlıklı birey için bebeklerin 2 yıl emzirilmesi gerektiğine işaret ederek, bir yandan sağlıklı toplum yetiştirmek bir taraftan da kadın istihdamı artırmanın temel hedefleri olduğunu dile getirdi. Ebeveyn izinlerinin önemine dikkat çeken Bakan Çelik, şu rakamları paylaştı: 

"Avrupa'ya baktığımız zaman bu izinler Almanya'da 14 hafta, Fransa'da 32 hafta, İngiltere'de 52 hafta, Türkiye'de ise 16 hafta. 8 haftadan 16 haftaya taşıdık." 

Bakan Çelik, Başbakan Recep Tayyip Erdoğan'ın asgari 3 çocuk söylemini vurgulayarak, nüfusun git gide yaşlandığının altını çizdi. Çelik, Başbakan'ın bu ifadelerinin rastgele olmadığına dikkat çerek sözlerine şöyle devam etti: 

"Dolayısıyla bizim ne yapmamız gerekiyor? Biz, istihdam gücünü artırırken nüfus artış hızını gözeten bir politika izlememiz gerekiyor. Aile birliğini sağlayan bir istihdam politikası. Sağlıklı nesillerin yetişmesini sürekli hale getiren çalışmalar yapmamız gerekiyor. Bakanlık olarak kadın istihdamın teşviki için üzerinde çalıştığımız hususları paylaşmak istiyorum. Bunlardan biri doğum izninin 24 haftaya çıkartılması, maliyetinin devlet tarafından karşılanması. Doğum iznine ayrılan kadının doğum sonrası işe alınmasının zorunlu kılınması. Üçüncüsü, çocuk yardımlarının artırılması. Dördüncüsü kamu kurumlarında kreş zorunluluğunun getirilmesi. Beşincisi şuanda SSK'lı anneler ancak 2 çocuğu borçlanabiliyorlar, bu sayının artırılması. Altıncısı çocuk sayısına göre emeklilik yaşının kademeli hale getirilmesi. Bir diğeri yarı zamanlı çalışma." 

"BAŞBAKANIMIZ DÜN YİNE TALİMATLARINI YİNELEDİ"

Bu ve buna benzer çalışmaların bakanlar kurulunun gündeminde olduğunu anlatan Çelik, dün Başbakan ile birlikte olduğunu ve Başbakan'ın bu konularda çalışma talimatını bir kez daha verdiğini, bu konu başlıkları altında çalışmalarını sürdüreceklerini ifade etti. Yapılacak çalışmalarla 'çocukta yaparım kariyer de' sözünün altını dolduracaklarını vurgulayan Çelik, elde edilecek başarıların kadına şiddetin gündemden çıkmasını sağlayacağını umduğunu söyledi.