TPAO Cezayir'e açılıyor
Enerji Bakanı Taner Yıldız, TPAO'nun Cezayir'de çalışmasını istediklerini belirterek, Cezayir'in petrol şirketi Sonatrach ile ihalelere katılabileceklerini açıkladı. Enerji ve Tabii Kaynaklar Bakanı Taner Yıldız, Türkiye Petrolleri Anonim Ortaklığı'nın (TPAO) Cezayir'de çalışmasını istediklerini belirterek, gerek karada gerekse de denizde Cezayir'in petrol şirketi Sonatrach ile de ihalelere katılabileceklerini açıkladı.

Bakan Yıldız, Cezayir, Libya ve Katar temaslarının ilk durağı olan Cezayir'de, Enerji ve Madenler Bakanı Youcef Yousfi ile görüştü. Daha sonra Cezayirli ve Türk basın mensuplarıyla bir araya geldi. 

Buradaki konuşmasında, TPAO'nun Türkiye dışında Azerbaycan ve Libya gibi ülkelerde de petrol arama ve üretimi alanında faaliyet gösterdiğini anımsatan Yıldız, şirketin son yıllarda derin denizde petrol aramalarında önemli çalışmalar gerçekleştirdiğine dikkati çekti.

Cezayir'in petrol kaynaklarının değerlendirilmesinde TPAO'nun istekli olduğunu bildiren Bakan Yıldız, "TPAO'nun Cezayir'de de çalışmasını istiyoruz. Şartlara bakacağız. Cezayir'in petrol şirketi Sonatrach ile de ihalelere katılabiliriz. Bizim niyetimiz Cezayir'de bulunmak" dedi.

Artan talebi özel sektör karşılayabilir

Bakan Yıldız, Cezayir ile devam eden 4 milyar metreküplük LNG (Sıvılaştırılmış Doğalgaz) kontratının bugünkü görüşmelerin ardından 10 yıl daha uzatılması konusunda mutabakata varıldıklarını anımsatarak, şunları kaydetti:

"LNG ithalatı özel sektör eliyle de yapılabilir. Anlaşma yapsınlar getirip Türkiye'de satsınlar. Özel sektörün önünü açmak istiyoruz. Bu kapsamda bazı kontratları özel sektöre devrediyoruz. Biz mevcut kontratımızın süresini uzattık. Bunun dışında kış şartlarının çetin geçeceği ihtimalini düşünerek spot alımlara da devam edeceğiz. Daha fazla talep olursa bunu özel sektör gerçekleştirebilir."

"Cezayir'in güneş enerjisi potansiyeli oldukça yüksek. Ülkemizde de yeni güneş santralleri yapılacak, iki ülke bu alanda işbirliği yapabilir" diyen Yıldız, işbirliği yapılabilecek diğer alanları enerji verimliliği ve enerji tasarrufu olarak gördüklerini, bu konuda somut adımların atılabileceğini söyledi.