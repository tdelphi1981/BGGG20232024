Sanayi üretim endeksi arttı
Sanayi üretim endeksi, Eylül ayında geçen yılın aynı ayına göre yüzde 6,2 arttı.
Türkiye İstatistik Kurumu (TÜİK), 2012 yılı Eylül ayına ilişkin sanayi  üretim endeksi sonuçlarını açıkladı. 
Buna göre, Eylül ayında geçen yılın aynı ayına göre madencilik ve  taşocakçılığı sektörü endeksi yüzde 10,8 arttı, imalat sanayi sektörü endeksi  yüzde 6,2, elektrik, gaz, buhar ve iklimlendirme üretimi ve dağıtımı sektörü  endeksi ise yüzde 4,1 arttı. 
Takvim etkisinden arındırılmış endeks, bu yılın Eylül ayında, 2011  yılının aynı ayına göre yüzde 6,2, mevsim ve takvim etkilerinden arındırılmış  sanayi üretim endeksi de bir önceki aya göre yüzde 3,9 artış kaydetti. 
EN YÜKSEK SEVİYE 
Ekonomi Bakanı Zafer Çağlayan, sanayi üretim endeksinin şimdiye kadarki en yüksek eylül ayı düzeyine çıktığını bildirdi. Bakan Çağlayan, sanayi üretimindeki artışın, Eylül ayındaki yüzde 21'lik ihracat artışından kaynaklandığını belirtti. 
'MB FRENE BASABİLİR' 
Marbaş Menkul Değerler Araştırma Müdürü Üzeyir Doğan, Sanayi üretimindeki bu artış eğilimi önümüzdeki aylarda da devam edecek olursa Merkez Bankası (MB) yeniden frene basmak durumunda kalabilir dedi. 
TÜİK tarafından açıklanan Eylül ayı sanayi üretim verilerine ilişkin değerlendirmede bulunan Doğan, sanayi üretiminin Ağustos ayının ardından Eylül ayında da sürpriz yaptığını kaydetti. 
Ağustos ayında sürpriz bir şekilde gerileyen ve yumuşak inişin sert düşüşe dönüştüğüne dair endişeleri arttıran sanayi üretiminde bu sefer sürpriz bir artış yaşandığını söyleyen Doğan, açıklanan bu rakamın endişelerin yersiz olduğunu gösterdiğini vurguladı. 
Doğan, Sanayi üretiminde Eylül ayında yüzde 2,2 artış beklenirken, açıklanan rakam yüzde 6,2 ile yılın en sert yükselişi oldu ifadelerini kullandı.