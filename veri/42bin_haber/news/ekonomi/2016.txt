Kamu İhale Kurumu 35 uzman yardımcısı alacak
Kamu İhale Kurumu (KİK), yazılı ve sözlü sınavla 35 kamu ihale uzman yardımcısı alacak. Konuya ilişkin duyuru Resmi Gazete'nin bugünkü sayısında yayımlandı.
Buna göre, KİK, Kamu Personeli Seçme Sınavında (KPSS) ilgili puan türlerinden 80 ve üzeri puan alan adaylardan başlamak üzere, hukuk fakültesi mezunları arasından 6, iktisat, siyasal bilgiler, işletme, iktisadi ve idari bilimler fakülteleri mezunları arasından 15, inşaat mühendisliği mezunları arasından 8 ve bilgisayar mühendisliği, bilgisayar sistemleri mühendisliği, bilgisayar bilimleri mühendisliği, bilgisayar ve enformatik mühendisliği, enformasyon sistemleri mühendisliği, bilişim sistemleri mühendisliği, yazılım mühendisliği, sistem mühendisliği, elektrik ve elektronik mühendisliği, elektronik mühendisliği, elektronik ve haberleşme mühendisliği mezunları arasından da 6 olmak üzere yazılı ve sözlü sınavla toplam 35 kamu ihale uzman yardımcısı alacak. 
Yazılı sınav, Kurum tarafından 13-14 Nisan 2013 tarihlerinde Ankara'da yapılacak. Sözlü sınavın tarihi ise daha sonra kazanan adaylara bildirilecek. 
Yazılı sınava katılmaya hak kazanan adayların isimleri, Kurum'un internet sitesinden (www.ihale.gov.tr) ilgililere duyurulacak ve sınavın yapılacağı yer, adres ve saat bilgilerini gösteren sınav giriş belgesi, yazılı sınava girmeye hak kazanan adayların adreslerine Kurum tarafından gönderilecek. 
Söz konusu sınav için başvurular 25 Şubat 2013 tarihinde başlayacak ve 8 Mart 2013 tarihinde mesai bitiminde sona erecek. 
Adayların sınava katılabilmeleri için sınav başvuru formunu elektronik ortamda eksiksiz olarak doldurduktan sonra, formun çıktısını imzalamak suretiyle istenilen diğer belgelerle birlikte, Kurum'un İnsan Kaynakları Dairesi Başkanlığı Mevlana Bulvarı (Konya Yolu) No:186 06520 Balgat/Ankara adresine şahsen veya posta yoluyla başvuruda bulunmaları gerekiyor.