İngiltere, AB bütçesini vetoya hazırlanıyor
Avrupa Birliği (AB) liderleri 7 yıllık bütçeyi görüşmek için Brüksel'de toplanırken, İngiltere bütçede olası bir artış kararını vetoya hazırlanıyor.
İngiltere Başbakanı David Cameron'ın Brüksel'de 2014-2020 yıllarını kapsayacak bütçeyle ilgili görüşmelerde, ülkesinin çıkarlarına uymayan bir bütçeye onay vermeyeceğini söylemesi bekleniyor. 
İngiliz Parlamentosu, AB'yi tüm harcamalarını kesmeye çağırmış, Başbakan Yardımcısı Nick Clegg de hükümetin AB bütçesi konusundaki tavrının sert ama gerçekçi olduğunu söylemişti. 
İngiltere'nin yanı sıra Almanya da 973 milyar avro büyüklüğünde olması öngörülen bütçede artış istemiyor.
İngiliz basını, Brüksel'deki görüşmelerin zorlu geçeceğini, toplantılar sonrası bir anlaşmaya varılmama ihtimalinin bulunduğunu bildiriyor.
1973 yılından bu yana AB üyesi olan ancak Avro Bölgesi'nde bulunmayan İngiltere, geçen yıl Aralık ayındaki AB mali paketini de veto etmişti.