Uyumsuz mükellefin başı çok ağrıyacak
Kayıtdışı ekonomiye karşı savaş açan Maliye Bakanlığı, vergi mevzuatını baştan sona gözden geçirecek.
Bakanlık, öncelikle organize vergi kaçakçılığına konu olan alanları tespit ederek yeni yöntemleri uygulamaya geçirecek. Vergi sistemine uymayanlar için ağır maliyet de getirilecek. Bakanlık vergi mevzuatını yenilemeden önce ilgili kesimlerin görüşlerini alacak. Daha sonra mevzuat ekonomik ve sosyal politikalar çerçevesinde sadeleştirilerek, talepleri karşılayacak şekilde yeniden yazılacak. Düzenleme ile vergiye uyum maliyetleri düşürülecek. Mevzuatta yapılacak revizyonla bir defalık ve geçici süreli vergi uygulamalarının bitirilmesi de amaçlanıyor. Değişiklikle işletmelerin küresel rekabette dezavantajlı hale gelmelerine neden olacak düzenlemelerin ayıklanması öngörülüyor. 
 TEŞVİK EDEN SİSTEM 
Bakanlık yatırımları ve istihdamı teşvik eden bir vergi sisteminin hayata geçirilmesi için çalışmalarını da sürdürüyor. Çalışmayla Ar-Ge, teknoloji, yenilikçiliğin teşvik edilmesi, iş yapma maliyetlerinin düşürülmesi öngörülüyor. Çalışmaların tamamlanmasıyla girişimcilerin iş yapma potansiyeline katkı sağlayan bir sistemin kurulması da planlanıyor. Vergi mevzuatı gözden geçirilirken kayıt dışılığa neden olan uygulamalar ortadan kaldırılacak. Kamu kurumlarının mevzuatlarını da incelemeye alan Maliye, kayıt dışılığa açık kapı bırakan düzenlemeleri de söz konusu kurumlarla birlikte değiştirmeye hazırlanıyor.  
 