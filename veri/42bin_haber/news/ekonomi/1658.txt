Sağlık raporu 100 TL olacak!
 
 6331 sayılı İş Sağlığı ve Güvenliği Kanunu’na göre 1 Ocak 2013 yılından itibaren işe girişlerde temin edilmesi istenen sağlık raporları sadece yetkilendirilmiş sağlık birimlerinden ücret karşılığı alınacak 
 İl Sağlık Müdürlüklerinin, müdürlüğe bağlı kurumlarda çalışan tüm hekimlere mevzuat hükümlerini ilettiği yazıda, 1 Ocak 2013’ten itibaren işe giriş sağlık raporları işyeri hekimlerinden, Çalışma ve Sosyal Güvenlik Bakanlığınca yetkilendirilen ortak sağlık güvenlik birimleri ile Sağlık Bakanlığı’na bağlı çalışan sağlık birimlerinden alınabileceği duyurusunu yaptı. 
 ’İşe giriş raporu almak isteyenlerin dikkatine’ ibaresi ile işe giriş sağlık raporu alınacak merkezlerin listesi ve iletişim bilgilerini internet aracılığıyla yayınlandı. İşe girişlerde alınan sağlık raporlarına vatandaşlar sadece yetkilendirilmiş kurumlardan belirlenen ücret karşılığı alıyor. 
 SES ESKİ BAŞKANI: SAĞLIKTA YENİ SKANDAL
  
 SES İzmir Şubesi eski Başkanı Dr. Ergün Demir, sağlık alanında yeni bir skandalın yaşandığını savundu. Dr. Demir şunları söyledi: 
 "Sağlık Bakanlığına bağlı çalışan sağlık birimlerine müracaat edenlere, Ziraat Bankasından Sağlık Bakanlığı Döner Sermaye hesabına 50 TL yatırılması isteniyor. Bu tutar yatırıldıktan sonra 50 TL dekontu ile müracaat edilerek muayene ve tetkikler yapılıyor ve sağlık raporunu alabiliyorsunuz. Çalışma ve Sosyal Güvenlik Bakanlığınca yetkilendirilen merkezlere iletişim bilgilerinden ulaştığımızda ise, bu kuruluşlarda işe giriş sağlık muayene ücretlerinin 25 TL’den başlayıp 100 TL’ye kadar değiştiği bilgisini aldık. Bu durum bir an önce değişmeli ve piyasa koşullarına bağlı kar odaklı yaklaşım derhal terk edilmeli ve yeni bir düzenleme yapılmalıdır." 
 Cihan DURAK/ İZMİR (DHA)