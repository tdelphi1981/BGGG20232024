2500 liraya çalışacak işçi bulamıyorlar
İZMİRde ayakkabı üretiminde istihdam edilmek üzere 5 bin işçi aranıyor ama bulunamıyor. Ayakkabının ön yüzünün makinede dikimi (sayacılık) için çalışacak nitelikli eleman da yok. Bu mesleği öğretmek için açılan kurslara da ilgi az.
Ayakkabı sanayicileri, işçi bulamıyor. Fabrikalarda teknolojinin gelişmesiyle birçok aşaması bilgisayarda ve makinelerde yapılan ayakkabıların sadece ön yüzü el tezgahlarında sayacılar tarafından dikiliyor. Ancak mesleğe olan ilgisizlik, sektörün en önemli sorunu. İş garantili kurslara bile ilginin azlığından yakınan Ege Ayakkabı Sanayicileri Derneği Başkanı Erdal Durmaz, sektörün 5 bin işçiye ihtiyacı olduğunu söyledi. Durmaz, İŞKURla ortak Atatürk Kız Meslek Lisesinde açtıkları kursa, kursiyer bulamadıklarını belirterek şunları söyledi:
 
"İşçileri, İŞKURdan alıyoruz. Önce İŞKURda meslek edindirme kursuna katılıyorlar. Altı aylık kursun üç ayında fabrikada staj yapıyorlar. Kurs süresince İŞKUR kursiyere para ödüyor. Mesleği öğrenmeleri 1.5 yılı buluyor. Mesleği öğrenen işini iyi yapan istihdam ediliyor. Sigorta yapılıyor. Asgari ücretle başlanıyor ama ayda 2 bin 250 lira kazanan sayacı da var. Ev ekonomisine katkıda bulunmak isteyen kadınlar, evlerinde dikiş makinesinde dikecekleri ayakkabı yüzüyle önemli bir gelir elde eder. Mesleğin sağlığa olumsuz etkisi de yok. Artık su bazlı ilaçlar üretildi, kanserojen madde içermiyor. Sayacılık zor bir meslek değil. Ayakkabı yüzeyinin nasıl dikileceğini, deri parçalarının nasıl birleştirileceğini öğreniyorlar."
 
Sayacılık kursuna katılmak isteyenler, İŞKUR İzmir Bölge Müdürlüğüne başvuracak. Kursiyerler, Bornovada Atatürk Kız Meslek Lisesinde eğitim görecek.