İhaleden 42 ay sonra açılacak
İstanbul'a 3'üncü Havalimanı ihalesi konusunda bilgiler veren Ulaştırma Bakanı Binali Yıldırım, ihaleye 3 Mayıs'ta çıkılacağını ve ilk terminalin bundan 42 ay sonra hizmete alınacağını söyledi.
Yıldırım, "İstanbul'a  yapılacak yeni havalimanının işletme süresi 25 yıl olacak, girişimciler, DHMİ'ye  ödeyecekleri kirada yarışacak. İhale ilanına yarın çıkılacak ve ihale 3 Mayıs  2013 tarihinde yapılacak" diye konuştu. 
Yıldırım, "Gerekli rekabetin oluşturulmasına yönelik her türlü önlem ve tedbir alınmıştır. Belirlenen takvime göre İstanbul'un yeni havalimanın ilk etabı, ihalenin karara bağlanmasından 42 ay sonra bitirilmesi hedefleniyor. İlk etap inşaatı süresince yılda yaklaşık 80 bin kişiye istihdam sağlanacak. Havalimanının hizmete girmesiyle birlikte yılda 120 bin kişiye istihdam sağlanacak. 2012 yılı itibariyle havacılıkta istihdam 160 bin kişi seviyesindedir. 3'üncü havalimanıyla birlikte bu sayıya 120 bin kişi daha eklenecek" dedi.  
Projenin dört etaptan oluşacağını belirten Yıldırım, 3'üncü havalimanının tamamlanmasıyla toplamda 1.4 milyon metrekareye kurulu alanda yıllık 150 milyon kişiye hizmet verileceğini belirtti. 
Yıldırım, isim tartışmaları ile ilgili olarak da, "bu havalimanı tartışmasız bir havalimanı olacak. Çünkü rakibi yok. Bizim işimiz eserleri ortaya çıkarmak. Biz yapalım, mutlaka isim koyan biri bulunur. Eser ortaya çıktıktan sonra sahibi çok olur" dedi.  


  
  
 