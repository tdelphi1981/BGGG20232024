Endeks 79.000 puanın altına geriledi
İstanbul Menkul Kıymetler Borsası (İMKB) 100 endeksi özellikle banka hisselerinde görülen satış baskılarının etkisiyle 78.800,68 puana kadar geriledi.
Dünkü kapanışa göre yaklaşık 1.200 puan ve yüzde 1,50 oranında değer kaybederek 78.800,68 puanı gören endeks bu dakikalarda 79.000 seviyelerinde dengelenme çabasında. 
Banka hisselerinde görülen satıcılı seyir endeksin düşüşündeki en önemli etken olarak dikkati çekiyor. Bankacılık endeksi bu dakikalarda yüzde 2'nin üzerinde değer kaybederken en fazla gerileyen banka hisseleri yüzde 3,68 ile İş Bankası (C), yüzde 3,51 ile Şekerbank, yüzde 3,07 ile Akbank olarak sıralandı. 
Öğlen arasında 2012 yılı finansal sonuçlarını açıklayan Akbank, piyasa beklentilerinin hemen üzerinde 2,9 milyar lira konsolide olmayan kar açıklamasına rağmen hisse senedi kar satışlarının etkisiyle hızlı bir şekilde düşüşe geçti. Akbank hisseleri böylece dünkü yüksek kar beklentileri ile gerçekleştirdiği yükselişi fazlasıyla geri verdi. 
Analistler Avrupa hisse senedi piyasalarındaki pozitif seyre rağmen İMKB'de kar satışlarının kademeli olarak devam ettiğini belirtiyor. Endeksin 79.000 seviyesinin kısa vadede kritik destek konumunda olduğunu, bu seviyenin kırılması durumunda 77.500 seviyesinin gündeme gelebileceğini kaydediyor.

 
 