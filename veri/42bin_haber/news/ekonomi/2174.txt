Fındık destek tutarı açıklandı
Fındık yetiştiriciliği yapan gerçek ve tüzel kişilere 2012 ürünü için dekar başına 150 lira, 2013 için 160 lira ve 2014 için 170 lira ödeme yapılacak. Fındık yetiştiriciliği yapan ve ruhsatsız fındık bahçelerini sökerek alternatif ürüne geçen gerçek ve tüzel kişilere 2012-2014 yılları arasında ödenecek alan bazlı gelir desteği ve telafi edici ödemelerin tutarları belirlendi.

Gıda, Tarım ve Hayvancılık Bakanlığı'nın ''Fındık Üreticilerine Alan Bazlı Gelir Desteği ve Alternatif Ürüne Geçen Üreticilere Telafi Edici Ödeme Yapılmasına Dair Kararın Uygulanmasına İlişkin Tebliğ'' Resmi Gazete'de yayımlanarak yürürlüğe girdi.

Buna göre, Fındık Alanlarının Tespitine Dair Karar gereği ruhsat verilen sahalarda fındık yetiştiriciliği yapan fındık üretici belgesine sahip, kamu kurum ve kuruluşları hariç gerçek ve tüzel kişilere 2012 yılı ürünü için dekar başına 150 lira, 2013 yılı ürünü için dekar başına 160 lira ve 2014 yılı ürünü için dekar başına 170 lira alan bazlı gelir desteği ödemesi yapılacak.

Aynı karar gereğince ilgili maddede belirtilen il ve ilçelerdeki, birinci sınıf, ikinci sınıf ve yüzde 6'dan daha az eğimli üçüncü sınıf tarım arazilerinde ruhsatsız fındık bahçelerini sökerek alternatif ürüne geçen kamu kurum ve kuruluşları hariç gerçek ve tüzel kişilere, 2012-2014 yılları arasında telafi edici ödeme gerçekleştirilecek.

2012 yılı için başvuranlara, ilk yıl için dekar başına 300 lira, ikinci ve üçüncü yıllarda ise her bir yıl için dekar başına 150 lira olmak üç yılda toplam dekar başına 600 lira ödenecek.

2013 yılı için başvuranlara, ilk yıl için dekar başına 300 lira, ikinci yıl için dekar başına 150 lira olmak üzere iki yılda toplam dekar başına 450 lira ödeme yapılacak. 2014 yılı için ödeme tutarı ise dekar başına 300 lira olacak.

Başvurular

2012 yılı ürünü için alan bazlı gelir desteği başvuruları, 1 Ocak-31 Aralık 2012 tarihleri arasında Çiftçi Kayıt Sistemi (ÇKS) ve Fındık Kayıt Sistemi'ne (FKS) kayıtlarını yaptırmış veya güncellemiş olmak kaydıyla tebliğin yayımı tarihinden itibaren başlayacak ve 30 Nisan 2013 tarihi mesai bitiminde sona erecek.

2013 yılı ürünü alan bazlı gelir desteği başvuruları, 31 Aralık 2013 tarihinde tamamlanırken, 2014 yılı ürünü alan bazlı gelir desteği başvuruları da 1 Ocak 2014 tarihinde başlayacak ve 31 Aralık 2014 tarihine kadar sürecek.

Öte yandan, 2012 yılı telafi edici ödeme başvuruları 1 Ocak-31 Aralık 2012 tarihleri arasında ÇKS'ye kayıtlarını yaptırmış veya güncellemiş olmak kaydıyla tebliğin yayımı tarihinden itibaren başlayacak ve 30 Nisan 2013 tarihi mesai bitiminde sona erecek.

2013 yılı telafi edici ödeme başvuruları 31 Aralık 2013 tarihine, 2014 yılı telafi edici ödeme başvuruları da 1 Ocak 2014 tarihinde başlayıp 31 Aralık 2014 tarihine kadar sürecek.

Faydalanamayacaklar

Alan bazlı gelir desteği için, müracaat yılında ÇKS ve FKS'ye kayıtlı olmayanlar, fındık bahçesinde ara ziraatı yapan üreticiler desteklemeden faydalanamayacak.

Telafi edici ödeme desteği açısından bakıldığında müracaat yılında ÇKS'de kayıtlı olmayanlar, fındık bahçelerinde söküm yapmayan, alternatif ürün ekimi ve dikimini yapmayan, alternatif ürün ekimi ve dikimini sökümden önce yapan ve ekim ve dikim normlarına uymayan üreticilere, alternatif ürün olarak meyve üretimine yönelik olmayan orman bitki türlerinin dikimini yapanlara de ödeme yapılmayacak.