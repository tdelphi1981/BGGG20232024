Bütün şov 50 bin kişi için
Avrupada orta sınıf için henüz umut yok, ama zenginler tünelin ucunda biraz ışık görünce, süper markalar dudak uçuklatan pahalı modellerle vitrine çıktı. Otomotivciler, 50 bini bulan süper lüks oto müşterisinin peşinde.

SON dönemde otomobil fuarlarında durum şu oldu: Birkaç yıl öncesine kadar başta elektrikliler, çevreci otomobiller fuarların başrol oyuncularıydı. Maliyetler ve talep azlığı yüzünden ‘ticarileştirilebilirlik’ imkanları bir türlü büyüyemeyen bu otomobiller gündemden düştü. Sonrasında ise Avrupa’yı kavuran  krizin de etkisiyle küçük motorlu, düşük üretim maliyetli otomobiller boy göstermeye başladı. Ama satışlardaki kan kaybı durmadı.Ek tedbirlere rağmen satışlarda kan kaybı durmadı. 
Fiyat çıtası çıkışta 
Canlanma beklentileri 2018-2020’ye kadar ötelendi. Otomotivciler de ‘zengin tavlama’ havasına girdi. Orta sınıf hâlâ tünelin sonundaki ışığı arıyor ama bir kısım zenginler biraz umut gördü... Bu yılki Cenevre Fuarı, bu durumun yansıması oldu. Fiyat çıtaları yükseldi. Bir yanda Lamborghini Veneno, diğer yanda LaFerrari, beri yanda Rolls Royce Wraith, McLaren P1... Fuarın adeta ‘lüks şova’ dönüşmesine neden olan bu tip otomobillerin dünyadaki müşteri sayısı ise yaklaşık 50 bin kişi... 
CENEVRE’DEN BUNLAR GEÇTİ 
UFKUM VE LAMBO  
Zenginlik konusunda ufkum geniş, hayallerim, beklentilerim dardır... Ama son Cenevre Fuarı bana ufkumun sınırlarının 18 milyon liralık bir otomobili de kapsayıp kapsamadığını sorgulattı. Lamborghini Veneno’nun Avrupa fiyatı 4.5 milyon dolar. Bir otomobilin 4.5 milyon dolar olmasını sağlayan özellikleri bir yana bırakıyorum. ‘Siz ya sayı saymayı bilmiyorsunuz ya... ‘ diye başlayayıp, ‘Kaç milyon insan açlık sınırında’ gibi hamasi bir cümleyle devam edip daha bir sürü şey söylemek istiyorum. Neyse ki 6 milyar 999 milyon 999 bin 997 dünya vatandaşı, müsterih olun. İkna etmemiz gereken sadece 3 kişi var. Zira bu otomobilden 3 tane üretilecek. 
MİNİ MİNİ SUV’LAR 
NE bereketli bir segment oldu bu SUV’lar. Daha net tanımıyla küçük arazi araçları. Bazılarına crossover da deniyor. Arazi aracı görünümlü binek manasında. Otomotivcilerin, segment tanımında müşterilerin kafasını en fazla karıştırdığı otomobiller de diyebiliriz. Açık büfe gibi, biraz minivan, biraz station wagon... Bu sınıfta boyutlar küçülmeye devam ediyor. Küçük otoların olduğu B segmentinde de geniş SUV yelpazesi oluştu. Peugeot 2008, Renault Captur, Ford EcoSport dikkat çekenler... 
ÇOK HAVALISIN 2008 
TEKNOLOJİSİNİ pek anlayamadım, ama ilginç gibi görünüyor. Peugeot 2008 Hybrid Air, benzini, sıkıştırılmış hava ile birleştiriyor. Yani hava ile çalışıyor. Bu teknoloji 100 km’de 2 litre tüketim hedefini yakalıyor. Bugünkü benzin fiyatlarıyla yaklaşık 10 liraya 100 km. Hiç fena değil...   
RENKLER DEFİLELERDEN  
Renk katalogları bazen çok bilinmeyenli denklem gibi. Pannacotta grisi, pepperdust kahverengisi... Havalı isimleri bırakıp, daha sade düşünsek! Renkler, üzerinde en fazla kafa yorulan konulardan biri oldu. Hatta üreticiler, trendlerini belirlemek için artık moda defilelerini yakından takip ediyormuş. Kriz yüzünden daha cafcaflı renkler tercih edilmeye başlanmış.  
ŞOFÖR BEY, MÜSAİT Bİ YERDE İNECEK VAR! 
EN güzel saat markalarının sahibi, saat gibi işleyen İsviçre’de, İsviçreli firma Rinspeed, bu yılki ilginçliği için bizim dolmuşlardan esinlenmiş olsa gerek. Elektrikli MicroMAXX, özel kullanıma da uygun, taksi ya da dolmuş kullanımına da. Ayakta da yolculuk yapılabiliyor. İnternet ve kahve hizmeti de var. Bu minibüsü Bağcılar-Yenibosna hattında düşündüm de... 