Tarladan sofraya yüzde 400 zam
Türkiye'de tarım ürünleri tarlalardan sofralara ulaşana kadar 4 kat pahalanıyor. Nakliye, hal, pazar ve market aşamalarının ardından tüketicilerin sofralarına ulaşan tarım ürünlerinin fiyatı, bu süreçte yüzde 400'e yakın oranda artıyor.

AA muhabirinin Türkiye Ziraat Odaları Birliği'nden (TZOB) aldığı bilgiye göre, tarladan 1,25 liraya satın alınan domates, marketlere geldiğinde 3,50 liraya, 25 kuruştan satılan patates 1 liraya, 87 kuruştan satılan mandalina 3,41 liraya, 1,85 liraya satılan pirinç 2,90 liraya, 50 kuruştan satılan kuru soğan 1,30 liraya, demeti 15 kuruştan satılan maydonoz ise 84 kuruşa satılıyor.

"Ucuza üretiyoruz ama ucuz yediremiyoruz"

TZOB Genel Başkanı Şemsi Bayraktar, ürünlerin sofralara gelene kadar fiyatının arttığını söyledi.

Bayraktar, fiyat artışının Türk tarımının en büyük sorunu olduğuna işaret ederek, ''Türk çiftçisi olarak ucuza üretiyoruz ama halkımıza ucuz yediremiyoruz. Tarladan sofraya arada büyük bir fiyat farkı var. Fiyat farkı bazı ürünlerde yüzde 400'e ulaşmış durumda'' diye konuştu.

Fiyat artışının hem üreticilere hem de tüketicilere zarar verdiğini vurgulayan Bayraktar, şöyle devam etti:

''Çiftçinin 1 liraya ürettiği malı, 1,5 liraya alırsa vatandaşımız onun da refahına katkı sağlar. Daha fazla besin maddesi tüketir vatandaşımız. Ancak şu anki sistemde bunu yapamıyor. Tarım ürünleri üreticiden, tüketiciye ne kadar çok pahalanırsa evlere giren sağlıklı gıda miktarı o kadar azalır. Tarladan sofraya ne kadar çok ucuzlatırsak bu ürünleri halkımız çok daha iyi beslenir. 

1 liradan üretilen ürünü halkımız 4 liradan alıyor. Asıl mesele de bu zaten. Bu bir zincir ve zincir içinde üretici ile tüketiciyi birleştirmemiz lazım. Yani aradaki mesafeyi kısaltmamız gerek. Yani direkt üreticiden halka bir sistem yapılmalı. Hem üretici hem de tüketici kazanmalı.''

''Üretici ve tüketici buluşturulmalı''

Bayraktar, Türkiye'de üreticilerin ve tüketicilerin bulaşacağı bir sistem oluşturulması gerektiğini söyledi.

Türkiye'de yapısal bir sorun yaşandığına dikkati çeken Bayraktar, ''Türkiye'de ilk olarak ekonomik örgütleri kurmamız gerekiyor. Üretici birliklerini ekonomik örgütler haline getirmemiz lazım. Bu kurumlar olursa hasat zamanında üreticinin bol miktarda ürettiği ürünü alıp stoklayarak talebe göre piyasaya sunmalıdır. Bu şekilde fiyat istikrarı gelir'' şeklinde konuştu. 

''Birçok Avrupa ülkesinde tarım ürünlerinin satışını kooperatifler yapıyor'' diyen Bayraktar, şunları söyledi:

''Ülkemizde de bunu gerçekleştirmemiz gerek. Üretici ve tüketiciyi en rahat şekilde buluşturacak sistemlere ihtiyacımız var. Çiftçimizin mağduriyeti bu şekilde giderilir. Çitçi para kazanacak ki üretim yapsın. Bu bir ekonomik faaliyet ve kazanamadığı zaman üretimden vazgeçer.''