"Çin 2013'te yüzde 8,5 büyüyecek"
Çin İletişim Bankası 2013 yılında iç talebin büyümesinin ekonominin büyümesi açısından itici güç olacağı ve büyümenin bu yıl yüzde 8,5 civarında gerçekleşeceği öngörüsünde bulundu. Raporda, ülkede 2013 yılında ihracatın yüzde 8,5 oranında, ithalatın ise yüzde 10 oranında artacağı tahmin edildi.

Çin'in ithalat ve ihracatını artırmak için ticaret politikalarını daha da açacağı savunulan raporda, iç talebin ekonomik büyümede önemli bir unsur olacağı vurgusu yapıldı.

Banka raporunda perakende satışta nominal büyümenin yüzde 16, gerçek büyüme oranının ise yüzde 12,5 olacağını kaydetti.

Çin, 2008'deki küresel mali krizden bu yana dış ticarete dayalı ekonomik büyümesini çeşitlendirmeye çalışıyor ve iç talebi artırarak ekonomik büyümesinin itici gücü olması yönünde çalışmalarda bulunuyor.

Çin ekonomisi 2012 yılında yüzde 7,8 oranında büyümüş ve gayrisafi yurtiçi hasılası 51,93 trilyon yuan olarak açıklanmıştı. Açıklanan büyüme rakamları Çin'in son 13 yılda görülen en düşük büyüme oranı olarak tarihe geçmişti.