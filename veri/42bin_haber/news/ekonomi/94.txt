Asgari ücretli çalıştırana hapis tehlikesi
Maliye Bakanı Mehmet Şimşek'in bugün asgari ücretin altında beyanda bulunanlara sert uyarısının ardından Hürriyet Gazetesi yazarı Prof. Şükrü Kızılot da asgari ücretli çalıştırana hapis tehlikesine dikkat çekti. Kızılot, yanıltıcı belge düzenleyenlerin 18 aydan 3 yıla kadar hapis cezasını ile çarptırılabileceklerini söyleyerek uyarıda bulundu.
Gelir İdaresi Başkanlığı tarafından düzenlenen bir toplantıya katılan Bakan Şimşek, çıkışta basın mensuplarının sorularını yanıtladı. Türkiye'de çalışanların yüzde 47'sinin asgari ücretten gösterildiğine işaret eden Şimşek, bu konuda hem kurumlar hem de mükellefler nezdinde çalışmaları olacağını söyledi.  
Şimşek, Ama sadece bu değil, serbest meslek erbaplarının ortalama asgari ücretten daha az bir beyannamede bulunduklarını da görüyoruz. Bunları da uyarıyorum, yani sonradan ağır sonuçlarla karşılaşmamaları için bir an önce dürüst bir şekilde 75 milyonun hakkını iade etsinler dedi. 
KIZLOT'TAN UYARI 
Hürriyet Gazetesi yazarı Prof. Kızılot da bugünkü yazısında benzer bir noktaya dikkat çekti. Maliye Bakanlığı'nın yüzde 47'lik oranı çok yüksek bulduğu için çalışanlarını asgari ücretten beyan eden işletmelere yönelik bir vergi incelemesi başlattığını kayddeen Kızılot, işin hapisle noktalanabileceğini belirtti.  
İnceleme sırasında vergi dairelerine verilen muhtasar beyannamenin gözden geçirilmesi, çalışanların ifadesinin alınması, Sosyal Güvenlik Kurumu ile işbirliği yapılması, işçilerin bankaya yatırılan ücretleri, banka kredi kartı ödemelerinin gözden geçirilmesi ve ödemelerin ücretleri ile kıyaslanması gibi yollara başvurulabileceğini belirten Kızılot,  
"Asgari ücretten beyan edilen 6,3 milyon ücretlinin, bir kısmının gerçekten de asgari ücret aldığı ancak bir kısmının da asgari ücretten gösterilip, aradaki farkın açıktan ödendiği düşünülüyor. Benzer durum, örneğin ücreti 3 bin TL olduğu halde, bordroda 1.500 TL gösterilenler için de söz konusu... Buna göre örneğin; banka hesabına brüt 940,50 TL asgari ücret üzerinden SSK ve işsizlik sigortası primi ile gelir vergisi ve damga vergisi kesintisi yapılarak net 740 lira yatırılan bir işçinin, banka kredi kartı ödemesi 2.000 TL ise ve bu hep böyle devam ediyorsa, aradaki farkı hangi geliri ile karşıladığı sorgulanacak. Böylelikle, gerçek ücret tutarı belirlenebilecek" ifadesini kullandı.  
HAPİS CEZASI 
Kızılot, işçinin ücret bordrosunda gerçek ücretinin altında gösterilmesinin muhteviyatı yani kapsamı itibariyle yanıltıcı belge düzenlenmesi anlamına geldiğini belirterek, "Bu durumda, 18 aydan 3 yıla kadar hapis cezasını gerektiren bir fiil söz konusu oluyor. 
İşletmeler, işçi ücretlerini gerçeğin altında gösterdikleri durumlarda, vergi ve cezaları ile primlerin yanı sıra bir de hapis cezasına muhatap olacaklarını göz önüne alarak, ücret bordrolarını gerçeğe uygun bir şekilde düzenlemeliler" dedi.