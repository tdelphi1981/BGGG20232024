SPK'dan Turkcell'e atama
SPK, Turkcell'in Yönetim Kurulu üyelerinden 3'ünü görevden alarak yerlerine bağımsız üye atadı. SPK bülteninde, Turkcell İletişim Hizmetleri A.Ş.'nin, SPK'nın "Kurumsal Yönetim İlkelerinin Belirlenmesine ve Uygulanmasına İlişkin Tebliğ'i ile belirlenen Kurumsal Yönetim İlkelerine uyum amacıyla, bağımsız yönetim kurulu üye atanması ile esas sözleşme değişikliklerini yapmadığı, söz konusu gerekliliklerin yerine getirilebilmesi için Turkcell'e gerekli sürenin verildiği belirtilerek, şunlar kaydedildi:

"6362 sayılı SPK Kanunu'nun 17. maddesinin ikinci fıkrası hükmü uyarınca, Kurumsal Yönetim İlkelerinden bağımsız Yönetim Kurulu Üyesi seçimine ilişkin uyum zorunluluğunun yerine getirilmesini teminen, şirketin Yönetim Kurulu üyelerinden Mehmet Bülent Ergin, Tero Erkki Kivisaari ve Oleg Adolfoviç Malis'in 6362 sayılı SPK Kanunu'nun 17. maddesinin ikinci fıkrası uyarınca yönetim kurulu üyeliği görevinden alınarak, yerlerine Ahmet Akça, Atilla Koç ve Mehmet Hilmi Güler'in atanmasına, yönetim kurulu üyeliğine atanan kişilerin, yerlerine usulüne uygun olarak yeni bağımsız üyeler seçilip göreve başlayana ya da Kurulumuzca bu konuda yeni bir karar alınıncaya kadar görev yapmalarına, esas sözleşmesini Kurulumuzun Seri:IV, No:56 sayılı Tebliğ'i hükümlerine uygun olarak değiştirmesi için şirketin uyarılmasına, karar verilmiştir."

Yeni Kurul'da Koç ve Güler yer alıyor

Eski bakanlardan Atilla Koç ve Mehmet Hilmi Güler, Turkcell Yönetim Kuruluna atanan bağımsız üyeler arasında yer alıyor.

SPK'nın görevden aldığı üyeler ise, Çukurova Gurubu'ndan Mehmet Bülent Ergin, Sonera Holding'ten Tero Erkki Kivisaari ve Altimo Grubu'ndan Oleg Adolfoviç Malis olarak sıralandı.