Zorunlu karşılık artışı Resmi Gazete'de
Türk lirası ve yabancı para zorunlu karşılık oranı 1 Şubat'tan itibaren artacak. Merkez Bankası'nın, Zorunlu Karşılıklar Hakkında Tebliğ'de Deşiklik Yapılmasına Dair Tebliğ'i Resmi Gazete'de yayımlandı.

Düzenlemeye göre yeni zorunlu karşılık oranları şöyle:

- Vadesiz, ihbarlı mevduatlar ve özel cari hesaplarda yüzde 11,25
- 1 aya kadar vadeli mevduatlar/katılma hesaplarında (1 ay dahil) yüzde 11,25
- 3 aya kadar vadeli mevduatlar/katılma hesaplarında (3 ay dahil) yüzde 11,25
- 6 aya kadar vadeli mevduatlar/katılma hesaplarında (6 ay dahil) yüzde 8,25
- 1 yıla kadar vadeli mevduatlar/katılma hesaplarında yüzde 6,25
- 1 yıla kadar (1 yıl dahil) vadeli Türk lirası diğer yükümlülüklerde yüzde 11,25
- Vadesiz ve ihbarlı döviz tevdiat, yabancı para özel cari ve vadesiz kıymetli maden depo hesapları ile 1 aya kadar, 3 aya kadar, 6 aya kadar ve 1 yıla kadar vadeli döviz tevdiat, yabancı para katılma ve kıymetli maden depo hesaplarında yüzde 12
- 1 yıla kadar (1 yıl dahil) vadeli yabancı para diğer yükümlülüklerde yüzde 12
- 3 yıla kadar (3 yıl dahil) vadeli yabancı para diğer yükümlülüklerde yüzde 10

Ayrıca, Türk lirası yükümlülükler için tutulması gereken zorunlu karşılıkların; en fazla yüzde 30'u; yüzde 20'lik ilk dilimine denk gelen tutarı "1,4", yüzde 5'lik ikinci dilimine denk gelen tutarı "1,8", yüzde 5'lik üçüncü dilimine denk gelen tutarı "2,4" katsayısıyla çarpılmak suretiyle bulunan toplam tutar üzerinden standart altın cinsinden bloke hesaplarda tesis edilebilecek.

Türk Lirası ve yabancı para zorunlu karşılık oranlarıyla ilgili düzenleme 1 Şubat'tan, zorunlu karşılıkların altın cinsinden tutulmasıyla ilgili düzenleme ise 15 Şubat'tan itibaren geçerli olacak.