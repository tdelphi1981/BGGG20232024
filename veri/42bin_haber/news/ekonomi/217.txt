Pazarlamada trend değişiyor
Turkcell Akademi Pazarlama Konferansı'nın bu yılki konuğu nöromarketing uzmanı Martin Lindstrom'a ilgi büyük oldu. ThinkNeuro'nun yönetici ortağı Dr.Yener Girişken, konferansa ilginin büyük olmasını, sosyal bir bilim olan pazarlamanın pozitif bilim olmaya doğru gitme trendinin göstergesi olarak yorumladı.
Düzenlenen konferansa 800 kişi dinleyici olarak katılırken, Lindstrom'un insanların satın alma sırasında verdiği kararların yüzde 85inin irrasyonel ve bilinçaltı olmasına işaret etmesi büyük ilgi çekti. 

Buy-ology ve BRANDsense gibi pazarlama dünyası tarafından yakından bilinen kitapların yazarı Lindstrom, yaptığı konuşmada bilinçaltını ölçebilen nöromarketing araştırmalarının hızla önem kazandığını ve şirketlerin bu uygulamaları sıklıkla kullanmaya başladıklarını vurguladı.  
Markaların artık müşteriler tarafından yönetildiğini kaydeden Lindstrom, doğru marka yönetiminin ise tüketiciyi iyi anlamaktan geçtiğinin altını çizdi. Bunun yolunun bilinçaltını anlamaktan geçtiğini ifade eden Lindstrom, ancak farklı kültürlerde bilinçaltı kodlarının farklı olacağına da dikkat çekti. Lindstrom, değişik coğrafyalarda yapılan nöromarketing araştırmalarının farklı sonuçlar doğuracağını, markaların stratejilerini oluştururken yurtdışındaki örneklerle hareket etmekten ziyade, yerel stratejiler oluşturmasının önemli oldupunu ifade etti.  
TREND TÜRKİYE'DE YERLEŞİYOR 
Lindstrom'un konuşmasını yorumlayan nöromarketing şirketi ThinkNeuro'nun yönetici ortağı Yener Girişken, konferansa ilginin büyük olmasını, sosyal bir bilim olan pazarlamanın pozitif bilim olmaya doğru gitmesi trendinin Türkiyede de yerleşmesi olarak değerlendirdi.  
Türkiyede de artık bir çok şirketin reklam ölçümü ve marka konumlandırması konularında tüketicinin bilinçdışına ulaşılan nöromarketing tekniklerini kullandığını ifade eden Girişken, bu sayede bilimsel veriye dayalı pazarlama yoluna girildiğini söyledi.  
BATI TOPLUMLARINDAN AYRIŞIYOR 
Bugüne kadar yaptıkları 250yi aşkın reklam ölçümünde Türk insanının, daha ziyade görsel ve işitsel olan batı toplumlarından büyük oranda ayrıştığının net bir şekilde ortaya çıktığını anlatan Girişken, şunları kaydetti: 
"Örneğin ekranda yağmurun, nehrin ya da suyun görülmesi Türk insanında olumlu duygulara yol açıyor. Osmanlı zamanından beri atalarımızın psikolojik terapiler için kullandıkları su, halen bizler için rahatlatıcı özellik taşıyor ve verilen mesaji içselleştirmede yardımcı görev görüyor. Balon, uçak gibi yükselen cisimler yukarı bakmayı tetiklediği için, yine duygusal etkide artışa sebep oluyor. Bilinçdışına işlenen kodlar bizlere hep yukarıdan iyiliklerin geldiği söylüyor. Tüm semavi dinlerde kötülükler yer altında, iyilikler gökyüzünde tasvir edilmiştir. Rasyonel bilgileri duygusal süreçlerle işleyen Türk insanına gerek reklamlarda gerekse marka hakkında mesaj verirken, sadece görüntü ya da yazı ile değil, bunları destekleyen müzik ve duygusal hikaye ile bir araya getirilmesi kritik önem taşıyor. Böyle bir optimizasyonun da ancak bilinçdışına verisine ulaşılan bilimsel bir araştırma ve uzmanlıkla yapılabilir." 
Pazarlama alanında yeni bir çağın başlangıcına işaret eden nöromarketingin markanın esas sahibi olan müşteriyi anlamada yeni bir disiplin olarak profesyonellerin gözünde ön plana çıktığını kaydeden Girişken, "burada Martin Lindstrom'un dediği çok önemli, 'iş gerçek satınalmaya geldiğinde, ağız genellikle yalan söylerken beyin hakikati dile getiriyor'" ifadesini kullandı.