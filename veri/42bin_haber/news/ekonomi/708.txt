Borsa ilk kez 78 bini aştı
İMKB yükselişini bugün de sürdürdü ve endeks ilk kez 78 bin puanın üzerine çıktı 
 İstanbul Menkul Kıymetler Borsası (İMKB) 100 endeksi, yükselişle başladığı günde açılışın ardından alışların genele yayılması ile 78 bin puanı aştı.  Dün tarihi kapanış rekoru olan 77 bin 466 puandan kapanan endeks bugün açılış seansında da tarihinde gördüğü en yüksek seviye rekorunu kırarak 77 bin 844 puana çıktı.  Dünkü banka ve holding hisselerindeki sert yükselişin ardından bugün alışların genele yayılmasıyla yükselişini devam ettiren endeks en yüksek 78 bin 136 puanı gördü.  Analistler endeksin 78 bin seviyesinin psikolojik direnç konumunda olduğunu bu seviyenin üzerinde yükseliş isteğinin korunabileceğini belirtiyor. Bununla birlikte kâr satışlarının kademeli olarak etkisini artırabileceğine dikkati çektiler.  Endeksin dolar bazlı 45 bin direnci şu anki cari kurla TL'ye çevrildiğinde yaklaşık 80 bin 300 puana denk geliyor. Endeks dolar bazlı 45 bin direncini en son 2 Mayıs 2011 tarihinde görürken dolar bazlı tarihi zirve ise Ocak 2011'de gördüğü 51 bin 70 puanda bulunuyor.