SPK halka arz kurallarında değişikliğe gitti
SPK, payların ilk halka arzı ile payları borsada işlem gören şirketlerin bedelli ve bedelsiz sermaye artırımlarında uygulanacak kurallarda değişiklik yaptı.
Sermaye Piyasası Kurulu haftalık bülteninde payların ilk halka arzı öncesi uyulacak esaslar, payların ilk halka arzından sonra uyulacak esaslar, payları borsada işlem gören ortaklıkların bedelli sermaye artırımları, halka açık ortaklıkların bedelsiz sermaye artırımları, halka açık ortaklıkların yatırım ortaklıklarına dönüşümleri ve halka açık yatırım ortaklıklarının yatırım ortaklığı statüsünden çıkışları başlıkları altında uyulacak kuralları belirledi.  
Bültende yer alan değişikliklere göre şirketlerin halka arz öncesi ve sürecinde uyması gereken kurallar detaylı bir şekilde açıklanırken, bunlardan önce çıkan başlıklar şöyle: 
Halka arzda fiyat aralığı yoluyla talep toplama yönteminde, tavan halka arz fiyatı taban halka arz fiyatının yüzde yirmi fazlasını geçemez; halka arza aracılık eden kuruluş tarafından hazırlanan fiyat tespit raporu, başka bir kuruluş tarafından analiz edilebilir; bir halka arz işleminde aracı kuruluşun fiyat tespit raporu hazırlayabilmesi için son 12 ay içinde asgari üç tane olmak üzere halka arzlara ilişkin olarak fiyat tespit raporunu değerlendirdiği analist raporlarını hazırlamış olması zorunluluğu.

Ortaklar 1 yıl halka arz fiyatının altında satış yapamayacaklar

Bültende Halka arzdan sonra uyulması gereken kurallar kısmında ise şirket ortaklarının 12 ay içinde paylarını borsada satabilmesi için uyması gereken kurallar değiştirilirken halka arz fiyatının altında satış yapamayacağı da belirtildi. 
Ayrıca halka arza aracılık eden kurumun halka arzdan sonra bir yıl içinde en az iki kez analist raporu hazırlaması da zorunlu hale getirildi.

Bedelli sermaye artırımını istemeyen yatırımcıya ayrılma hakkı

Bültende payları borsada işlem gören ortaklıklar tarafından yapılacak nakit sermaye artırımlarında, sermaye artırımından elde edilecek fonun ortaklığın mevcut sermayesini aşması ve Kurul'un Seri:IV, No:41 sayılı Sermaye Piyasası Kanunu'na Tabi Olan Anonim Ortaklıkların Uyacakları Esaslar Hakkında Tebliğ'inde tanımlanan ilişkili taraflara olan ve ortaklığa nakit dışındaki varlık devirlerinden kaynaklanan borçların ödenmesinde kullanılacak olması durumunda sermaye artırımı, 6362 sayılı Sermaye Piyasası Kanunu'nun (SPKn) 23'üncü maddesi çerçevesinde önemli nitelikteki işlemler arasında sayılacağı belirtilerek, Bu durumda söz konusu sermaye artırımı sebebiyle Kurul'a yapılacak başvuru öncesinde, SPK'nun 24'üncü maddesi gereğince ortaklara ayrılma hakkı verilmesi gerekir. Ayrılma hakkı verilmesine ilişkin işlemler tamamlanmadan yapılacak sermaye artırım başvuruları Kurulca değerlendirmeye alınmaz denildi.

Bedelsiz bölünmeye hisse fiyatı sınırı

Bültende halka açık ortakların bedelsiz sermaye artırımı ile ilgili uyulması gereken kurallar da değiştirildi. Buna göre sermaye artırımının yapılmasına ilişkin yasal zorunluluklar saklı kalmak üzere; dönem karı hariç iç kaynaklarının sermayeye eklemesi durumunda, sermaye artırım kararının kamuya açıklanmasından önceki otuz gün içinde borsada oluşan ağırlıklı ortalama fiyatların ortalaması dikkate alınarak yapılacak hesaplama sonucunda payların düzeltilmiş borsa fiyatının iki liranın altına düşecek olması durumunda, sermaye artırımı başvurularının Kurulca işleme alınmayacağı kaydedildi. 
Bültene göre Kurul'a sermaye piyasası aracı ihracı için başvuran ortaklıklar şöyle; Yapı Kredi Sigorta 148 milyon 249 bin 982 lira ve Çaytaş Ateş Tuğla 675 bin lira iç kaynaklardan karşılanmak üzere pay ihracı için başvururken , Beyaz Filo Oto Kiralama AŞ 36 milyon 250 bin lira bedelli pay ihracı, Tat Konserve ve Garanti Finansal Kiralama ise borçlanma aracı ihracı için Kurul'a başvurduğu belirtildi. 
Kurul SGT Sanay ve Ticari Ürünler AŞ'nin 500 bin lira tutarındaki tahvil ihracı başvurusunu işlemden kaldırırken, Söksa Pazarlama ve Anadolu Ceviz Üretim AŞ'nin de kayıtlı sermaye tavanına geçme başvurusunu reddetti.

Borsaya iki yeni şirket geliyor

Kurul Odaş Elektrik Üretim AŞ ile Bisan Bisiklet AŞ'nin halka açılmak amacıyla yaptıkları esas sözleşme değişiklikleri ve kayıtlı sermaye sistemine giriş başvurularını olumlu karşıladı.

Selçuk Gıda'nın sermayesini azaltarak bedelli artırıma gitme talebi reddedildi

Bültende, Selçuk Gıda Endüstri AŞ'nin 13 Haziran 2011 tarihli 21,4 milyon lira olan çıkarılmış sermayesinin 3 milyon liraya azaltılması ve eşanlı olarak tamamı nakden karşılanmak suretiyle 9 milyon liraya artırılması nedeniyle ihraç ve halka arz edilecek paylarının kayda alınması talebiyle Kurul'a yaptığı başvuru 
aradan geçen sürede gerek şirketin finansal tablolarında gerçekleşen değişiklikler, gerekse başvuru dosyasındaki izahname dahil tüm bilgi ve belgelerin güncelliğini yitirdiği dikkate alınarak işlemden kaldırıldığı ifade edildi.