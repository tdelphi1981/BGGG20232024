Adidas'ın genel müdürü istifa etti
Adidas'ın 2006 yılından bu yana Türkiye Genel Müdürlüğü'nü yürüten Haluk Özmutlu görevinden ayrıldı. Özmutlu, kariyerine başka bir kulvarda devam edecek.
İstifası ile ilgili olarak hurriyet.com.tr'ye açıklamalarda bulunan Özmutlu, Adidas'a 1998 yılında marka henüz daha distribütörün elinde iken Türkiye satış direktörü olarak başladığını söyledi. 2006 yılından itibaren Genel Müdür olarak görev yapmaya başladığını belirten Özmutlu, "Adidas markası benim çocuğum gibi. Aramızda negatif hiçbir şey olmadı. Şirket kendi sektöründe açık ara lider ve bütün finansal verileri çok sağlıklı. Zaten onlar da gitmemem için çok ısrar etti. Ama artık burada yapabileceklerimin maksimumunu yaptım" diye konuştu.  
Yapı olarak heyecanı çok sevdiğini ve yeni girişimlere yönelmek istediğini anlatan Özmutu, "Mart ayı sonuna kadar Adidas'tayım. Sonrasında ise şirketi emin ellere teslim edip daha farklı bir kulvarda ve sektörde yola devam edeceğim" dedi.  
Özmutlu Türkiye'nin yanında Adidas Zone Middle olarak adlandırılan Türkiye, Romanya, Bulgaristan ve Kuzey Kıbrıs Türk Cumhuriyeti'nden oluşan bölgenin de genel müdürlüğünü yürütüyordu.  
eguler@hurriyet.com.tr 


 