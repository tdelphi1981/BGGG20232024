Kabenin revakları Türk firmaya emanet
Ekonomi Bakanı Çağlayan, Kabenin etrafındaki revakların Gür Yapı tarafından numaralandırılarak söküldüğünü, önemli bir kısmının tekrar yerlerine monte edileceğini açıkladı. Çağlayan, Arabistanda 450 milyon $lık lojman işi alındığını da söyledi.

SUUDİ Arabistan’ın başkenti Riyad’da resmi temaslarda bulunan Ekonomi Bakanı Zafer Çağlayan, Kabe’nin etrafındaki revakların Türk firması tarafından numaralandırılarak söküldüğünü, bir kısmının tekrar takılacağını söyledi. Çağlayan, son olarak 450 milyon dolarlık lojman işi aldıklarını, Arabistan’a ait elektriğin Türkiye üzerinden Avrupa’ya satılmasının da gündemde olduğunu belirtti. Suriye’nin transit geçişleri durdurması nedeniyle düşen ihracat ise Arar sınır kapısının açılmasıyla yükselecek ve Esad yönetimi by-pass edilecek. 
Kabe’deki revakların Hasan Gürsoy’un sahibi olduğu Gür Yapı firması tarafından söküldüğü bilgisini veren Çağlayan, şöyle konuştu: “Revakların korunacak olmasından duyduğumuz memnuniyeti ilettik. Bu konuyu Başbakanımız yakın tekip ediyordu. Türk firmamız özenle paketleyip, numaralandırarak muhafaza ediyorlar. Önemli kısmı tekrar yerlerine monte edilecek.” Türkiye’nin IMF ile borcunun sıfırlanacak olmasını Araplar’ın çok önemsediğini belirten Çağlayan, özellikle tarım, sağlık ve emlak alanında yoğun işbirliği talebi geldiğini belirtterek, şunları söyledi: “Suud pazarına girme konusunda çekingen davrandığımızı ifade ettiler. Daha çok Türk kardeşlerimizle işbirliği yapmak istiyoruz’ diyorlar. Daha önce bu kadar net duymamıştım. Yılda iki kez iş konseyi yapılması konusunda mutabakat sağladık. BMD Grup, Suud Havayolları personeli için lojman işini aldı. Seyahatin en önemli sonucuydu ve 450 milyon dolarlık bir iş.” 
Avrupa’ya Suudi elektriği 
Suudlar’ın kış aylarında klimaların kullanılmaması ile oluşan elektrik fazlasını Türkiye üzerinden Avrupa’ya ihraç etmek istediğini de kaydeden Çağlayan “Türkiye enerji geçiş koridoru olma noktasında önemli bir yer olacak. 5 ile 10 bin megavat düşünüyorlar. Bizim mevcut sistemimizden iletim yapmayı düşünüyorlar” dedi. 
Yeni sınır kapısı gündemde 
Suriye  yüzünden transit ticarette ciddi sıkıntı yaşandığını kaydeden Çağlayan “9 ülkeye Suriye üzerinden ticaret yapıyorduk. Türkiye’den ürünleri hızlı biçimde sevketmek için yeni bir kapı gündemde. Arabistan ile Irak arasındaki Arar kapısı sadece hac döneminde açılıyordu. Ticarete açılmasını istedik. Konu kraldaydı, inşallah  olumlu şekilde çözülecek” diye konuştu. Suud yönetiminin gıda sektöründe yeni bir teşvik kararı aldığını da ifade eden Çağlayan “Bir fon vasıtasıyla gıda tesisi kuracak olan işletmelere yüzde 75 fon tarafından karşılanmak üzere faizsiz kredi vereceklerini söylediler” dedi. Çağlayan ayrıca, TSE’nin artık helal gıda sertifikası verdiğini ve bunun bu tip pazarlara girişte önemli olduğunu belirtti.