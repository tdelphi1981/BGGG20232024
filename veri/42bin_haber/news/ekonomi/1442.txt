78 yaşında emekliliği tartışıyorlar
 
 İsveç’ten sonra Norveçliler de emeklilik yaşının 70’in üzerine hatta 78’e yükseltilmesi gerektiğini tartışıyor. İsveç Başbakanı Fredrik Reinfeldt, geçen yıl yaptığı bir konuşmada, halen 65 olan emeklilik yaşının 75’e çıkarılması gerektiğini ve ülkede bunun tartışılması için gerekli zeminin hazırlanması gerektiğini açıklamıştı. 
 
 JAPON BAKAN: EMEKLİLER ÇABUK ÖLSÜN 
 
 Komşu ülke Norveç de uzayan ömür nedeniyle emeklilik yaşının 67’den yukarı çekilmesi gerektiğini tartışmaya başladı. Norveç ticaret gazetesi Dagens Nearingsliv’de yer alan bir yazı, ülkede bu yönde tartışma başlattı. 
 
 GENÇLER UZUN İŞ HAYATINA HAZIR OLSUN 
 
 Ülkedeki emeklilik yaşının yukarı çekilmesi gerektiğini konu alan yazıda, yaşam süresinin uzaması karşısında bugünkü emeklilik yaşı ile bunun finanse edilmesinin zorluklarına dikkat çekiliyor. Emeklilik yaşının yükseltilmesi gerektiği yönündeki tartışmalara destek veren iş çevrelerinden Norske Bank, günümüz gençlerinin ebeveynlerine göre daha uzun bir çalışma hayatına hazırlıklı olmaları gerektiğine inandıklarını bildirdi. 
 
 UYGUN İŞ VERİLMELİ
 
 Konuyla ilgili bilimsel açıklamalara da yer verilirken, Prof. Hilde Björnland, ortalama ömrün yükselmesiyle insanda fiziksel ve zihinsel sağlık açısından da bir sorun görülmediğine işaret etti. Ancak Prof. Björnland, bütün bunlara rağmen, bu yaşta insanlara çalışabilecekleri uygun işler verilmesinin yararlı olacağını bildirdi. Norveç’te halen emeklilik yaşının 67 olduğu bildirilirken, Norveç İstatistik Bürosu’nun verilerine göre, 67 ile 74 yaş arasında çalışanların nüfusa oranı yüzde 2,3 olarak açıklandı. 74 yaşından sonra çalışanların oranı ise yok denecek kadar az. 
 
 AA