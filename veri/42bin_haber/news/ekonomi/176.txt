Yoksulluk sınırı bin 745 lira
Türkiye Kamu-Sen'in ''açlık ve yoksulluk'' sınırı araştırmasına göre, dört kişilik bir ailenin asgari geçim miktarı 3 bin 492 lira 18 kuruş olarak belirlendi. Türkiye Kamu-Sen Araştırma Geliştirme Merkezi tarafından yapılan Ekim ayına ait asgari geçim endeksi sonuçları açıklandı.

Sendikadan yapılan açıklamada, Ekim ayında, çalışan tek kişinin yoksulluk sınırının bin 745 lira 58 kuruş, dört kişilik bir ailenin asgari geçim haddinin 3 bin 492 lira 18 kuruş, dört kişilik bir ailenin ortalama gıda ve barınma harcamaları toplamının ise bin 304 lira 76 kuruş olarak hesaplandığı belirtildi.

Ekim ayında, dört kişilik bir ailenin aylık gıda harcaması toplamının 768 lira 93 kuruş olduğu ifade edilerek, ortalama bin 865 lira ücret alan bir memurun ailesi için yaptığı gıda harcamasının maaşının yüzde 41,21'ine denk geldiğine işaret edildi.

Ortalama ücretle geçinen bir memur ailesinin ulaşım, sağlık, eğitim, haberleşme, giyim gibi diğer zorunlu ihtiyaçlarını karşılaması için Ekim ayı maaşından geriye yalnızca 561 lira kaldığı öne sürülen açıklamada, Türkiye Kamu-Sen Genel Başkanı İsmail Koncuk'un konuya ilişkin şu görüşlerine yer verildi:

''Kamu çalışanlarının maaşları, artan fiyatlar karşısında iyice eridi. Memura 2013 yılında yapılacak yüzde 4 4'lük zam oranı, Hükümet tarafından yapılan zamlarla şimdiden fazlasıyla alındı. Pastadan hakkımıza düşen pay, her geçen gün küçülüyor. Kamu çalışanlarına ayrılan pay 6,6'dan 2012 yılı itibarıyla 5,7'ye düşmüştür.

Maliye Bakanı, 'Biz devlet memurlarını enflasyona ezdirmedik' diyor. Peki, bütçe de yaşanan azalmaya baktığımızda bunun adı nedir?' dedi. Çalışma ve Sosyal Güvenlik Bakanı Faruk Çelik, 'Bütçenin 3'te 2'si personel giderlerine gidiyor' diyor. 363 milyar lira olan bütçenin işçi maaşları dahil olmak üzere 87 milyar lirası personel gideri olarak belirlenirken, nasıl oluyor da bu rakam bütçenin 3'te 2'si oluyor?''