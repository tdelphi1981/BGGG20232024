Yıldırım: 21 saatlik yol 7 saate inecek
Ulaştırma Bakanı Binali Yıldırım karayoluyla 21 saat süren İstanbul Erzincan arasının hızlı tren tamamlandığında 7 saate ineceğini müjdeledi. Yıldırım bir başka müjdeyi ise Haydarpaşa Garı'nın otel olmayacağı ve halka açık olacağı yönündeki sözleriyle verdi.
Sinan Erdem Kapalı Spor Salonu'nda düzenlenen Erzincan'ın 95. Kurtuluş Yıldönümü Şenlikleri'ne katılan Yıldırım, 'Dünyada ülkeler krizden krizden krize koşarken, Türkiye krizler bir yana, dört nala yoluna devam etti. Türkiye'nin her tarafını bölünmüş yollarla donattık. Yolları böldük, milleti birleştirdik. Yolları böldük, hayatları birleştirdik. 50 yıldır devam eden Türkiye'nin, Türk insanının hızlı tren sevdasını gerçeğe dönüştürdük. Bugün artık hızlı tren Ankara'dan Eskişehir'e, Ankara'dan Konya'ya ve bu yıl sonu da Ankara'dan İstanbul'a gidecek. Ankara-İzmir devam ediyor. Ankara-Sivas devam ediyor. Bu sene Erzincan-Sivas arasını da ihale ediyoruz' diye konuştu.

Hemşehrilerine, hızlı trenin Erzincan'a da gideceğini müjdeleyen Yıldırım, 'Artık hızlı tren yapılınca Erzincan-Ankara arası 2,5 saat, Ankara-İstanbul ve İstanbul-Erzincan arası 7 saate inmiş olacak. 7 saatte ver elini Erzincan. Artık haftasonları da Erzincan'a gidip, orada vakit geçirip, tekrar Ankara'ya, İstanbul'a, Konya'ya, İzmir'e, Eskişehir'e gidebileceksiniz' ifadelerini kullandı.


Havayollarının halkın genelinin kullanımına açıldığının belirten Yıldırım, 'Havayolunu halkın yolu yapacağız dedik. Ülkemizin her yerine havalimanlarını birer birer hizmete açtık. 8 milyon vatandaşımız uçakla seyahat edebilirken, bugün hamdolsun 65 milyon vatandaşımız uçağa biniyor, uçakla seyahat ediyor. İşte havayolunun halkın yolu olması böyle bir şey. Bugün Erzincan'a, İstanbul Sabiha Gökçen'den, İstanbul Atatürk Havalimanı'ndan, Ankara'dan, İzmir'den uçak seferleri var. Değerli hemşehrilerim; Erzincan'ın 217 bin nüfusu var. Bir yılda uçağa binen hemşehrimizin sayısı 230 bini buldu. Erzincan'ın nüfusunun da üzerinde uçakla seyahat eden var' şeklinde konuştu.

Erzincan'ın 2003'te doğalgazı, üniversitesi, çevre yolu, Sivas'a ve Erzurum'a bölünmüş otoyolu olmadığını hatırlatan Yıldırım, 'Şimdi var. Sansa deresini 12 yerden Fırat'a gem vurarak, 21 köprüyle, viyadükle geçerek Erzincan'ı Erzurum'a, Erzincan'ı Sivas'a komşu kapısı yaptık' dedi.

Köroğlu deresinin dik yamaçları aşılarak Erzincan-Refahiye-Sivas arasını tamamen bölünmüş yol haline getirildiğini söyleyen Yıldırım, 'Bugün Erzincan'ımızda açık kalp ameliyatları bile yapılabilen bir üniversite hastanesi var. Artık hemşehrilerimiz Sivas yollarında, Erzurum yollarında hayatlarını kaybetmiyor. Erzincan'da 11 profesörün liderliğinde en zor ameliyatlar bile yapılabilir hale geldi' dedi.

Erzincan'a yakın zamanda birçok önemli yatırımın yapıldığına dikkat çeken Yıldırım, şunları kaydetti:

'Daha dün Ergan Dağı Kayak Tesisleri'nde müsabakalar yapıldı, uluslararası yarışmalar yapıldı. Erzincan'a da Ergan Kayak Merkezi'ni biz kazandırdık. Erzincan Üniversitesi Kampüsü'nün hemen karşısında 1000 öğrenci kapasiteli bir Polis Meslek Yüksekokulu yükseliyor. Bittiğinde 1000 polis adayı orada yetişecek. Bunu da Erzincan'ımıza kazandırdık.

Toplu Konut İdaresi'nin (TOKİ) de Erzincan'ın birçok ilçesinde 5.600 yeni konutu yaparak vatandaşlara teslim ettik. Sizin evladınız, sizin içinizden birini bu göreve layık gördünüz. Başbakanım Sayın Recep Tayyip Erdoğan da bize güvendi ve bize Türkiye'nin ulaştırmasını emanet etti. Onun emanetini, sizin güveninizi boş çıkaracak hiçbir işin içinde olmadım. Hep sizler için çalıştım. Çalışmaya da devam edeceğim.'

Program, Bakan Yıldırım'ın konuşmasının ardından halk oyunları gösterileriyle devam etti.