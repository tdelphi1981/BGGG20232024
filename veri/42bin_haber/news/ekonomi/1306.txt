Yıldız: En pahalı benzini Norveç kullanıyor
Enerji ve Tabii Kaynaklar Bakanı Taner Yıldız, dünyada dolar bazında litre başına en pahalı benzini kullanan ülkenin Norveç olduğunu kaydetti. Yıldız, CHP Artvin Milletvekili Uğur Bayraktutan'ın, doğalgaz ve benzin fiyatlarıyla ilgili soru önergelerine verdiği yazılı cevapta, Türkiye'nin 5 ülkeden doğalgaz ithalatı yaparak ihtiyacını karşıladığını anımsattı.

Yıldız, doğalgaz alım maliyetlerini doğrudan etkileyen dolar kurundaki değişimlerin satış fiyatlarının belirlenmesinde etken olduğunu ifade etti.

Yıldız, 2009 yılının Mayıs ayından 2012'nin Ekim ayına kadar geçen sürede, ABD doları satış kurunda yüzde 13'lük ve ham petrol fiyatlarında yüzde 89'luk bir artış gerçekleştiğine dikkati çekerek, ''Buna karşın, BOTAŞ'ın abone ve serbest tüketici doğalgaz toptan satış fiyatlarının TL cinsinden olması ve alım maliyetlerindeki yukarı yönlü değişim, söz konusu dönemde doğalgaz toptan satış fiyatlarında bir artış yapılmasını gerekli kılmıştır'' dedi.

Yıldız, Türkiye'nin, dünyada pahalı benzin kullanan ülkeler arasında yer aldığını ancak dünyada dolar bazında litre başına en pahalı benzini kullanan ülkenin Norveç olduğunu belirtti.