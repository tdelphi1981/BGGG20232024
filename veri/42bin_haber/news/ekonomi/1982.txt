Türkiye'nin devinin yarısı satıldı
Çelebioğlu Ailesi ve Zeus Aviation Services Investments BV arasında hisse alım satım sözleşmesi imzalandı.
Çelebi Hava Servisi AŞ, Kamuyu Aydınlatma Platformu'nda (KAP) yayınlanan açıklamayla, (Holding) ve Holding'in hakim ortağı durumunda bulunan Çelebioğlu Ailesi (Can Çelebioğlu, Canan Çelebioğlu ve Engin Çelebioğlu) (Aile) tarafından konuya ilişkin bilgilendirme yapıldı.

Bilgilendirmede, grubun havacılık sektörüne ilişkin yurt içinde ve yurt dışında büyümeye yönelik stratejik planına işaret edildi.

Bu çerçevede Aile'nin Çelebi Hava Servisi AŞ'nin 24 milyon 300 bin lira tutarındaki tamamı ödenmiş sermayesinde bulunan 5 milyon 497 bin 920 lira (%22,63) tutarındaki nominal payları temsil eden hisselerinin tamamının toplam 90 milyon lira bedel üzerinden borsa dışında Holding'e devredilmesi ve bu işlemle eş zamanlı olarak, yine, Aile'nin Holding'in 25 milyon 870 bin lira tutarındaki tamamı ödenmiş sermayesinde bulunan 12 milyon 935 bin lira (%50,00) tutarındaki nominal payları temsil eden hisselerinin tamamının toplam 82 milyon 121 bin 836 lira ve 96 milyon 828 bin 216 ABD Doları bedel üzerinden Actera Group (Actera) kontrolündeki Hollanda'da mukim Zeus Aviation Services Investments B.V.'ye (Zeus) devredilmesine ilişkin olarak Aile ile Zeus arasında bir Hisse Alım Satım Sözleşmesi'nin 5 Şubat 2013 tarihinde imzalandığı belirtildi.

Açıklamada, Hollandalı şirkete ilişkin şu bilgiler de verildi:

'Zeus, Türkiye ve çevresindeki coğrafyalarda büyüme hedefli yatırımlara odaklanmış bağımsız bir özel sermaye fonu yönetim şirketi olan Actera'nın fonlarının bir iştiraki olup Holding'e yatırım yapmak amacıyla Hollanda'da kurulmuştur. Actera, yönettiği 1,6 milyar ABD Doları'nı aşan iki fonu ile beraber Türkiye'ye odaklı en büyük özel sermaye fonu yönetim şirketidir. Actera fonlarının yatırımcıları, Kuzey Amerika, Avrupa, Uzakdoğu ve Ortadoğu merkezli emeklilik fonları, kalkınma bankaları ve devlet yatırım kurumları da dahil olmak üzere, dünyanın önde gelen kurumsal yatırımcılardır.'

Bu arada, söz konusu açıklamaya göre, Aile'ye ait ÇHS hisselerine ilişkin devir bedeli Holding tarafından, Aile'ye ait Holding hisselerine ilişkin devir bedeli ise Zeus tarafından, kapanış tarihinde nakden ve peşin olarak ödenecek.

Kapanış işleminin tamamlanması sonrası Holding sermayesini oluşturan hisseler, bunlara ilişkin oy hakları ve Holding'in yönetim kontrolü Zeus ve Aile tarafından eşit bir şekilde paylaşılacak. Kapanış sonrası Holding'in ÇHS'nin ödenmiş sermayesindeki iştirak oranı yüzde 77,36'ya yükselecek.

Kapanış işleminin tamamlanması ve hisse senedi alım/devir işlemlerinin gerçekleşmesi; diğer Kapanış koşullarının yanı sıra gerekli izinlerin alınmasına bağlı olacak.

Grup ve Holding ile Zeus ve Actera arasında hisse devir öncesinde herhangi bir yönetim veya sermaye ilişkisi bulunmayacak. Söz konusu hisse devir işlemi neticesinde, yönetim kontrolü daha önce ortaklıkta yönetim kontrolüne sahip olan Aile ile yeni giren ortak Zeus arasında eşit olarak paylaşılacağından, çağrıda bulunma yükümlülüğü doğmayacak.