Piyasaların gözü banka kârlarında
Küresel piyasalarda bugün Avrupa'da açıklanacak büyüme verileri takip edilirken, yurt içinde bankaların açıklayacağı 4. çeyrek finansal sonuçları piyasaların yönü üzerinde belirleyici olacak.
Küresel piyasalarda dün genel olarak pozitif görünümün korunmasına rağmen günlük bazda karışık bir seyir hakim oldu ve kur savaşları tartışmaları piyasaların odak noktasında olmaya devam etti.  
Dün ABD'de Dow Jones endeksi 1 şubattan beri 5. kez, 14.000 puanın üzerinde artan satışlarla tekrar bu seviyenin altına geriledi ve günü yüzde 0,26 oranında değer kaybıyla 13.982,91 puandan tamamladı. 
Avrupa tarafında, avronun diğer para birimleri karşısında yükseliş hareketinin ivmesini kaybetmesi ve tekrar yatay bir banda girebileceği düşüncesi hisse senedi piyasalarına olumlu yansıdı. Almanya'da DAX endeksi günü yüzde 0,67 oranında yükselişle 7.712 puandan kapatırken, İngilterede FTSE 100 endeksi yüzde 0,33, İspanya'da IBEX 35 endeksi ise yüzde 0,87 oranında yükseliş kaydetti. 
Bugün piyasalar güne Japonya'dan gelen haberlerin etkisiyle başlayacak. Japonya'da büyüme verileri son 3 çeyrektir süren daralmanın devam ettirdiğini işaret ederken, Merkez Bankası (BOJ) varlık alım programının devam edeceğini ve faizlerde kısa vadede bir değişiklik yapmayı düşünmediğini açıkladı. Açıklamalar ve büyüme verisi sonrasında yen diğer para birimleri karşısında tekrar düşüşe geçti ve Nikkei 225 endeksi yüzde 0,50 oranında yükseliş kaydetti.

İMKB'de satış baskısı

Yurt içinde ise İMKB'de dün yükseliş çabaları yetersiz kaldı ve endeks analistlerin kritik direnç olarak dikkati çektikleri 78.800 seviyesinin üzerinden gelen satış baskısıyla günü sınırlı da olsa düşüşle kapattı. Dün açıklanan aralık ayı ve 2012 yılı cari işlemler açığının beklentilerden iyi gelmesiyle 79 binli seviyeleri deneyen endeksin günü 78.000 puanın altında kapatması dikkat çekiciydi. 
Analistler bugün Vakıfbank, Yapı Kredi Bankası ve İş Bankası'nın 4. çeyrek finansal sonuçlarını açıklamasının beklendiğini ve gelen kar rakamlarının piyasaların yönü üzerinde belirleyici etki yapabileceğini belirtiyor. Teknik olarak endeksin 77.000 - 79.000 bandı arasındaki dalgalı hareketinin devam ettiğini ifade eden analistler, bu seviyelerin hacimli olarak aşılmaması durumunda endeksin yön bulmakta zorlanacağını kaydediyor. 
Piyasaların bugün takip edeceği veriler şöyle:

08.30 Fransa 4. çeyrek GSYİH
09.00 Almanya, 4. çeyrek GSYİH
09.45 Fransa, 4. çeyrek tarım dışı istihdam
11.00 Avro bölgesi, ECB aylık rapor
11.00 İtalya, 4. çeyrek GSYİH
12.00 Avro bölgesi, 4. çeyrek GSYİH
14.30 Türkiye, TCMB haftalık para ve banka istatistikleri
15.30 ABD, haftalık işsizlik başvuruları