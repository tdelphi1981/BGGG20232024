ET DEPOLARI DOLDU TAŞTI, TÜRKİYE İHRACATA BAŞLIYOR
Hayvancılıkta uzun süredir canlı hayvan ithalatı ile gündemde olan Türkiye, stoklarındaki et miktarı aşırı artınca şimdi ihracata başlıyor. Suudi Arabistan'a 5 milyon küçükbaş, 1 milyon da büyükbaş olmak üzere toplam 6 milyon adet canlı hayvan ihraç edecek. Irak'la da 2 milyon damızlık ihracatı için anlaşma imzalanmak üzere. Dört ayrı ülke ile de görüşmeler sürdürülüyor.
Geçtiğimiz günlerde incelemeler yapmak üzere Türkiye'ye gelen 4 kişilik Suudi heyet ülke genelindeki çeşitli çiftlikleri, ahırları,  laboratuarları ve şap enstitülerini gezdi. Gıda, Tarım ve Hayvancılık Bakanlığı, yapılan incelemeler sonrası Suudi yetkililerin tesisleri çok beğendiğini ve toplam 6 milyon başlık bir anlaşmaya varıldığını açıkladı.  
Bakanlık yetkililerinden alınan bilgiye göre 5 milyon küçükbaş ve 1 milyon büyükbaş hayvanı kapsayan anlaşma dahilinde teslimatların büyük bölümü Kurban Bayramı döneminde yapılacak. Hacıların kestiği kurbanı genelde Avustralya, Yeni Zelanda ve Kafkas ülkeleri yerlerden karşılayan Suudi Arabistan böylece önemli bir alımı bu sene Türkiye'den tedarik etmiş olacak.  
Suudi Arabistan'ı her sene yaklaşık 4 milyon hacı ziyaret ederken, kurbanlık koyun fiyatı geçen sene 120 dolar olarak belirlenmişti.  
KATAR'A İHRACAT BAŞLADI, IRAK VE DİĞERLERİ YOLDA 
Türkiye et fiyatlarının aşırı yükselmesi nedeniyle 2010 yılında et ithaline başlamıştı. Aradan geçen dönemde Türkiye'nin bu ithalat için ödediği rakam 3 milyar dolara ulaştı. Aynı dönemde 600 bin büyükbaş kasaplık canlı hayvan ile 2.5 milyon civarında küçükbaş canlı hayvan ve yaklaşık 150 bin ton kırmızı et ithal edildi.  
Son dönemde ithalatın hızı azalırken, stoklardaki et miktarının ve canlı hayvan sayısının artması üreticileri ihracata yönlendirmeye başladı. Özel sektör şu anda Katar'a ihracat yaparken, bakanlık yetkilileri Irak'tan 2 bin damızlık hayvan talebi geldiği bilgisini verdi. Ayrıca  Birleşik Arap Emirlikleri, Fas, Tunus ve Cezayir'le de anlaşma aşamasına gelmiş bulunuyor.  
DEPOLAR DOLDU TAŞTI 
Konya Kırmızı Et Üreticileri Birliği Başkanı Nazif Karabulut da iç piyasanın daraldığını ve et stoklarının şiştiğini söyledi. Şu anda depolarda Türkiye'ye yetecek 5 aylık ithal et olduğunu söyleyen Karabulut, ayrıca üreticinin de elinde ciddi miktarda hayvan bulunduğuna işaret etti. Arz-talep dengesizliği nedeniyle fiyatların maliyetlerin altına geldiğini kaydeden Karabulut, bakanlığın da bunu görerek üretici rahatlatmak adına ihracat pazarı açmaya çalıştığını belirtti. 
Karabulut, "Bir kilo karkas etin bize maliyeti 16 lira. Ama biz onu ancak 13 liraya kestirebiliyoruz. 1 liralık devlet desteğiyle 14 liraya geliyor. Dolayısıyla şu anda kilo başına 2 lira zarar ediyoruz" dedi.  
Bakanlığın son bir haftadan bu yana ithalatı çok zorlaştırdığını ve belge vermediğini iddia eden Karabulut, "Şu anda dışarıdan et getirmek isteyene izin vermiyorlar. Kanunen bir yasaklama yok ama çok zorlaştırdılar. İçerideki stokların tüketilmesi gerekiyor. Depolar etlerle doldu taştı" diye konuştu.  
Karabulut 2010 yılından önce 9.5 milyon civarında olan büyükbaş hayvan stoğunun da devletin verdiği faizsiz krediler ve teşviklerle sektöre giren yeni yatırımcılkar sayesinde 11.5 milyon seviyesine yükseldiği kaydetti.  
6 MİLYON RAKAMI ABARTILI 
Tarım Yazarı Ali Ekber Yıldırım ise havyan sayımı konusundaki rakamların sağlıklı olmadığına işaret ederek "Nasıl olacak da 6 milyon hayvan ihraç edilecek. Bu rakam bana abartılı geldi. Fakat eğer, bu sayıda bir ihracat yapılacaksa bu durumda içeride fiyatların yükselmesi kaçınılmaz." 
eguler@hurriyet.com.tr 
 