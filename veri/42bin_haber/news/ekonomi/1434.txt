Hamsi 3 TL'den 10 TL'ye çıktı
 
 Bu yıl palamutun bol olması, çinekopun da İstanbul Boğazı’nda yoğunlaşması, balıkseverlerin gözdesi olan hamsiyi olumsuz etkiledi. Yaklaşık 10 yıl önce palamutun bu kadar bol olduğunu söyleyen Samsunlu balıkçı Yıldıray Çağlayan, "Bu yıl palamut çok oldu. Ayrıca boğazda çinekop da çok fazlaydı. Hem palamut hem de çinekop hamsiyi seven balıklardır. Bu nedenle insanların yerine bu yıl hamsiyi balıklar tüketti" dedi. 
 KALİTELİ HAMSİ 8 LİRADAN AŞAĞI OLMAZ 
 
 Önümüzdeki günlerde hamsinin yine tezgahlardaki yerini alacağını belirten Yıldıray Çağlayan, "İyi ve kaliteli hamsinin kilosunun 7-8 liradan aşağıya düşeceğini sanmıyorum. Biz satıcı ve avlayıcı olarak av yasağına uymaya dikkat ediyoruz. Satıcılar ve avlayıcılar bu yasağa uyarsa, ince balık satmazsa, çeşidin ve kalitenin artacağını düşünüyoruz. Alıcıların da ince balıklara yönelmemelerini istiyoruz" diye konuştu. Samsun’da tezgahlarda hamsinin kilosu 10 TL, çinekop ve barbunun kilosu 17 TL, palamutun tanesi 5 TL, levrek 35, sargan ve çupranın kilosu 15 TL, lüferin kilosu ise 23 TL’den satılıyor.
  