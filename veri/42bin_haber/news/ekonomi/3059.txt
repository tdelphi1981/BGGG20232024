Asya borsaları Çin dışında yükseldi
Asya borsaları Çin'in ihracatındaki sıçrama ve Japonya'nın büyüme verisinden destek buldu. Asya'da Çin dışında alış ağırlıklı bir seyir izlendi.
Japonya'da büyüme verisinin olumlu etkisiyle Nikkei Endeksi günü yüzde 2,6 artarak 12.283,62 puanla tamamladı. 
Çin'de ihracat verisinin iyi gelmesine rağmen, Çin borsasında geçen hafta açıklanan emlak sektörüne yönelik sıkılaştırmanın olumsuz etkisinin devam ettiği gözlendi. Şangay bileşik endeksi yüzde 0,2 azalarak 2.318,61 puandan kapandı. 
Kuzey Kore'nin nükleer tehdidiyle karşı karşıya kalan Güney Kore'de ise kazançlar sınırlı kaldı. Kospi Endeksi yüzde 0,08 oranında sınırlı bir yükselişle 2.006,01 puana ulaştı. 
Öte yandan, bugün açıklanan verilere göre Çin'de ihracat Şubat ayında yıllık bazda yüzde 21,8 arttı. İthalat ise yüzde 15,2 azaldı. Çin'de Şubat ayında dış ticaret dengesi 15,3 milyar dolar fazla verdi. Japonya'da ise 4. çeyrekte GSYH yıllık bazda yüzde 0,2 arttı.