Vodafone 'Teknolojide Kadın Hareketi' projesini BM'de tanıttı
Türkiye Vodafone Vakfı'nın kadının teknolojiyle güçlenmesini hedefleyen, Teknolojide Kadın Hareketi projesi, New York'ta düzenlenen Birleşmiş Milletler (BM) Kadın Statüsü Komisyonu'nun 57. Toplantısı kapsamındaki panelde tanıtıldı.
Vodafone'dan yapılan açıklamaya göre, kadının teknolojiyle güçlenmesini hedefleyen, bu çerçevede eğitimlerin verildiği ve akabinde yapılan yarışma sonucu kadınların teknolojik iş fikirlerini hayata geçirmeleri can suyu sermayesinin verildiği ilk sosyal sorumluluk projesi olan Teknolojide Kadın Hareketi, Türkiye Vodafone Vakfı'nın, Aile ve Sosyal Politikalar Bakanlığı ile Ulaştırma, Denizcilik ve Haberleşme Bakanlığı himayelerinde; Türkiye Kadın Girişimciler Derneği (KAGİDER) ve Türkiye Bilişim Vakfı (TBV) işbirliğiyle hayata geçirildi. 
Teknolojie Kadın Hareketi Projesi, panelde en iyi uygulama örneği olarak tanıtıldı ve kadınların gücüne teknolojiyle güç katarak ilk yılında 1.300 kadına ulaştığı bilgisi paylaşıldı. 
Türkiye Vodafone Vakfı aracılığıyla kadının sosyal ve ekonomik hayattaki varlığını güçlendiren Vodafone, bünyesinde hayata geçirdiği Kurumsal Çeşitlilik ve Dahiliyet yapılanmasıyla da kadın çalışan sayısını artırmayı hedefliyor. Eşitlik anlayışını kurum kültürüne yayan Vodafone Türkiye bu alandaki çalışmalarıyla, KAGİDER'in Dünya Bankası teknik desteğiyle hayata geçirdiği Fırsat Eşitliği Modeli Sertifikası'nı GSM sektöründe almaya hak kazanan ilk operatör oldu.

Vodafone Türkiye İcra Kurulu Başkanı Timuray

Vodafone Türkiye İcra Kurulu Başkanı Serpil Timuray, panelde yaptığı konuşmada, şunları kaydetti: 
İyilik İçin Mobil Teknoloji vizyonumuz doğrultusunda, mobil iletişim teknolojilerine ilişkin bilgi birikimi ve inovasyon gücümüzü bireylerin ve toplumun hayatını kolaylaştırmak üzere seferber ediyoruz. Dünyada Hillary Clinton ve Cherie Blair tarafından desteklenen 'mWomen projesi'nin Türkiye ayağı olarak hayata geçirdiğimiz Teknolojide Kadın Hareketi Projesi ile kadınlarımızın gücüne teknolojiyle güç katarak yetkin girişimcilere dönüşmelerini ya da hali hazırdaki girişimlerini geliştirmelerini, hatta bu sayede dünyaya açılmalarını sağlamayı hedefliyoruz. 
Eğitim ve teknoloji desteğimizle, iş fikri veya istihdam ihtiyacı olan yüzlerce kadınımız, sosyal ve ekonomik hayatta söz sahibi oluyor. Kadın teknolojiyi kullanarak ekonomik olarak daha da güçlenebilir, böylece zorlukların üstesinden daha kolay gelebilir ve daha iyi mücadele edebilir. Projemizin bugün 'en iyi uygulama' olarak dünyaya tanıtılmasından büyük mutluluk ve onur duyuyorum. 
KAGİDER Başkanı Gülden Türktan ise günümüzde kadının ekonomiye ve istihdama aktif olarak katılmasının önündeki en büyük engelin, eğitime erişimdeki sorunlar olduğunu dile getirerek, Teknoloji ise eğitim alanındaki kökleşmiş sorunları daha hızlı aşmamız için çok önemli bir araç. Bu proje ile teknolojinin gücünü kadınlara aktarmayı hedefledik. Türkiye çapında 5 farklı ilde eğitimler düzenledik, kadınlarla bir araya geldik. Şimdi bu birikimi Teknolojik İş Fikri Yarışması ile taçlandırıyoruz. Kadın potansiyeline inanıyoruz. Bu potansiyeli teknolojinin gücü ile daha etkili bir şekilde ortaya çıkarmak için çalışıyoruz dedi. 
Vodafone Vakfı Direktörü Andrew Dunnett da, Mobil teknolojiler, insanların hayatına büyük katkılar sunuyor. Vodafone Vakfı, mobil teknolojileri, hem kadınların hayatını iyileştirmeye yönelik hem de onları korumaya dönük projelerde kullanıyor. Örneğin TecSOS cihazları, 5 ülkede aile içi şiddete maruz kalan 22.000'den fazla kadının yardımına koştu. Bu teknolojiyi, Türkiye'nin de aralarında bulunduğu 3 ülkede daha hayata geçirmeyi hedefliyoruz değerlendirmesinde bulundu.

Türkiye Vodafone Vakfı Yönetim Kurulu Başkanı Süel

Türkiye Vodafone Vakfı Yönetim Kurulu Başkanı Hasan Süel ise, kadınların sosyal ve ekonomik varlığını güçlendirmek, onları mobil teknolojilerin gücüyle girişimcilik ekosistemine kazandırmak üzere çalıştıklarını ifade etti. 
Süel, Bu amaçla hayata geçirdiğimiz Teknolojide Kadın Hareketi Projemizle, kadınları iletişim teknolojilerinin sunduğu imkânlarla tanıştırarak, eğitim ve teknolojiyle onların gücüne güç katmayı ilke edindik. Proje kapsamında önce detaylı bir saha araştırması gerçekleştirdik. Ardından, kapsamlı bir girişimcilik ve teknoloji eğitim programını devreye aldık. Yüz yüze eğitimleri online destekli eğitimlerle de destekledik. Eğitimlerin ardından teknolojinin kullanıldığı bir girişimcilik fikri olan kadınlara yönelik yarışmamızı hayata geçirdik. Yarışmamızın başvuruları geçen ay sona erdi. 8 Mart'ta 3 başarılı kadınımıza can suyu sermayesi, 1 kadınımıza Jüri Özel Ödülü, yine 1 kadınımıza daha Teknolojide Kadın Hareketi Özel Ödülü vereceğiz. Ayrıca kadınlarımızın 1 yıllık iletişim masraflarını karşılayacağız ve onlara mentorluk hizmeti sunacağız ifadelerini kullandı.