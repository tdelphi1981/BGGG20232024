"Kokoreç"i AB'ye uydurdu
Kuzu bağırsağını sosis kılıfı haline getiren kokoreç üreticisi firması Almanya, İtalya, Hollanda ve Polonya'ya ihracat yapmaya başladı. Aylık 80 bin kuzu bağırsağını işleyerek 350 bin euro kazanan firmanın hedefi, her ay 1 milyon euroluk ihracat.

Binka Bağırsak Ltd. Şti. Müdürü Abdurrezzak Kayalı, AA muhabirine yaptığı açıklamada, yaklaşık 30 yıldır kokoreç imalatı yaptıklarını ve Ankara başta olmak üzere birçok kentin kokoreç ihtiyacını karşıladıklarını belirterek, AB ülkelerinde yaşayan Türklerin yoğun talebine rağmen yasaklar nedeniyle buraya kokoreç gönderemediklerini söyledi.

Kullandıkları kuzu bağırsaklarını kokoreç yerine sosis kılıfı şeklinde işleyerek Avrupa pazarına sunmaya başladıklarını dile getiren Kayalı, faaliyetleriyle ilgili şu bilgileri verdi:

"Kokoreç ve sosisi kılıfı olmak üzere bütün ürünlerimizde kuzu bağırsağı kullanıyoruz. Yurt içinden temin ettiğimiz bağırsakları Adana'daki tesislerimizde uluslararası standartlarda ve hijyenik koşullarda işliyoruz. Sosis kılıfı yapmak için tuzlanmış veya dondurulmuş kuzu bağırsaklarını önce 12 saat soğuk suda bekletip yumuşatıyoruz.

Daha sonra, el işçiliğiyle bağırsağın üzerindeki ileum tabakası bağırsaktan ayırıyoruz. Günde 100 bin metreye yakın bağırsağı bu şekilde sosis kılıfı haline getirerek Almanya, İtalya, Hollanda ve Polonya'ya gönderiyoruz."

"Kuzu bağırsağı bulmakta sıkıntı yaşıyoruz"

Kapasite ölçütü olarak 4 kuzu bağırsağını birleştirip elde ettikleri 85 metrelik uzunluğa bandil adını verdiklerini ve Almanya'ya aylık 20 bin bandil yani 80 bin kuzu bağırsağı gönderdiklerini bildiren Kayalı, bu iş karşılığında aylık yaklaşık 350 bin euroluk ihracat rakamına ulaştıklarını söyledi.

Halihazırda tesislerinin yüzde 40 kapasiteyle çalıştığını, yeni pazarlarla hedeflerinin bir yıl içinde aylık 1 milyon euroluk ihracat yapmak olduğunu dile getiren Kayalı, "Avrupa'nın geneli sosislerde sağlıklı ve ürünün lezzetini korumasından dolayı gerçek kuzu bağırsağı tercih ediliyor. Bu durum bize pazarın büyüklüğünü de gösteriyor. Ülkemizde ise ucuz olması nedeniyle sosis kılıfı olarak genelde yapay bağırsak kullanılıyor. Sıkıntımız hammadde yani kuzu bağırsağı temini konusunda. Çünkü ülkemizde küçükbaş hayvan kesimi, hayvan varlığımızla da orantılı olarak çok düşük. Hayvan az kesildiği için bağırsak bulmakta zorlanıyoruz. Kuzu bağırsağı bulmadaki bu sıkıntıyı dönem dönem kokoreç imalatında da yaşıyoruz" dedi.