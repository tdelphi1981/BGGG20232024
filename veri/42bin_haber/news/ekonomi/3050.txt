ÖYK'dan 4 dağıtım bölgesine onay
Özelleştirme Yüksek Kurulu (ÖYK) Boğaziçi, Akdeniz, Gediz ve Aras elektrik dağıtım şirketlerinin özelleştirilmesi ihalelerini onayladı.
Özelleştirme İdaresi Başkanlığı'nın bugünkü Resmi Gazete'de yayımlanan tebliğine göre, ÖYK, TEDAŞ'ın Boğaziçi Elektrik Dağıtım AŞ'deki yüzde 100 oranındaki hissesinin 14 Aralık 2012'deki özelleştirilmesi ihalesinde 1 milyar 960 milyon dolarla en yüksek teklifi veren Cengiz-Kolin-Limak Ortak Girişim Grubu'na (OGG) ve Akdeniz Elektrik Dağıtım AŞ'nin 12 Kasım 2012'deki ihalesinde 546 milyon dolarla yine en yüksek teklifi veren aynı OGG'ye satılmasını uygun buldu. 
Kurul ayrıca, Gediz Elektrik Dağıtım AŞ'nin 19 Aralık 2012'de yapılan özelleştirilmesi ihalesinde 1 milyar 231 milyon dolarla en yüksek teklifi veren Elsan-Tümaş-Karaçay OGG'ye ve Aras Elektrik Dağıtım AŞ'nin 25 Eylül 2008'deki ihalesinde 128 milyon 500 bin dolarla en yüksek teklifi veren Kiler Alışveriş Hizmetleri Gıda Sanayi ve Ticaret AŞ'ye satışını da onayladı.