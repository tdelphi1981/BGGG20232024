THY özelleştiriliyor mu?
Maliye Bakanı Mehmet Şimşek, "THY'nin özelleştirilmesi şu anda gündemde değil. THY zaten özel bir şirket. THY'nin yüzde 51'den fazlası halka açık" dedi. Şimşek, Türk Hava Yolları'nın 200. uçağının tanıtımı için Atatürk Havalimanı Teknik AŞ Yeni Hangar'da düzenlenen etkinlikte gazetecilerin sorularını yanıtladı.

Şimşek, bir gazetecinin "Merkel'in THY ile ortaklık konusunda bir açıklaması oldu. Bu konuyla ilgili ne söyleyebilirsiniz?" sorusuna, "THY ile Lufthansa arasında işbirliğine ilişkin bir çalışma var. İşbirliğinin artırılması, özellikle bazı alanlarda diyaloğun ticari anlamda geliştirilmesi anlamında bir çalışma var. Ama henüz bunun için erken. THY Üst Yönetim Kurulu Başkanı karşı tarafla çalışıyorlar. Bu aşamada bizim söyleyebileceğimiz bu kadar" karşılığını verdi.

"THY'nin özelleştirmesi konusunda bir netlik var mı?" sorusu üzerine ise Bakan Şimşek, "THY'nin özelleştirilmesi şu anda gündemde değil. THY zaten özel bir şirket. THY'nin yüzde 51'den fazlası halka açık. Kamunun tabii ki yönetim anlamında bir kontrolü var. Özel bir şirket THY. Tabii ki bayrak taşıyıcısı. THY'nin bu aşamada ilave bir halka arzı ve satışı gündemimizde değil" diye konuştu.

Mehmet Şimşek, "Özelleştirme kapsamında bir ihale yapıldı, Akdeniz Elektrik dağıtım ihalesinin. Oluşan fiyatı nasıl değerlendiriyorsunuz?" sorusunu şöyle cevapladı:

"Özelleştirmemiz son derece şeffaf bir şekilde çok geniş katılımla televizyon ekranlarının önünde yapılıyor. Sizler zaten izlediniz. Fiyatı biz belirlemeyiz. Piyasa belirler. Piyasanın değişen dinamikleri var. Bunlar nihai bir satış değil. Bunlar işletme hakkının geçici olarak kamudan özel sektöre devrini içeriyor. Bu süreler azaldıkça fiyata yansıyor.

Ayrıca uluslararası finansman koşulları etkili oluyor. Bunun ötesinde önceki fiyatlarla bu fiyatı karşılaştırmak anlamlı olmayabilir. Herkes teminatını yakıp alımdan vazgeçmiştir. Piyasa fiyatlarını arz-talep belirliyor. Komisyonun belirlediği minimum değer var. O değerin altında olması halinde satışlar söz konusu değil. Özelleştirme yüksek kurulu karar verecek ama her şey şeffaf ve son derece açık piyasa koşullarında, olaya o çerçevede yaklaşmak lazım."

Bakan Şimşek, "Halkbank'ın yarın 2. halka arzı söz konusu. Orada ne kadarlık bir gelir bekleniyor?" sorusuna karşılık da şunları ifade etti:

"Fiyat aralığı belirlendi, şu anki piyasa değeri belli, o çerçevede şu an gidiyor. Dolayısıyla gelecek talebe bağlı ama Türkiye'nin geleceği son derece parlak. Bankacılık sektörü ilginin yoğun olduğu cazip bir sektör. Biz inanıyoruz ki, Halkbank ile iyi bir başlangıç sağlanır.

Dediğim gibi tekrar değerler ve fiyatlar konusunda yorum yapmak istemiyorum. Oradan gelecek kaynağın tamamını Hazine'ye aktarıyoruz. Özelleştirmeden gelen kaynakların tamamını Hazine'ye aktarıyoruz. Hazine bunu kamu borcunu finansmanında kullanıyor. Borç ödemelerinde kullanıyor. Özelleştirme kapsamındaki şirketlerin giderleri oluyor."