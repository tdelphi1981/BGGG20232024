Kestirme uçuyoruz
Uçuş rotaları günümüz teknolojisine göre yenileniyor. İstanbul-Bodrum uçuşu 13, İstanbul-İzmir uçuşu 6, İzmir-Adana uçuşu ise 8 dakika daha az sürecek. Havada yeni rotalar yarım milyar doların üzerinde tasarruf sağlayacak.
SİVİL ve askeri yetkililer, bir araya gelerek hava koridorlarının kısaltılması için çalışma başlattı. Geçtiğimiz günlerde Van-Siirt arasındaki 240 kilometrelik hava koridorunu yenileyerek 137 kilometre kısaltan yetkililerin hedefinde, İstanbul Atatürk Havaalanı ve Sabiha Gökçen Havaalanı merkezli uçuşlar da var. Özellikle İstanbuldan Adana, Trabzon, Antalya, Dalaman, Erzurum ve Bodrum gibi yoğun yolcu talebi olan güzergahlarda rota kısaltmak için çalışma yapılıyor. Bu yeni uçuş rotaları Türk Sivil Havacılık sektörüne 500 milyon doların üzerinde tasarruf yapma imkanı sağlayacak.  
HAVADA YENİ YOLLAR  
Sivil Havacılık Genel Müdürlüğü (SHGM), havayolu işletmelerinden gelen talepler doğrultusunda Devlet Hava Meydanları İşletmesi (DHMİ), Genelkurmay Başkanlığı ve Hava Kuvvetleri Komutanlığı gibi ilgili kurumlarla görüşerek Türk hava sahasını yeniden yapılandırıyor. Yaklaşık 40 yıl önce seyrüsefer cihazlarının ve radyo istasyonlarının konumuna göre belirlenen uçuş rotaları günümüz teknolojisine göre yenileniyor. Havayolu yetkilileri, günümüz teknolojisinde uçakların rotalarının GPSden (Küresel Konumlama Sistemi) gelen sinyallerle belirlendiğini bu nedenle eski rotaları değiştirmek gerektiğini savunuyor.  
YENİ HEDEFLER BELİRLENDİ  
Yetkililerden edinilen bilgiye göre bu çalışmanın ardından başta yoğun trafiğe sahip rotalar olmak üzere düzenlemeler yapılacak. Genel Müdürlük, yapılan düzenleme ile 8 adet uçuş sahasını da kısaltmaya hazırlanıyor. Uçuş rotalarının kısaltılması daha az yakıt tüketimi, zaman ve maliyet tasarrufu sağlamasının yanı sıra karbondioksit gazı salınımının azaltılması bakımından da fayda sağlayacak. Ayrıca uçaklar daha az süre kullanılıdığı için bakım masraflarında da onlarca milyon dolarlık tasarruf edilmesi bekleniyor. Yapılan çalışmalara göre düzenleme yapılması halinde, İstanbul-İzmir 6, İstanbul-Bodrum 13, İstanbul-Dalaman 6, İstanbul-Adana 5, İzmir-Adana 8, İstanbul-Trabzon 3, İstanbul-Van 2 dakika daha kısa uçuş mesafesine sahip olacak. 
13 DKDA 520 KG TASARRUF 
Bu kısaltmayla örneğin dakikada ortalama 40 kilo yakıt harcayan 737 tipi uçaklar İstanbul-Bodrum uçuşunda 520 kilo tasarruf sağlamış olacak. Ayrıca IATA verilerine göre 1 dolarlık yakıt 3.15 kilogram CO2 yani karbondioksit emisyonu bırakıyor. Böylelikle çevre temizliği konusunda da önemli bir adım atılmış olacak. İlk olarak Siirt ve Van arasında yeni bir hava koridoru tesis edilerek kısaltma sağlandı. Yeni düzenlemeye göre birbirlerinin yedek meydanı olarak kullanılan ve 240 kilometre olan Siirt ve Van Havaalanları arasında mevcut olan hava koridoruna ilaveten yeni direkt bir hava koridoru tesis edilerek 103 kilometreye düşürüldü.  
 
Sektör uçtu 
TÜRKİYEde 10 yılda taşınan yolcu sayısı 33 milyondan 130 milyona çıkarken, sektörün cirosu da 2.2 milyar liradan, 18 milyar liraya yükseldi. Geçen 10 yılda, uçuş yapılan nokta sayısı 7 merkezden 49 noktaya çıkarken, yurt içinde uçuş yapan şirket sayısı da 6ya yükseldi. Geçen yıl Türk hava sahasından yaklaşık her 23 saniye de bir uçak geçti. Geçen yıl Türkiyenin hava sahasında 1 milyon 373 bin 640 uçuş gerçekleşirken uçuş sayısı bir önceki seneye göre yüzde 2.9 arttı. Bu uçuşların yüzde 70ini ticari uçuşlar oluşturdu. 
Gökyüzü TEMleri  
UÇAKLAR uçuşları sırasında karadaki otoyollara benzer sinyallerle belirlenen rotaları takip ediyor. Bu rotalar uçakların havada çarpışmaması ve güvenlik için büyük önem taşıyor. Teknoloji değiştikçe yenilenen hava seyrüseferinde kullanılan sistemlerden bazıları şöyle: Yön bulmaya yarayan ADF (Automatic Direction Finder) ve VOR (Very High Freguency Omni Directional Range) sistemi, mesafe ölçmeye yarayan DME (Distance measuring Equipement) veya askeri sahadaki adıyla TACAN ve kapalı havada uçağın piste inmesini sağlayan aletle, iniş sistemi ILS (Instrument Landing System).