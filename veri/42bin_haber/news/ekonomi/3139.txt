Stopaj iadesini alamayan 600 bin kişi isyanda
Önce okuyuculardan gelen yüzlerce şikayetten iki tanesini paylaşayım, sonra yorumda bulunayım.
ndogan@hurriyet.com.tr 
Eylül 2012de evraklarımı Büyük Mükellefler Vergi Dairesine gönderdim, şu ana kadar bilgilendirme söz konusu değil. 2009 yılında çıktığım sistemdeki stopaj için bana 3 yıllık faiz verecekler mi? Anaparayı bile vereceklerini düşünmüyorum. Üstelik hakkımız olan bilgi edinme de maalesef mümkün değil. İnternet sitelerine neden telefonlara bakmadıklarını yazmışlar. Bilgi eksikliği var ki insanlar bizi arıyor diye düşünemiyorlar: 
Evraklarımı 2012nin Eylül ayında teslim ettim. Stopaj iadesi ödemekle görevli vergi dairesine ulaşılamıyor. Dava açanlar davayı İdari Mahkemede kazanıp, Yargıtay da temyiz ettiler. Benim gibi binlerce iade bekleyen bireysel emeklilik mağduru var. 
Bunlar, bireysel emeklilik sisteminde ödenmeyen stopaj iadeleri ile ilgili aylardır okuyuculardan aldığım şikayetlerden sadece iki tanesi. Ne oldu da bu noktaya gelindi? Maliye Bakanlığı, geçmişte bireysel emeklilik sisteminden ayrılanların anaparaları üzerinden yapılan stopaj kesintilerinin iade edileceğini açıkladı. 2012nin Ağustos ayından itibaren de müracaatlar başladı. Yaklaşık 600 bin kişi önce emeklilik şirketlerine, ardından da Büyük Mükellefler Vergi Dairesine (BMVD) başvurdu. Şirketler de müracaat edenlerle ilgili bilgileri ve ödenecek kesintileri Vergi Dairesine bildirdi. 
BİREYSEL EMEKLİLİK MAĞDURLARI 
Sonuç? Üzerinden neredeyse 6 ay geçmesine rağmen ne ödeme var, ne de bir açıklama. Ne zaman ödenecek? O da belli değil. Neden gecikiyor? Bilen yok. Geçtiğimiz günlerde BMVD, 23.10.2012 tarihinden itibaren iadeler yapılmaya başlanmıştır. İade işlemlerinin sıralamasında ise her aya ait başvuruların kendi içinde yıl ve başvuru sırasına sokulması esasına riayet edilmektedir şeklinde bir açıklama yaptı; o kadar... Kim aldı, ne kadar aldı; belli değil. Emeklilik şirketlerine sordum, iadesini alan var mı? diye... Araştırdık, sorduk, alana rastlamadık cevabını aldım. Yani, tam bir muamma... Hal böyle olunca da 600 bine yakın kişi isyanda ve artık kendilerini bireysel emeklilik mağdurları olarak nitelendiriyor.  
İşin daha vahimi de var... Maliye Bakanlığı, stopaj iadelerini tek bir şartla ödeyeceğini açıkladı; dava açmış olanların bu davalarından feragat etmeleri halinde. Davaları kazananlar gidip, temyiz etti; diğerleri de vazgeçti. Ortada ise ödeme yok. Anlayacağınız boşa, mağduruz demiyorlar.     
2007, 2008 İADELERİ ÖDENİYOR 
Okuyucular aylardır soruyor, Bir bilgin var mı, ne zaman bu paraları alacağız? diye... Hiçbir bilgim yok. Sadece duyumum var... O da, 2007 yılında sistemden çıkanlara geçen yılın sonunda... 2008 yılında çıkanlara ise bu senenin başından itibaren iadelerinin yapıldığı yönünde. Neden, 2007 ve 2008? Onun da anlatayım... Maliye Bakanlığı başta, 2007 yılından önce bireysel emeklilikten ayrılanlara, vergi kanundaki 5 yıllık zaman aşımı süresi nedeniyle stopaj iadesi yapılamayacağını açıklamıştı. 2007 yılında ayrılanların 5 yıllık zaman aşımı 2012de dolduğundan... 2008de çıkanların ise bu yıl dolacağından, iadeleri ödeniyor... Daha doğrusu, yeni bir dava konusu olmaması için ödenmek zorunda. 
Açıkça söyleyeyim... İadelerin ödenmesi biraz daha gecikirse, yeniden kurgulanan ve büyük umutlar beslenen bireysel emeklilik sistemi, bu işten zarar görür. Eğer ki, ne olacak canım bu kişiler zaten ayrılmışlar, sisteme zararı olmaz şeklinde bir düşünce hakimse, çok yanlış... 
Çünkü ödenecek diye söz verilen bu iadelerin ödenmemesi her kesimin kafasında soru işaretleri yaratır. Ne gibi mi? En basiti, üç kuruşluk stopajı ödemeyen, erteleyen, bilgi vermeyen devlet; yarın öbür gün devlet katkısını da ödemez gibi... Daha açık bir anlatımla, sisteme olan güven zedelenir. 
Diyeceğim o ki, 6 aydır bekletilen stopaj iadeleri, artık hak sahiplerine ödenmeli. Ödenmeli ki, devletin verdiği sözü tuttuğu görülsün... 600 bine yakın kişi de ortalarda bizler bireysel emeklilik mağdurlarıyız diye dolaşmasın. Anlıyorum... Maliye Bakanlığının da işi zor... Çok ciddi yığılma var. Müracaat eden bu 600 bin kişinin, 900 bine çıkması bekleniyor. Ama en azından artık bir ödeme tarih verilmeli ve bu kişileri tatmin edecek bir açıklama yapılmalı.