Erzurum'a Gürcistan'dan ithal saman
KURAKLIK yüzünden yem sıkıntısı çekilen Erzurum'a Gürcistan'dan getirilen 3 TIR dolusu ithal saman, kilosu 49 kuruştan satılıyor.
 Gürcistan'dan TIR'larla getirilen ithal samandan almak isteyen çiftçiler İstasyon Meydanı'nda sabahın erken saatlerinde itibaren sıraya girdi. Saman ithalini gerçekleştiren Damızlık Sığır Yetiştiriciler Birliği Başkanı İbrahim Serhat Fıratlıgil, Erzurum'un son 30 yılın en kurak yılını geçirdiğini söyledi. Fıratlıgil, "Hayvanların karınlarını doyurmak için ithal samandan başka çaremiz yok. Şu anda Erzurum, ilçeleri ve köylerinde 623 bin hayvan var. Kaliteli damızlıkların neslini sürdürmek için ithal saman getirmek mecburiyetinde kaldık. Toplamda 30 bin ton saman ithalatı gerçekleştireceğiz. Yeni ve ilk uygulama olduğu için gümrükte bürokratik engeller ortaya çıkıyor. O engelleri hızlı bir şekilde geçersek, hükümetimiz yardımcısı olursa kar yağmadan yüksek kesimlere yetiştirmeye çalışırız. Samanın fiyatı şu anda piyasada 85 kuruş. Biz 49 kuruşa satıyoruz. Ukrayna'dan da saman getireceğiz" diye konuştu.


Karayazı İlçesi'nde hayvancılık yapan Şakir Sefil ise 2 aydır saman almak için beklediğini söyledi. Sefil, "Saman ihtiyacım çok fazla. 100 ton almayı düşünüyorum. Allah razı olsun; saman getirdiler, ferahladık. Kuraklık yüzünden hayvanlarımız açlıktan ölecekti" dedi.