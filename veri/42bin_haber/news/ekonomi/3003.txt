Damacana sularda çipli dönem
Sağlık Bakanlığı'nca ambalajlı suların denetimiyle ilgili yapılan düzenlemeyle elektronik sistemle takip mekanizması getirildi. Çip takılacak damacana sular, dolumdan tüketiciye ulaşıncaya kadar elektronik sistemle merkezden takip edilecek.
İnsani Tüketim Amaçlı Sular Hakkında Yönetmelikte Değişiklik Yapılmasına Dair Yönetmelik ile Doğal Mineralli Sular Hakkında Yönetmelikte Değişiklik Yapılmasına Dair Yönetmelik, Resmi Gazete'nin bugünkü sayısında yayımlandı.

Yapılan düzenlemeyle damacana suların elektronik sistemle takibi için mevzuat altyapısı oluşturuldu.

-Takip 3 aşamada olacak-

Damacana suların elektronik takibi 3 aşamada gerçekleşecek. Damacanaların yıkanması gereken 55-70 derecelik su sıcaklığı, Sağlık Bakanlığı'nca merkezden takip edilecek. İkinci aşamada ise dolumu yapılan suya dışardan su eklenmesinin önlenmesi için iletkenlik takibi merkezden yapılacak.

Çipli takip sistemiyle de damacanın ne kadar süreyle kullanıldığı ve kaç kez dolum yapıldığı da denetlenecek. Damacanalar üretim tarihinden itibaren en fazla üç yıl veya 75 kez kullanılacak. Bunun için elektronik takip sistemi işletmeci tarafından oluşturulacak. Çipli takip TÜBİTAK ile yürütülen projeyle hayata geçirilecek.

Daha önce izin verilen işletmelere, yıkama suyu ile ilgili takip sistemi için 1 yıl, çipli takip için 3 yıl tanınacak.

-Üretim tarihi daha iyi görülecek-

Geri dönüşümlü polikarbonat kaplarda, suyun adı ve kabın üretim tarihi artık altta değil boyun veya gövdede kabartma şeklinde olacak.

Düzenlemeyle damacana içinde satılan sular için de son kullanma tarihi getirildi. Buna göre piyasada satışa sunulan damacanadaki suyun 3 ay içinde tüketilmesi gerekecek.

-Denetimlerde yenilik-

Resmi Gazete'de yayımlanan düzenlemeyle damacana suların denetim yöntemleriyle ilgili de yenilikler getirildi.

Daha önce lüzum görüldüğünde yapılan denetimler, artık 3 ayda bir gerçekleştirilecek. Sağlık Bakanlığı ekiplerinin 3 ayda bir piyasadan topladığı numuneler incelenecek. Uygunsuzluğu saptanan firmalar için cezai işlem uygulanacak.

Düzenlemeyle ayrıca uygunsuzluğu saptanan firmalara uygulanacak yaptırımlar netliğe kavuşturuldu. Hangi ihlalde ne tür cezalar uygulanacağı daha ayrıntılı hale getirildi.

Bir diğer yenilikle firmalara çalışma saatlerini Sağlık Bakanlığına bildirme zorunluluğu getirildi. Bakanlık yetkilileri, bildirilen çalışma saatlerine göre denetimlerini yapacak.

Damacana suların nakliyesinde kullanılan araçlarla satış yerleri artık yerel yönetimlerce ruhsatlandırılacak.

Sular, İşyeri Açma ve Çalışma İzin Belgesi bulunmayan yerler ile tüpgaz, otogaz, petrol ve petrol ürünleri depolama ve dağıtımı yapılan yerlerde, suyun fiziksel, kimyasal ve mikrobiyolojik özelliğini olumsuz yönde değiştirebilecek ısı, ışık, toz, duman, yağış gibi olumsuz şartlara açık ortamlarda satılamayacak ve depolanamayacak.

-Mesul müdür yerinde olacak-

İşletmelerde dolum yapıldığı sürece mesul müdür yerinde bulunacak. Mesul müdürün görevden ayrılması halinde 24 saat içinde Sağlık Bakanlığı'na bildirilecek. Yeni atama yapılıncaya kadar geçici mesul müdür atanacak.

Kaynak analizleri de bundan böyle rutin olarak yapılacak. Kirlilik saptanırsa işletmenin ruhsatı iptal edilecek.

Damacana suyu reklamlarında tüketiciyi aldatıcı ve yanıltıcı, belirlenen niteliklere aykırı, hastaları, yaşlıları, çocukları ve engellileri istismar edici bilgi ve sembollere yer verilemeyecek.

Daha önce izin verilen işletmeler, üretim izinlerini, analiz sertifikalarını ve etiketlerini bu yılın sonuna kadar uyumlaştıracak. Bu tarihe kadar uyumlaştırmalarını tamamlamayanların faaliyeti durdurulacak. Faaliyeti durdurulanlar 31 Aralık 2014'e kadar işlemlerini tamamlamazsa üretim izinleri iptal edilecek.