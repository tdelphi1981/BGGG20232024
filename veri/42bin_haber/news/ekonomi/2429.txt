En büyük nüfus artışı bu ilimizde olacak
Türkiye İstatistik Kurumu (TÜİK) Manisa Bölge Müdürü Mehmet Akyol, 2023 yılında Türkiye'de en yüksek yıllık nüfus artışının Şanlıurfa'da olmasının beklendiğini bildirdi.
TÜİK Manisa Bölge Müdürü Mehmet Akyol, yaptığı açıklamada, TÜİK'in mevcut nüfus eğilimlerinin tespit edilmesi ve bu eğilimlerin devamı halinde, gelecekteki nüfus yapısı hakkında kestirimlerde bulunulması amacıyla 2012 yılı Adrese Dayalı Nüfus Kayıt Sistemi (ADNKS) sonuçlarını baz alarak, 81 il için nüfus projeksiyonları ürettiğini bildirdi.
Üretilen projeksiyonlara göre, Türkiye nüfusunun 2023 yılında 84 milyon 247 bin 88 kişi olmasının beklendiğini dile getiren Akyol, "Nüfus 2050 yılına kadar yavaş bir artış göstererek, en yüksek değerini 93 milyon 475 bin 575 kişi ile bu yılda alacaktır. 2050 yılından itibaren düşmeye başlayan nüfusun, 2075 yılında 89 milyon 172 bin 88 kişi olması bekleniyor. 2012 yılında yaşlı nüfus olarak tabir edilen 65 yaş ve üzerindeki nüfus 5,7 milyon kişi, bunların toplam nüfusa oranı yüzde 7,5'tir. 2023 yılına gelindiğinde bu nüfus 8,6 milyon kişiye, oranı ise yüzde 10,2'ye, 2050'de 19,5 milyona, 2075'de de 24,7 milyona çıkacaktır. Yaşlı nüfusun toplam nüfusa oranı 2050'de yüzde 20,8'e, 2075'te yüzde 27,7'ye yükselecektir. Türkiye nüfusunun ortanca yaşı 2012'de 30,1 iken, 2023'te 34'e, 2050'de 42,9 ve 2075'te 47,4'e çıkacaktır." dedi.

Projeksiyona göre; Türkiye genelinde en yüksek yıllık ortalama nüfus artış hızının, yüzde 25,8 ile Şanlıurfa'ya ait olup, 2012 yılı nüfusunun 1 milyon 762 bin 75 olan ilin, 2023 nüfusunun 2 milyon 339 bin 322 olmasının beklendiğini belirten Akyol, "Şanlıurfa'yı, sırasıyla yüzde 21 ile Tekirdağ, yüzde 20,7 ile Antalya, yüzde 20.6 ile Gaziantep ve yüzde 20,3 ile Batman takip ediyor. En düşük yıllık ortalama nüfus artış hızı ise yüzde 35,7 ile Yozgat'a ait olup, 2012 yılı nüfusu 453 bin 211 olan ilin 2023 nüfusunun 305 bin 907'ye düşmesi beklenmektedir. Yozgat'ı, sırasıyla yüzde 15,5 ile Ardahan, yüzde 13,1 ile Çorum, yüzde 10,6 ile Zonguldak takip ediyor." diye konuştu...