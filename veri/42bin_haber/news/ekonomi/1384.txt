Türkiye savunmada atağa geçti
Türk savunma ve havacılık şirketlerinin 2012 yılında gerçekleştirdiği ihracat, yaklaşık 1,3 milyar dolar oldu. Türkiye'nin son yıllarda savunma sektörüne yaptığı yatırım ve destekleme stratejisi, Türk firmalarının dünyanın çeşitli coğrafyalarında sürdürdükleri tanıtım ve pazarlama çalışmaları, ihracat rakamlarına da yansıdı.

AA muhabirinin, Savunma ve Havacılık Sanayi İhracatçıları Birliği'nden aldığı bilgiye göre, geçen yıl yapılan ihracatta en büyük payı uçak ve helikopter parçaları, türbojetler ile tank ve zırhlı savaş araçları aldı.

2012 yılında yurt dışına 287 milyon dolar tutarında uçak ve helikopter parçası, 218 milyon dolarlık türbojet ve buna ait parçalar, 106 milyon dolarlık da tank ve zırhlı araç satıldı.

Türk savunma ve havacılık şirketlerinin 2012 yılında yaptıkları ihracat, önceki yıla göre yüzde 43 artarak 1 milyar 262 milyon dolar oldu. 

Türk savunma sektörünün en çok ihracat yaptığı ülke önceki yıl olduğu gibi yine ABD oldu.