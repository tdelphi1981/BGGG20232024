SPK Başkan yardımcılığına iki yeni isim
Sermaye Piyasası Kurulu, daha önce Kurulun Daire Başkanlığı görevini yürüten iki ismi Başkan Yardımcılığı görevine getirdi.
SPK yetkililerinden alınan bilgiye göre daha önce Ortaklıklar Finansmanı Daire Başkanlığı görevini yürüten Bircan Akpınar yeni dönemde Kurul Başkan Yardımcısı görevine getirildi. 
Önceki kurulda Kurumsal Yatırımcılar Daire Başkanı görevini yürüten Tevfik Kınık da Kurul Başkan Yardımcılığına getirilen bir diğer isim oldu. Yüksek lisansını Amerika Birleşik Devletleri'nin en önemli eğitim kurumlarından biri olan Harvard Üniversitesinde tamamlayan Kınık yeni dönemde Başkan Ertaş'ın yardımcılığını yapacak. 
31 Aralık 2012 tarihinde görevine başlayan Sermaye Piyasası Kurulu'ndan önceki dönemde de Kurul Başkan Yardımcılığı görevini yürüten Ömer Ergenç ve İbrahim Peker ise Başkan Yardımcılığı görevlerine yeni kurulda da devam edecekler.