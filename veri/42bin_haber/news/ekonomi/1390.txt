"Türkiye 2013'te turistler için ucuzlayacak"
2013'te tatil için gidilecek ülkeler arasında en hesaplıları İspanya ve Sri Lanka olurken, Türkiye ilk 10 en hesaplı ülke arasına girdi.(Metin Güneş / CNN TÜRK / Londra) -- Avustralya ve Güney Kore ise listenin sonunda yer aldı.

İngiltere'de posta idaresi Post Office tarafından her yıl hesaplanan Dünya Maliyetler Barometresi, 42 ülkede turistlerin tüketeceği başlıca mal ve hizmetlerden bir sepet oluşturup bunların fiyatlarını karşılaştırıyor.

Sepette 2 kişilik yemek fiyatı, bir kahve, bir şişe bira, bir kutu Coca-Cola, bir kadeh şarap, bir şişe su, güneş kremi ve bir paket sigara gibi ürünler bulunuyor.

Araştırmada bu 8 kalem ürünün Seul ve Darwin'de toplam maliyetinin 407 TL olduğu, oysa Malaga ve Galle'de sadece 101 TL olduğu belirlendi. Türkiye'de ise 148 TL oldu.

Yunanistan'da otel oda fiyatları yüzde 40 oranında ucuzlarken, bu ülkenin tatil tesislerinde fiyatlar yüzde 18 indirime gitti ve bu oran Avrupa'daki en büyük fiyat indirimi oldu.

Geçtiğimiz yıl Yunanistan'ın Post Office sepeti 188 TL idi; bu yıl ise 161 TL oldu.

Türkiye'den ise yıllarca süren fiyat artışlarının ardından turistler için iyi haber geldi. Dışarda yemenin maliyeti yüzde 22 azaldı. Türkiye'de fiyatlarda ortalama ucuzlama oranı yüzde 16 oldu.