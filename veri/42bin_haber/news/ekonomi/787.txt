Danıştay yönetmeliği durdurdu, 497 müdür ataması iptal
DANIŞTAY 5. Dairesi, bazı kamu kurum ve kuruluşlarında sınava tabi olan Sosyal Güvenlik Merkez Müdürü, Gençlik Merkezi Müdürü, yurt müdürü ve ilçe müdürlerinin atamalarında sınav şartını kaldıran kanun hükmünde kararnamenin yürütmesini durdurdu. Bu kararla, 497 müdürünün atamasının iptal edilmiş olacağı bildirildi. Davalı Başbakanlık karara itiraz edebilecek. Daire ise önümüzdeki günlerde davayı esastan karara bağlayacak.
BÜRO-SEN YÖNETMELİĞE DAVA AÇTI 
Türkiye Büro Çalışanları Sendikası, 27 Mart tarihli Resmi Gazetede yayımlanan Kamu kurum ve kuruluşlarında görevde yükselme ve unvan değişikliği esaslarına dair genel yönetmelikte değişiklik yapılmasına ilişkin yönetmeliğin, 1/c maddesindeki ilçe müdürü kadrolarına ibaresinin iptali ve yürütmesinin durdurulması istemiyle dava açtı. Danıştay, 2 Ekim tarihli kararıyla yönetmeliğin birinci maddesinin tamamı yönünden yürütmeyi durdurma kararı verdi. Büro-Senin 2012/4710 esas sayılı davasında ise maddenin tümü yönünden yürütmeyi durdurma verildiği için bu dosyada yeniden yürütmeyi durdurma kararı vermeye yer olmadığı kararı verildi. 
KARAR NASIL UYGULANACAK 
Davacı sendikanın Genel Başkanı Fahrettin Yokuş, Danıştay kararıyla 497 müdürün atamasının iptal edildiğini ve Hükümetin siyasi kadrolaşmasının yargıdan döndüğünü vurgulayarak dünkü açıklamasında şu değerlendirmeleri yaptı: 
30 GÜN İÇİNDE İPTAL EDİLECEK 
Danıştay kararının Başbakanlığa ulaştığı tarih tebliğ tarihi olacaktır. Tebliğ tarihinden sonraki 30 gün içinde tüm atamalar iptal edilecektir. Türk Büro-Sen olarak hizmet kolu kapsamımızda olan Sosyal Güvenlik Kurumunda bu tarihten sonra atanmış olan toplam 450 Sosyal Güvenlik Merkez Müdürü, Gençlik ve Spor Genel Müdürlüğünde atanan 5 adet Gençlik ve Spor Merkez Müdürü, 12 adet ilçe müdürü ile 30 adet yurt müdürü olmak üzere sınavsız ataması yapılan toplam 497 kişinin müdürlük ve ilçe müdürlüğü kadroları iptal edilmiş olacaktır. İlçe müdürlükleri bulunan diğer bakanlıklarda da sözkonusu tarihler arasında atama yapılmışsa onlar da iptal edilecektir.  
PARTİ DEVLETİ 
Hükümet şef kadrosundan müşteşar kadrosuna kadar tüm ünvanlara sınavsız yandaşlarını atayarak, parti devleti oluşturmaya çalışmıştır. Bu adaletsiz ve hukuksuz çabalara artık son verilmesi gerekmektedir. Yargı kararlarına uyulmalıdır. İptal edilen 497 müdürlük için sınavlar açılarak, ehliyetli, liyakat sahibi ve bu kadroları hak edenler sınav sonuçları doğrultusunda kadrolara atanmalıdır. Konunun sonuna kadar takipçisi olacağız. 
 