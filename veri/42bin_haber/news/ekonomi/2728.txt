Sigortada "stopaj iadesi" uyarısı
Bireysel emeklilik sigortalarından 10 yılı tamamlamadan ayrılanlara, anaparadan kesilen stopajın iadesi için başvuru süresi 29 Ağustos'ta sona eriyor. Türkiye Sigorta Reasürans ve Emeklilik Şirketleri Birliği Yönetim Kurulu Başkanı Recep Koçak, AA muhabirine yaptığı açıklamada, 6327 Sayılı Bireysel Emeklilik Tasarruf ve Yatırım Sistemi Kanunu'nda geçen yıl çok önemli değişiklikler yapıldığını belirtti.

Bunlardan birinin de tasarrufların ödenmesi aşamasında yapılan vergi uygulamaları olduğunu ifade eden Koçak, geçmişte sistemden 10 yılını tamamlamadan veya 56 yaşını doldurmadan ayrılışta anapara ve getiri toplamı üzerinden yapılan yüzde 15 stopaj kesintisinin, yeni düzenlemeyle sadece getiri üzerinden kesinti yapılması şeklinde sınırlandığına dikkati çekti.

Koçak, şunları söyledi:
"Stopaj kesintisinin, tüm birikim üzerinden yapılması uygulaması yasa uyarınca 29 Ağustos 2012 tarihinde sona erdi. Yeni yasayla vergi kesintisi sadece gelir üzerinden yapılıyor. Yasaya eklenen geçici madde ile daha önce sistemden çıkmış olanlardan anapara üzerinden kesilen vergi iade ediliyor. 

Sistemden erken çıkış yapanlar, iade için kendi emeklilik şirketlerine başvurarak süreci başlatabilirler. Vergi iadesini alabilmek için sigortalıların, kendi sigorta şirketlerinden alacakları dilekçe ve poliçe örneğini Büyük Mükellefler Vergi Dairesi Başkanlığı Vergilendirme Grup Müdürlüğü'ne göndermeleri, eğer daha önce bu konuda dava açmışlarsa ilgili yargı mercine verecekleri 'feragat dilekçesini' de bu evraklara eklemeleri gerekiyor."

Koçak, stopaj iadesi talebinde zaman aşımı bulunduğunu da dikkati çekerek, düzenlemeden 1 Ocak 2007 tarihinden önce sistemden ayrılanlara iade yapılmasının ise söz konusu olmadığını sözlerine ekledi.