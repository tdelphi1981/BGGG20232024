Bir devir böyle bitti...
Otoyol ve köprü geçişlerinde kullanılan Kartlı Geçiş Sistemi (KGS) gişeleri 00.00 itibariyle sona erdi ve tabelalar sökülmeye başlandı.
Düzce'de Bolu Dağı TEM otoyolu gişelerinde  Kartlı Geçiş Sistemi (KGS) uygulamasının sona ermesinin ardından yeni HGS tabela  ve levhalarıyla değiştirildi. 
Otoyol ve köprü geçişlerinde kullanılan KGS'nin kullanımdan kaldırılması  ile Düzce'nin Kaynaşlı ve Gölyaka otoyol gişelerinde gece yarısından itibaren KGS  ile geçişler durduruldu. 
Gişeleri dubalarla kapatan görevliler, öğlen saatlerinde KGS tabelalarını  kaldırarak yerine itfaiye araçlarının yardımıyla Hızlı Geçiş Sistemi (HGS)  levhalarını astı.   
Yoğun araç geçişinin yaşanmadığı Düzce gişelerinde herhangi bir  olumsuzluk yaşanmazken, uygulamanın sona erdiğinden habersiz bazı sürücülerin  gişelerden mecburi geçiş yaptıkları görüldü. 
Karayolları Genel Müdürlüğü ve PTT Genel Müdürlüğünce hazırlanarak 17 Eylül 2012 itibariyle kullanılmaya başlanan HGS, KGSden farklı olarak gişelerden durmaksızın geçmeye imkan sağlıyor.