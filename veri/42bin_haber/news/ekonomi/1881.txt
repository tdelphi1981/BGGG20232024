İstanbulun zam şampiyonu maç bileti
İstanbul Ticaret Odası (İTO), fiyat endekslerinde bir önceki aya ve yıla göre en fazla artış ve azalış gösteren maddeleri açıkladı. İTO endeksine göre bir önceki yılın aynı ayına göre en çok zam yapılan kalem maç bileti oldu.
Ocak ayında İstanbul Ücretliler Geçinme İndeksine göre, bir önceki yılın aynı ayına göre Kültür, Eğitim ve Eğlence Harcamaları grubunda yer alan maç giriş ücreti, yüzde 43.69 oranındaki artışla fiyatı en fazla yükselen madde oldu.  
Önceki ocak ayına göre en fazla artış yaşayan maç giriş ücretini, yüzde 30.11 oranındaki artışla leblebi, yüzde 29.22 ile buzdolabı yüzde 29.20 ile kakaolu fındıklı bar takip etti.  
Ocak ayında geçinme indeksinde 119 maddenin fiyatında artış gözlenirken, Gıda Harcamaları, Yaş Kuru Sebzeve Meyve grubunda yer alan mandalina, ocak ayında yüzde 21.72 oranı ile fiyatında en fazla artış izlenen mevsimsel ürün oldu. Mandalinayı, yüzde 16.88 fiyat artışıyla karnabahar, 11.55 ile lahana ve yüzde 11.53 ile ayva takip etti. Aylık bazda en fazla artış yüzde 20.88 ile diş tedavi ücretinde oldu.