Rusya ile ABD arasında et krizi
Rusya sağlık açısından zararlı maddeler içerdiği gerekçesi ile ABD'den sığır ve domuz eti ithalatını durdurdu. Rusya federal gıda güvenliği ajansı, ABD, Meksika, Kanada ve Brezilya'nın dünyanın 160'tan fazla ülkesinde insan sağlığı açısından zararlı görülen, hayvanların büyümesini hızlandıran ractopamine maddesi kullandıkları gerekçesi ile yılbaşında uyarıda bulunmuştu.
ABD hükümeti et endüstrisi lobisi, kabul edilebilir seviyede ractopamine maddesinin kullanılmasının sağlık açısından zararlı olmadığını, BM gıda güvenliği birimleri tarafından da onaylandığını savunuyor.

Rusya'nın ithalat yasağı, ABD et sektörüne öneli ölçüde zarar verecek. ABD Et İhracat Federasyonu'na göre 2012'nin ilk 11 ayında Rusya'ya 280 milyon dolar değerinde domuz eti ve 305 milyon dolar değerinde sığır eti ihraç edildi. Federasyonu'nun Rusya'ya bir heyet göndererek yasak kararının gözden geçirilmesi için çalışacakları kaydedildi.

İki ülke arasında et ithalatı konusunda yaşanan krizin, siyasi ve diplomatik ilişkilerdeki gerginliği olumsuz etkilemesinden endişe ediliyor. ABD geçen yıl Magnitski yasası olarak bilinen kararla 60 kadar Rus üst düzey yetkilinin ABD'ye girişlerini yasaklamıştı. Moskova da karşı yönde adım atarak Amerikalıların kimsesiz Rus çocuklarını evlat edinmelerini engellemişti. 

Rusya yönetimi et ürünlerine getirilen yasağın, ikili ilişkilerde yaşanan sorunlarla ilişkili olmadığını savunuyor.