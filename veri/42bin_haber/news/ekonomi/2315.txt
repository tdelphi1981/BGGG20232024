Karadeniz'de petrol için dev işbirliği
TPAO ve Shell arasında Batı Karadeniz Derin Deniz Arama ve Üretim Anlaşması imzalandı. Enerji ve Tabii Kaynaklar Bakanı Taner Yıldız şahitliğindeki anlaşmaya TPAO adına Genel Müdür Mehmet Uysal, TPAO Arama Daire Başkanı Ömer Şahintürk, Shell adına da Shell Uluslararası Aramadan Sorumlu Kıdemli Başkan Yardımcısı Ceri Powell ve Shell Uluslararası Arama ve Üretim Direktörü Andy Brown imza koydu.

Bakan Yıldız törende yaptığı konuşmada, TPAO ile Shell'in Batı Karadeniz'de yüzde 50, yüzde 50 ortak olarak petrol ve doğalgaz çalışması yapacağını bildirdi.

Özel sektör ve kamu tarafından yürütülen arama faaliyetleri sonucunda 27 milyon tonluk üretim artışı sağlandığına işaret eden Yıldız, ''Bu keşifler olmasaydı biz son 10 yılda ithalat için 35 milyar dolar daha fazla para ödemiş olacaktık'' diye konuştu.

Chevron 100 milyon doları ödedi

Bir gazetecinin, ''Chevron ile yürütülen anlaşma çerçevesinde yeni bir kuyu açılmaması durumunda şirket 100 milyon dolarlık bir ceza ödemek durumunda kalacaktı. Bu noktada alınan bir karar var mı?'' şeklindeki sorusu üzerine Yıldız, Chevron'un büyük bir nezaket göstererek 100 milyon doları ödediğini bildirdi.

Shell'in de bugünkü anlaşma karşılığında Türk tarafına 5 milyon dolar imza ikramiyesi ödediğini, ayrıca anlaşmanın içinde 150 milyon dolar civarında bir teminat mektubu bulunacağını kaydeden Yıldız, anlaşma çerçevesinde TPAO ile Shell'in yüzde 50, yüzde 50 ortak olarak işlemlerini yürüteceklerini ifade etti.

Shell Uluslararası Arama ve Üretim Direktörü Andy Brown da anlaşma çerçevesinde ilk aşamada 1500 metrekarelik alanda 3 boyutlu sismik verilerin toplanıp analiz edileceğini, 3 yıllık süre zarfında da derin deniz arama çalışması kapsamında en az bir kuyu açılmasının öngörüldüğünü söyledi.

Anlaşmaya göre, Shell'in önümüzdeki 3 yıl için taahhüdünün 150-200 milyon dolar civarında olacağını kaydeden Brown, Karadeniz'de tamamen farklı bir jeolojik ufukta araştırma yapmış olacaklarını dile getirdi. 

Brown, ''Böylesi bir arama çalışmasına bu kadar para bağlamamız bu alanın ümit vaat ettiğini gösteriyor. Hatırı sayılır bir petrol ve doğalgaz bulmayı ümit ediyoruz'' diye konuştu.

TPAO Genel Müdürü Mehmet Uysal da, bugünkü ortaklık ile Batı Karadeniz'de yeni bir aramacılık sayfası açıldığını belirtti. 

Uysal, TPAO'nun da ayrıca 2013 ve 2014 yıllarında Istranca-1 keşfinin ekonomik boyutunu incelemek için 3 yeni kuyu açmak için hazırlık yaptığını kaydetti.