Sigara üreticilerine Maliye baskını
Maliye Bakanı Mehmet Şimşek'in talimatıyla kayıtdışı ile mücadele kapsamında, vergi müfettişleri 7 sigara firmasının üretim tesisi, hammadde ve nihai ürün ambarlarında fiili envanter ve denetim çalışmaları yaptı.
Edinilen bilgiye göre, Maliye Bakanı Mehmet Şimşek'in talimatıyla dün harekete geçen Vergi Denetim Kurulu Başkanlığına bağlı vergi müfettişleri, sigara sektörünün analiz edilmesi, sigaranın üretim, satış ve ihracat sürecinin incelenmesi çerçevesinde, Türkiye'de sigara üretimi gerçekleştiren 7 firmayı denetledi. 
Müfettişler 7 firmanın İzmir, Samsun, Manisa, Kırklareli, Tokat, Kocaeli, İstanbul ve Mersin illerinde bulunan üretim tesisi, hammadde ve nihai ürün ambarlarında envanter ve denetim çalışması yaptı. Söz konusu fiili envanter ve denetim çalışmasında, sigara üreticilerinin 7 adet üretim tesisinde ve 25 adet ambarında hammadde ve mamul ambarlarında bulunan ürünler sayıldı. 
Denetimlerde, 84 vergi müfettişinin yanı sıra vergi dairesi başkanlıkları ve defterdarlıklarda görevli 80 yoklama memuru ve gelir uzmanı, Tütün ve Alkol Piyasası Düzenleme Kurumu'nda (TAPDK) görevli 20 tütün eksperi de görev aldı. 
Yapılan fiili envanter ve denetim çalışması sonucunda elde edilen veriler, Vergi Denetim Kurulu Başkanlığınca analiz edilerek, yapılan analizler sonucunda, vergi kayıp ve kaçağına ilişkin riskli alanlar belirlenecek ve ardından detaylı incelemelere geçilecek. 
Maliye Bakanlığı yetkilileri, bundan sonra da sigara sektöründe ortaya çıkabilecek vergi kayıp ve kaçağının önlenmesi amacıyla bu tür denetimlerin yapılmasına devam edileceğini ifade ettiler. 
Bakan Şimşek, geçtiğimiz hafta yaptığı açıklamada, önümüzdeki dönemde kayıtdışı ile mücadelede daha yoğun bir çalışma içerisine gireceklerini, bu çerçevede yeni vergi müfettişleri alınacağını ve bazı sektörlerdeki denetimleri artıracaklarını söylemişti.