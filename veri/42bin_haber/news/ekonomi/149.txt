Bakan Eker: İşsizlik sorununu bu proje çözer
Gıda, Tarım ve Hayvancılık Bakanı Mehdi Eker, tarımda hatalı sulamanın önüne geçecek arazi toplulaştırma projesinin işsizliği azaltacağını söyledi.
Projeyle Güneydoğu'da 1 hektar arazinin sulanmasının 10 kişiye iş kapısı açacağını söyleyen Bakan Eker, "Neresinden bakarsanız yüzbinlerce iş ve istihdam üretmesi demektir. Bu bölgenin bütün işsizlik sorununu bu proje çözer." dedi.

Gıda, Tarım ve Hayvancılık Bakanı Eker, MÜSİAD Gıda ve Tarım Sektörü Türkiye İstişare Toplantısı'na katıldı. Burada konuşan Bakan Eker, meyveyi, sebzeyi, yem bitkilerini geliştirilmesi için mutlaka daha fazla suya ihtiyaç olduğunu söyledi. Bunun için Dicle ve Fırat'ın sularının kontrol altına alınabilmesi adına uygun projelerle bu suların kullanılabilir hale getirilmesi gerektiğini ifade eden Eker, 1989 yılından bu yana unutulan GAP projesini hükümet olarak yeniden faaliyete geçirdiklerini dile getirdi. Bakan Eker, konuşmasını şöyle sürdürdü: "73 tedbir altında 9 eksende GAP eylem planı hazırladık. O günden bugüne bütün sektörlerde alt yapı, sulama, toplulaştırma, sosyal sektörlerdeki birçok proje ekonomik sektörlerdeki birçok proje hayata geçit. Ve büyük bir hızla da hedefine doğru nihayi tamamlanmaya doğru gidiyor. Bölgemizi ilgilendiren ana sulama kanallarının inşaatı Dicle Kral Kızı barajlarının sularının 144 kilometrelik bir boru ile Karacadağ'ın eteklerinde Çınar'ın güneyinde Salur'un eteklerine kadar götürecek olan ara kanalın inşaatı hızla devam ediyor."

"SUYUN BEREKET YERİNE FELAKET GETİRME İHTİMALİ VAR"

Bakan Eker, Güneydoğu Anadolu Bölgesi'nde 2 milyon 100 bin hektar civarındaki tarım arazisinin toplulaştırmasını yaptıklarını ifade etti. Sadece Diyarbakır'da yaklaşık 700 bin hektar arazide toplulaştırma yapıldığını kaydeden Eker, "Ne demek toplulaştırma? Niye gerek duyuyoruz toplulaştırmaya? Çünkü suyu topraklara bölmüyor. Yarına getirdiğimizde eğer toplulaştırma yapılmamışsa, eğer tarla içi geliştirme hizmetleri sağlanmamışsa, bunlar yapılmamışsa, o zaman o suyun bereket yerine felaket getirme ihtimali var. Geçmişte Harran'da yer altı sulamalarında biz bunu yaşadık."

Daha önceden 50 bin hektar arazinin hatalı sulama uygulamaları nedeni ile tuzlanıp çoraklaştığını belirten Eker, şu anda o hataları telafi etmeye çalıştıklarını dile getirerek, "Önemli bir kısmını da kurtardık son 5-6 yıl içerisinde yaptığımız projelerle. Gerisi de yolunda devam ediyoruz. Biz toplulaştırmayı ve tarla içi geliştirme hizmetlerini bununla birlikte yapıyoruz." dedi.

Şanlıurfa 600 bin, Diyarbakır'da 700 bin ve diğer bölgelerle birlikte 2 milyon 100 bin arazide toplulaştırma yapıldığını kaydeden Eker, böylece modern bir tarım alanı haline geleceğini belirtti. Eker, 1 hektar arazinin 5-10 kişiye iş alanı oluşturacağını ifade etti. Toplulaştırmanın yapılması sonrasında 100 binlerce kişin iş sahibi olacağını ifade eden Eker, şöyle bir hesap yaptı: "İşsizlik çözmesi açısından çok önemli. Çünkü 1 hektar arazinin sulanması nereden bakarsanız bir hesaba göre 10 kişi bir hesaba göre daha fazla kişiye is istihdam üretmesi demektir. 5 ile çarpın 1 milyon hektar arazi eğer biz sulamaya açarsak ki şu an itibari 260-270 bin hektar alan sulanıyor. İlave 750 bin hektar sulanması demek. Bunun neresinden bakarsanız 100 binlerce iş ve istihdam üretmesi demektir. Bu bölgenin bütün işsizlik sorununu bu proje çözer."