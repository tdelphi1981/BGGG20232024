Avrupa'yı sarsan at eti skandalının kaynağı bulundu
At etleri Güney Kıbrıs üzerinden Lüksemburg'a gitmiş
Avrupa'da, bazı donmuş ürünlerde at eti tespit edilmesiyle patlak veren skandalın ucu, Güney Kıbrıs'a da dokundu. Fransız şirketi Comigel'in Lüksemburg'daki fabrikalarına yönelik at eti naklinin, Rum kesimi üzerinden de gerçekleşmekte olduğu iddia edildi.

Fransız makamlarının araştırmalarına göre, etin Romanya'daki bir kesimhaneden yola çıktığı ve Güney Kıbrıs ile Hollanda'daki tüccarlar aracılığıyla Lüksemburg'daki fabrikaya vardığı belirlendi. At eti skandalına karıştığından bahsedilen şirketin merkezinin Limasol'da bulunduğunu ifade edilirken, konu ile ilgili olarak Rum Sağlık Bakanlığı geniş çaplı bir araştırma başlattı. 

Rum Sağlık Hizmetleri Müdür Yardımcısı Hristos Hristu, Rum tarafındaki özel bir şirket tarafından, içerisinde at eti olduğunu doğrulayan bir gıda partisi tespit edildiğini ve bunlara el konulduğunu kaydetti. Süpermarketlerin önümüzdeki günlerde bahse konu ürünlerin piyasadan çekildiğini açıklayacaklarını dile getiren Hristu, ortada tüketicilerin aldatılması gibi bir konu bulunduğunu söyledi. Rum piyasasında içerisinde at eti bulunan biftekler tespit edilmediğini söyleyen Hristu, lazanya ve diğer ürünlerdeki kontrollerin ise devam etmekte olduğunu belirtti.

Konu ile ilgili olarak da Rum basını, Rum Sağlık Hizmetleri çalışanlarının dün şirkette araştırma yaptıklarını aktardı. Rum basını, yetkili birimlerin, Güney Kıbrıs'ın adının da skandala karışmasıyla ilgili olarak bugün ilgili birimlerden izahat isteyeceklerini ekledi.

Bu ürünleri ithal eden neredeyse bütün şirketlerin, içerisinde at eti bulunduğundan şüphelenilen donmuş sığır eti ürünlerini tedbir amaçlı piyasadan çektiklerini ifade eden Rum gazeter, Comigel şirketi tarafından üretilen bazı ürünlerin piyasadan çekildiğini de belirtti.