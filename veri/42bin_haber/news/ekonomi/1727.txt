Fındık üreticisine alan bazlı gelir desteği
Bakanlar Kurulu'nun fındık üreticilerine alan bazlı gelir desteği ve alternatif ürüne geçen üreticilere telafi edici ödeme yapılmasına dair kararı, Resmi Gazete'nin bugünkü sayısında yayımlanarak yürürlüğe girdi.
Konuya ilişkin Bakanlar Kurulu kararı, Gıda, Tarım ve Hayvancılık Bakanlığı'nın 26 Kasım 2012 tarihli yazısı üzerine 28 Ocak 2013 tarihinde alındı.
Kararla ruhsat verilen sahalarda fındık yetiştiriciliği yapan üreticilerle ruhsatsız alanlarda fındık bahçelerini sökerek alternatif ürüne geçen üreticilerin desteklenmesine ilişkin usul ve esaslar düzenlendi. 
Buna göre, fındık üretici belgesine sahip kamu kurum ve kuruluşları hariç gerçek ve tüzel kişilere 2012 yılı ürünü için dekar alana 150 lira, 2013 yılı için dekar alana 160 lira ve 2014 yılı ürünü için dekar alana 170 lira alan bazlı gelir desteği ödemesi yapılacak. 
Alan bazlı gelir desteği başvuruları, 2012 yılı için kararın yayımından 30 Nisan 2013, 2013 yılı için kararın yayımından 31 Aralık 2013, 2014 yılı için ise 1 Ocak 2014'ten 31 Aralık 2014 mesai bitimine kadar yapılabilecek. 
Telafi edici ödemeler

Öte yandan ruhsatsız fındık bahçelerini sökerek alternatif ürüne geçen kurum ve kuruluşları hariç gerçek ve tüzel kişilere, 2012-2014 yılları arasında telafi edici ödeme yapılacak. 
2012 yılı için telafi edici ödeme başvuruları kararın yayımından 30 Nisan 2013 tarihine kadar devam edecek. 2012 yılı için başvuranlara, ilk yıl için dekara 300 lira, ikinci ve üçüncü yıl için dekara 150'şer lira olmak üzere dekara toplam 600 lira ödeme yapılacak. 
2013 yılı için telafi ödeme başvuruları, kararın yayımı tarihinde başlayarak 31 Aralık 2013 mesai bitiminde sona erecek. 2013 yılı için başvuranlarda, ilk yıl için dekara 300 lira, ikinci yıl için dekara 150 lira olmak üzere toplam 450 lira ödenecek. 
2014 yılı için telafi edici ödeme başvuruları, 1 Ocak 2014'te başlayacak ve 31 Aralık 2014 mesai bitimine kadar devam edecek. 2014 yılı için başvuranlara dekara 300 lira ödeme yapılacak. 
Üreticilere yapılacak ödemeler, Ziraat Bankası aracılığıyla gerçekleştirilecek. Üreticilere yapılacak toplam ödeme tutarının yüzde 0,2'si, bu bankaya hizmet komisyonu olarak ödenecek.