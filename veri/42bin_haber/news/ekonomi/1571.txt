Elektrik sayaçları 2014'te değişecek
Afyonkarahisar'da düzenlenen ELDER'in 6'ncı Sektör Toplantısı'na katılan Enerji ve Tabii Kaynaklar Bakanı Taner Yıldız, enerji sektörünün kamunun üzerine yük olmaktan çıktığını söyledi. Bakan Yıldız, enerji sektörünün adalet, sağlık ve emniyet gibi sektörlerin finansmanında kaynak olma noktasında ciddi bir yere geldiğini kaydetti.
Enerji tasarrufu sağlanması için Türkiye'de 10 yaşını doldurmuş tüm elektrik sayaçlarının bedelsiz değiştirileceğini açıklayan Bakan Yıldız, eski sayaçların enerji tüketimini yüzde 1,5 civarında daha az kaydettiğini belirtti. Bu nedenle Türkiye'deki bütün 10 yılını doldurmuş sayaçları değiştirmek istediklerini vurgulayan Bakan Yıldız, "Bunu yaparak akıllı şebekeleri ve bazı sayaçların teknolojik özelliklerini, dağıtım hizmeti şirketlerinin abone bilgi sistemleriyle birleştireceğiz. Bu değişikliği tüm aboneleri kapsayacak şekilde planlıyoruz. Eski sayaçlar Ocak 2014'ten sonra değişmeye başlayacak. Vatandaşlar bunun için bir bedel ödemeyecek" dedi.

BEDEL ALINMAYACAK

Sayaç bedellerinin zaman zaman tartışma konusu olduğuna dikkati çeken Bakan Yıldız, şöyle dedi: "Kamuoyunda, sayaç değişimi için 19 TL alınacağı söylendi. Bu rakamın bakım ve onarım bedeliyle birlikte abonelere 42 TL olarak yansıyacağı iddia edildi. Biz bu bedelin vatandaştan alınmasının doğru olmadığına karar verdik. Sayacı değiştirmenin bizlere getirisi daha fazla olacak. Bu nedenle vatandaşa bir bedel yansıtmadan, tüm yenileme tarafımızdan yapılacak."

Birkaç ay önce doğalgaz ve elektrikle ilgili sıkıntı yaşanacağı yönünde kamuoyunda iddiaların da olduğunu hatırlatan Bakan Yıldız, "Enerji dağıtımı konusu atmosfere açık bir iş. Bu nedenle kesinti ve aksaklıklar normal" dedi. Kurulu güçte enerji sektörünün geçen yıl yüzde 8.1 civarında büyüdüğünü anlatan Bakan Yıldız, 2012'de 242 milyar kilowatt saat elektrik tüketildiğini söyledi. 

KAYIP KAÇAKTA AB'DEN DAHA İYİYİZ

Elektrik kesintisi ve buna bağlı şikayetlerde yüzde 20'nin üzerinde bir azalma olduğunu kaydeden Bakan Yıldız, Türkiye'nin kayıp kaçakta Avrupa Birliği'nden iyi bir orana yükseldiğini iddia etti. Elektrik kesintilerinde birkaç şehirde sıkıntı kaldığına değinen Bakan Yıldız, "Dicle ve Van bölgesiyle alakalı kayıp kaçakları bir yana bırakırsak sektör amacına ulaşmıştır. Dağıtım şirketlerimiz, AB ortalamasının daha altında. Yüzde 9.4'lük bir kayıp kaçak oranıyla çalışmaktalar. Bu başarıyı 3-4 ildeki sıkıntılar gölgelememelidir" diye konuştu.

Toplantıda ELDER Başkanı Nihat Özdemir ve TBMM Enerji Komisyon Başkanı AK Parti Malatya Milletvekili Mücahit Fındıklı ve Enerji Piyasası Düzenleme Kurulu Başkanı Hasan Köktaş da bir konuşma yaptı. Toplantı sektör temsilcilerinin katılımıyla daha sonra basına kapalı devam etti.