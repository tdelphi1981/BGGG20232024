Tuşa dalgın TÜİK'çi bastı
TÜİK'in, Kasım ayı enflasyon verilerini 17 dakika önce açıklamasının sırrı çözüldü. Verilerin 17 dakika önce açıklanmasında iddia edildiği gibi hackerlerin değil, dalgın uzmanın rolü olduğu ortaya çıktı.

HÜSEYİN ÖZAY 
Piyasalarda polemiğe yol açan TÜİK'in, Kasım ayı enflasyon verilerini 17 dakika önce açıklamasının sırrı çözüldü. Verilerin 17 dakika önce açıklanmasında iddia edildiği gibi hackerlerin değil, dalgın uzmanın rolü olduğu ortaya çıktı. Söz konusu verilerin ayrıca siteye yaklaşık 30-45 dakika önce yüklendiği de belirtildi. 
Türkiye İstatistik Kurumu'nun (TÜİK), Kasım ayı enflasyon verilerinin 17 dakika önce açıklanması ile ilgili ön incelemesi tamamlandı. Olayda ihmali bulunan personelle ilgili soruşturma ise devam ediyor. Soruşturmanın sonuçlanmasının ardından ise ilgili personele verilecek cezalar netleşecek. 
UZMAN ŞİFRE KOYMAYI UNUTMUŞ
TÜİK'in yaptığı ön incelemeye göre, enflasyon rakamlarının erken açıklamasında, uzmanların dalgınlığı etkili oldu. STAR'ın TÜİK yöneticilerinden edindiği bilgiye göre, enflasyon gibi veriler, resmi internet sitesine "stabil veriler" ve "bülten" olarak iki aşamada yükleniyor. Verilerin sisteme yüklenmesi uzun sürdüğü için de, stabil veri olarak nitelendirilen tabloların siteye yüklenmesi açıklanmadan çok önce gerçekleştiriliyor. Tüm araştırmaların stabil verileri de bu şekilde siteye yükleniyor. Uzmanlar, verilerin tüm oyunculara aynı anda ulaşması için de, stabil verilere şifre koyarak siteyi yüklüyorlar. Saat geldiğinde ise şifre kaldırılıyor ve verilere tüm oyuncuların ve müşterilerin aynı anda ulaşması sağlanıyor. 
Kasım ayı enflasyon rakamları da, yaklaşık saat 09.00'dan itibaren siteye girilmeye başlandı. Ancak bu kez uzman, stabil olarak nitelendirilen verileri "şifre" koymayı unuttu. Ve, saat 10.00'da açıklanması gereken veriler, böylece erişilebilir hale geldi. Yapılan ilk araştırmada, şifreleme işleminin gerçekleştirilmemiş olmasında uzmanların dalgınlığının etkili olduğu görüldü. Ancak TÜİK yine de, bir kasıt olup olmadığını araştırıyor. 
SPK BEKLEMEDE
Öte yandan, enflasyon verileri ile borsada alım satım yapıldığı yönündeki iddialar üzerine gözler SPK'ya çevrildi. SPK ise, konuyu ve iddiaları değerlendirdi. Yapılan değerlendirmede, inceleme için TÜİK'in soruşturmasının sonuçlanmasının beklenmesi kararlaştırıldı. Rapora göre, SPK işlemlerle ilgili inceleme başlatabilecek.