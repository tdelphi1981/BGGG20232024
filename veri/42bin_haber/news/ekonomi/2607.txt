BMC'ye Kirpi uyarısı
Terörle mücadelede hayati önem taşıyan mayına dayanıklı araç 'Kirpi'lerin üretimini geciktiren BMC'ye sert bir uyarı geldi.
Geçtiğimiz günlerde Savunma Sanayii Müsteşarlığı'na (SSM) çağrılan firmanın üst düzey yöneticileri, teslimatların bir an önce tamamlanması konusunda uyarıldı.Zaman'dan Emre Soncan'ın haberine göre şirket yetkililerine, "TSK, proje kapsamında geri kalan araçları istiyor. Teslimatı sürekli erteliyorsunuz. Bu da zafiyete yol açıyor." mesajı verildi. BMC ise, nakit sıkıntısı yaşadığını ve sorunu çözeceğini belirtti.

Savunma Sanayii Müsteşarlığı (SSM) tarafından açılan mayına dayanıklı zırhlı araç ihalesi sonucunda, Çukurova Holding bünyesinde yer alan BMC ile 2009'un Mart ayında sözleşme imzalanmıştı.

Araçların, Aralık 2011'e kadar teslim edilmesi gerekiyordu. Firma, maddi sıkıntı nedeniyle üretimi gerçekleştiremeyince süre 2012'nin Mayıs ayına kadar uzatılmış ve bu tarihe kadar 278 adet Kirpi, TSK envanterine girmişti.

Kalan 190 adet Kirpi'nin teslimatının da en geç nisana kadar tamamlanması öngörülüyordu. Çünkü BMC, sonunda aradığı krediyi bulmuş ve terörle mücadelenin kritik unsurlarından Kirpilerin üretimi yeniden başlamıştı. Fakat çalışanların maaşları ödenmeyince Kirpi üretimi yine durdu.

Yılan hikayesine dönen teslimat süreci SSM'yi de kızdırdı. Firma yetkilileri, müsteşarlığa çağrılarak son durum hakkında kendisinden bilgi istendi. BMC de teslimatı tamamlayacağı sözünü yineledi. Öte yandan BMC'nin 'savunma' üretimi için bir yabancı grupla ortaklık görüşmeleri yaptığı dile getiriliyor.