Jandarmaya 'Alo' dedirten rekabet
Türk Telekom ara bağlantı ücretinden ucuza kart satınca Rekabet Kurulu'na şikayet geldi.
Türk Telekom'un Jandarma Birliklerinde 2,80 TL'den satışa sunduğu şifreli kartlar, Rekabet Kurulu ve BTK'ya şikayet konusu oldu. Kurumun lisans dağıttığı firmaları isyan ettiren olay şöyle:

Jandarma Birlik Kantinlerinde tekel durumundaki Jandarma Asayiş Vakfını Destekleme (JAVDES) A.Ş., Türk Telekom ile yaptığı protokol uyarınca Temmuz 2008'den itibaren kantinlerde Türk Telekom kontörlü kartlarını satıyordu. Kantinlerde halen sadece tanesi 4.00 TL olan 50 kontörlük Smart Kart satışı olan jandarma, Kasım ayından itibaren 45 dakikalık şifreli kart için de Türk Telekom'la anlaşmaya gitti. JAVDES, Jandarma Birlikleri Kantin Başkanlıklarına bir yazı göndererek KDV dahil 2.80 TL'ye alınan Türk Telekom şifreli kartlarının kantinlerde 3.00 TL'ye satışa sunulacağını bildirdi. Bu pazarlık Telekom'un lisans sattığı firmalarda şok etkisi yarattı. Firmalar, Telekom'un kendilerinden tahsil ettiği ara bağlantı ücretinin şifreli kart ücretinden pahalı olduğunu belirterek, Türk Telekom'un bu ürünüyle rekabeti açıkça ihlal ettiğini savundular. Rekabet Kurulu'na başvuran firmalar, ihalelerin başlayacağı Aralık ayından önce ihlalin ortadan kaldırılmasını talep ettiler.