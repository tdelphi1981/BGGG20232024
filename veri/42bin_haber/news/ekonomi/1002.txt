Özeller formacı
Okullardaki serbest kıyafet konusunda görüş soran Türkiye Özel Okullar Birliği, 206 üye okuldan velilerin isteği doğrultusunda Forma ile devam kararı alındığı yanıtını aldı.
TÜRKİYE Özel Okullar Birliği Milli Eğitim Bakanlığına Bağlı Öğrencilerin Kılık Kıyafetlerine Dair Yönetmelik ile ilgili üyelerinin görüşlerini almak için çalışma başlattı.  206 okul, velilerinden gelen talepler doğrultusunda formaya devam kararı etme yönünde fikir birliğine vardığını açıkladı. Derneğin 853 üyesi var ve diğer okullar henüz cevap vermedi. Türkiye Özel Okullar Birliği Derneği Başkanı Cem Gülan,  konunun yönetim kurulunda gündeme geldiğini belirterek şunları söyledi:  Okullarda aidiyet duygusunun sağlanabilmesi, özel okullarda ücretsiz okuyan öğrencilerin yaşayabileceği sıkıntılar, kişiler arasında kıyafet ile maddi duruma bağlı farklılıklar yaşanabileceği endişesi, velilerin öğrencilerle aynı görüşte olmayıp kıyafet konusunda çocukları ile karşı karşıya geldiği, serbest kıyafet uygulaması olduğunda velilerin harcamamız daha çok oluyor yönünde şikayetleri, özellikle büyük okullarda güvenlik problemleri yaşanabileceği gibi pek çok konu gündeme geldi. 
Gülan, formaya devam kararı alan okulların velileri ile yaptığı görüşmeler sonucunda talebin forma kullanma yönünde olduğunu, okulların da bu fikre sıcak baktığını ve velilerden muvafakat alınarak forma ile devam görüşünde olduklarını belirttiklerini söyledi. 
Gülan şöyle konuştu:  Bu konu gerçekten bir münazara konusu olacak derecede her iki görüşü savunan tarafın da haklı bulunabileceği bir konudur. Şahsi olarak kıyafetin bir tür kişinin kendini ifade tarzı olduğunu ve bir özgürlük olduğunu düşünmekteyim.  Kıyafette marka çılgınlığının tanımı, ekonomik olma, nereye nasıl kıyafetle gidilebileceği, sağlık kriterleri dikkate alınarak giyim seçme, kıyafet ile diğer insanları rahatsız etmeme sınırları, kıyafetin ayrımcılık aracı gibi kullanılmaması ve benzeri pek çok önemli husus okullarda ders olarak değil ama güncel okul yaşamı içinde sürekli üzerinde durulması ve serbest kıyafet ile uygulaması yapılması gereken bir husus olduğu inancındayım. 
Devam kararı aldılar 
Adana Final Okulları, Adapazarı Enka, Aka Okulları, Akdeniz Yükseliş İlk ve Ortaokulu, ALKEV Okulları, Anakent Okulları, Antalya Koleji, Arı Okulları, Ata İlk ve Ortaokulu, Atacan Okulları, Candan İlk ve Ortaokulu, Çağ Okulları, Çamlaraltı Okulları, Çevre Okulları, Enka Okulları, Evrensel Okulları, Evrim İlk ve Ortaokulu, Feriköy Ermeni İlkokulu, Florya Koleji, Güzelbahçe Piri Reis İlk ve Ortaokulu, H.Emin Paşa Okulları, Irmak Okulları, İçel Okulları, İhlas Okulları, İzmir Amerikan Koleji, İzmir Özel Türk Okulları, Karşıyaka Piri Reis İlk ve Ortaokulu, Kıraç Okulları, MEV Okulları, Neslin Değişen Sesi İlk ve Ortaokulu, Notre Dame De  Sion Fransız Lisesi, Oğuzkaan Koleji,  Sakarya Doğa Koleji, Samsun Final Okulları, Seymen Okulları, St.Joseph Fransız Lisesi, St.Michel Fransız Lisesi, TAKEV Okulları, Tan Okulları, Üsküdar Amerikan Lisesi, Uğur Koleji, Yeşilköy 2001 İlk ve Ortaokulu, TED ve İSTEK okullarının tamamı, Özel Atayurt Okulları, Özel Sanko Okulları, Özel AKEV Okulları, Özel Fethiye Ata İlk ve Ortaokulu.