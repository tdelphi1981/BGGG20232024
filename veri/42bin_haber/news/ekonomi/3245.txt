Bütçe şubatta 1.4 milyar açık verdi
Maliye Bakanlığı, 2013 Şubat ayı ve Ocak-Şubat dönemi bütçe uygulama sonuçlarını açıkladı. Buna göre, Merkezi Yönetim Bütçesi geçen ay 1,4 milyar lira açık, Ocak-Şubat döneminde ise 4,5 milyar lira fazla verdi.
Buna göre, bu yıl Şubat ayında bütçe gelirleri, bir önceki yılın aynı ayına göre yüzde 18,1 oranında artarak 32,5 milyar lira, bütçe giderleri ise yüzde 12,6 oranında artarak 33,9 milyar lira olarak gerçekleşti.  
Ocak-Şubat döneminde ise bütçe gelirleri, 2012'nin aynı dönemine göre yüzde 24,8 oranında artarak 69,4 milyar lira, bütçe giderleri ise yüzde 14,8 oranında artarak 64,9 milyar lira oldu. 
ŞİMŞEK: TREND OLUMLU
 
Bütçe sonuçlarını değerlendiren Maliye Bakanı Mehmet Şimşek, Bütçe gerçekleşme rakamları bütçeye ilişki olumlu trendin Ocak ayında olduğu gibi Şubat ayında da devam ettiğini göstermektedir dedi. 
Şimşek, yaptığı yazılı açıklamada, 2013 yılı Şubat ayında bütçenin 1,4 milyar lira açık, Ocak-Şubat döneminde ise 4,5 milyar lira fazla verdiğine dikkati çekti. 
Şimşek, Geçen yıl Ocak-Şubat döneminde 900 milyon lira açık verildiğini göz önünde tutarsak, bu yıl bütçe performansı çok daha güçlü olmuştur ifadelerini kullandı. 
Bu güçlü performansta esas olarak üç faktörün belirleyici olduğunu kaydeden Şimşek, bunların özelleştirme ve vergi gelirlerindeki artış ile faiz giderlerindeki düşüş olarak sıralanabileceğini bildirdi. 
Şimşek, bütçedeki bu trendin, yıl sonu hedeflerinin kolaylıkla yakalanabileceğini gösterdiğini belirterek, açıklamasında şu değerlendirmede bulundu: 
Ancak faiz dışı giderler yılın ilk iki ayında yüksek seyretmiştir. Bu artışı mercek altına alacağız, harcamaların OVP'de belirlediğimiz hedeflerden sapmasına izin vermeyeceğiz. Daha önce de sıklıkla ifade ettiğim üzere bütçe disiplini Hükümetimizin temel önceliğidir. Bütçe disiplinini sürdürerek makroekonomik dengelerimizi daha da güçlendirmeye devam edeceğiz.