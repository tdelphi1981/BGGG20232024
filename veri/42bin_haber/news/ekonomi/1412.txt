Kredi hacmi bir haftada 4,04 milyar lira arttı
Bankacılık sektörü kredi hacmi 11 Ocak 2013 itibariyle bir haftalık süreçte 4,04 milyar lira arttı.
Merkez Bankası haftalık verilerine göre, bankaların seçilmiş bilanço büyüklüklerine ilişkin özet tabloda bankacılık sektörüne verilen krediler 11 Ocak 2013 ile biten haftada 4,04 milyar lira artarak 756,,2 milyar liradan 760,2 milyar liraya yükseldi. 
Verilen kredilerin 589,7 milyar lirası TL cinsi kredilerden, 170,6 milyar lirası da yabancı para cinsi kredilerden oluştu. 
Katılım bankaları hariç bankacılık sektörü kredi hacmi, 11 Ocak 2013 itibariyle 711 milyar 997 milyon lira oldu. Kredi hacminde bir haftalık süreçteki artış 3 milyar 947,9 milyon lira olarak gerçekleşti. Kredi hacmi, 4 Ocak'ta 707 milyar 49,2 milyon lira düzeyindeydi. 
Bu dönemde mali kesime verilen krediler hariç banka kredileri toplamı 696 milyar 181,6 milyon lira olarak hesaplandı. Söz konusu rakam 4 Ocak'ta 692 milyar 233 milyon lira seviyesindeydi. 
Mali kesim hariç banka kredilerinin 666,6 milyar lirasını mevduat bankaları kredileri, 21,7 milyon lirasını Merkez Bankası kredileri, 29,6 milyar lirasını da kalkınma ve yatırım bankaları kredileri oluşturdu. 
Mali kesime verilen krediler ise bu dönemde 14 milyar 815,5 milyon liradan, 14 milyar 812,5 milyon liraya geriledi.