Teknosa rakiplerine evlerinde kafa tutacak
Sabancı Holding Perakende Grup Başkanı Dinçer, Teknosanın nakit gücünü satın almalarda kullanmak istediklerini belirterek Rakiplerimize evlerinde kafa tutacağız dedi.

SATIN ALMALARA HAZIRLANIYOR 
SABANCI Holding Perakende ve Sigorta Grup Başkanı Haluk Dinçer, Teknosa’nın kârlı bir şirket olduğunu belirterek “Bilançosunda güçlü bir nakit pozisyonu var. Bu gücümüzü yeni satın almalarda kullanmak istiyoruz” dedi. Teknosa’nın 2012 sonuçlarının değerlendirildiği toplantıda Dinçer “Türkiye’de faaliyet gösteren 7 tane teknoloji perakende zinciri var. Avrupa’da bu 2-3 adet. Dolayısıyla Türkiye’de konsolidasyon kaçınılmaz. Ağustosta satın alma fırsatları için danışman görevlendirdik. Nakit gücümüzü satın almalarda kullanmak arzusundayız. Bunu sadece Türkiye’de değil, Avrupa’da da yapmak istiyoruz. Türkiye’deki rakiplerimize Avrupa’da da kafa tutmak istiyoruz. Hedefimiz 2023’te Avrupa’nın ilk 3 teknoloji perakendecisinden biri olmak” dedi. 
1.500 kişilik yeni istihdam 
Dinçer, Avrupa’daki satın almanın ne zaman gerçekleşebileceği konusunda ise “Bu bir strateji. Firmalarla görüşme aşamasına gelmiş değiliz. Yetkilendirdiğimiz firma ile öncelikle Türkiye’de satın alma üzerine çalışmalarımız sürüyor” diye konuştu. 2012’yi 2.3 milyar TL net ciro ile kapattıklarını söyleyen Teknosa Genel Müdürü Mehmet T. Nane de, şirketin net kârının yaklaşık 50 milyon TL olarak gerçekleştiğini söyledi. Nane “2012 yılında yüzde 40 büyüdük. Teknoloji perakendeciliği pazarının yüzde 42’sine sahip olduk. Bu yıl ise satış alanımıza yaklaşık 30 bin metrekare (ortalama 20 mağaza) daha ekleyip, bin 500 kişiye daha istihdam sağlamayı planlıyoruz” diye konuştu. Geçen yıl 5 yeni ile daha mağaza açtıklarını belirten Nane “77 ilde 284 mağazaya ulaştık. Mağaza açmadığımız Şırnak, Hakkari, Bitlis ve Ardahan kaldı. Bu illerimizde de yer bakıyoruz” diye konuştu. 
14 MİLYON ADET ÜRÜN SATTIK 
2011’DE 85 milyon olan ziyaretçi sayılarının 100 milyona çıktığını belirten Mehmet Nane, depodan yapılan ürün sevkiyatının 14 milyon adet olduğunu kaydetti. Yenilenen Teknosa Turuncu Kart ile 3 milyonu aşkın üyeye ulaştıklarını belirten Nane, şunları söyledi: “İçeriğini ve tasarımını yenilediğimiz teknosa.com, 2012 yılında yüzde 200’e yakın artış trendi yakaladı. E-ticarette organize perakendeciler arasında ilk 3 arasında yer alan teknosa.com günde 185 bin kez ziyaret ediliyor. 2012 cirosu 50 milyon lira olan teknosa.com’un cirosunu bu yıl 3 katın üzerinde artırmayı hedefliyoruz.”