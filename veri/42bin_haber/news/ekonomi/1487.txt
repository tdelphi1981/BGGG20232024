Apple'ın şaşırtan düşüşü
Amerikalı teknoloji şirketi Apple'ın borsada birkaç dakika içinde yaklaşık 50 milyar dolar kayıp yaşadığı bildirildi. iPhone, iPad gibi alanında devrim yapan akıllı telefon ve tabletlerin üreticisi Apple'ın borsada işlem gören hisse senetleri dün yüzde 10 değer kaybederek 463 dolara geriledi.
Amerikan teknoloji devi, gerçi şimdiye kadar rekor düzeyde iPhone satışı gerçekleştirmesine ve yüksek miktarlarda gelir elde etmesine rağmen hisse senedi sahiplerine güven vermekte başarılı olamadı.

Merkezi California eyaletinde bulunan Amerikalı şirket geçen yılın son çeyreğinde 47,8 milyon iPhone satışı gerçekleştirdi. Ancak analistler bu rakamın 50 milyon civarında olacağını tahmin etmişlerdi.

Sterne Agee'den analist Shaw Wu, "Borsadaki kaybın en önemli sebebi yatırımcıların yüksek beklentileri oldu." şeklinde konuştu.

Bazı uzmanlarsa teknoloji devini "başarı yorgunu" olarak değerlendiriyor. Bu fikri savunanlara göre şirketin efsanevi CEO'su Steve Jobs'un ölümünden sonra Apple'da 'vizyon sorunu' yaşanıyor. Şirket ne tür bir strateji izleyeceğini bilemiyor.

DoubleLine Capital LP'nin patronu Jeffrey Gundlach, "Şirket piyasaya hep iPhone veya iPad getirmemeli. Artık daha yeni bir şeyler sunlalı." ifadelerine yer verdi.

Analistler Apple'ın geçen yılın son çeyreğinde 54,73 milyar dolar ciro gerçekleştireceğini tahmin etmişlerdi, ancak bu rakam 54,5 milyarda kaldı.

Global Equities Reseach adlı piyasa araştırma şirketinden analist Trip Chowdhry ise, Apple'ın daha yenilikçi olması gerektiğine vurgu yaptı.

Chowdhry'ye göre Apple'ın piyasaya, Samsung'un Galaxy türü akıllı telefonlarına karşı mücadele edecek daha yeni aletler sunması gerekiyor. Chowdhry, "Kısa zamanda tamamen yeni bir alet çıkarmaları gerekli. Yıllar değil aylar içinde olmalı." dedi.