'Saman buğdaydan kıymetli hale geldi'
"Sakla samanı gelir zamanı" atasözünü haklı çıkaran fiyat artışı nedeniyle, besiciler hayvanlarını saman yerine buğdayla beslemeye başladı 
 Son dönemde saman fiyatlarında yaşanan artış, besicileri buğdaya yöneltti. 
 "Sakla samanı gelir zamanı" atasözünü haklı çıkaran fiyat artışı nedeniyle, besiciler hayvanlarını saman yerine buğdayla beslemeye başladı. 
 Çankırı Damızlık Koyun-Keçi Yetiştiricileri Birliği Başkanı Ahmet Susam, AA muhabirine yaptığı açıklamada, yaz mevsiminin beklenenden kurak geçmesi nedeniyle tahıl üretiminin yurt genelinde düşük olduğunu, dolayısıyla saman fiyatlarının buğdaydan daha pahalı hale geldiğini söyledi. 
 "Sakla samanı, gelir zamanı" atasözünün doğruluğunun bu yıl görüldüğünü ifade eden Susam,"Samanın bu kadar para edeceğini kimse hesap etmemiştir. Devlet anız yangınlarının önüne geçmek için en son para ve hapis cezaları dahi getirmişti. Bu yıl Çankırı’da yaşanan kuraklıktan dolayı yetiştiricilerimiz kaba yem bulmakta sorun yaşamaktadır. Önceki yıllarda hayvancılık yapmayan çiftçiler tarlasındaki sapları toplatmak için hayvancılık yapanlara ya tarlasını temizlettiriyor ya da anızını yaktırıyordu. Ama artık durum değişti. Saman buğdaydan kıymetli hale geldi" diye konuştu. 
 -Samana talep çok fazla-
  
 Kaba yem üretiminin Türkiye’de çok düşük olduğu için yetiştiricilerin ihtiyacı karşılamak için samana başvurduğunu ifade eden Susam, şunları kaydetti: 
 "Türkiye’de kaba yem fiyatlarında özellikle samanda yaşanan fiyat artışı, üretim eksikliğinden ziyade, talep yoğunluğundan ileri gelmektedir. Geçtiğimiz dönemlerde bir kilogram buğdaya karşılık 3 kilogram saman alınırken, şimdi 1 kilogram samana 1,5 kilogram buğday etmektedir. Bunun sonucunda arazisi olmayıp dışa bağımlı hayvancılık yapanların durumu daha da kötüye gitmektedir. Girdi fiyatlarının pahalı olmasından ve üreticinin önünü görmemesinden dolayı yetiştirici elindeki hayvanları yok pahasına satmaktadır." 
 -Besiciler hayvanlara buğday veriyor-
  
 Kentteki besicilerden Cemal Çelik ise Çankırı’da samanın besi, süs sığırları, koyun ve keçilerde kaba yem ihtiyacını karşılamak için kullanıldığını söyledi. 
 Hayvan ne kadar kaliteli yem yerse yesin dolgu maddesi olarak mutlaka samana ihtiyaç olduğunu ifade eden Çelik, "Bu yıl havaların sıcak geçmesinden dolayı saman çok para yaptı. Buğdayın iki katına çıktı. Çiftçi zor bir dönem yaşıyor. Devletimizden hayvancılık konusunda destek istiyoruz. Saman bu yıl pahalı olduğu için buğdaya yöneldik. Hayvanlara buğday veriyoruz" dedi. 
 Çivi köyü Dede Mahallesi’nde hayvancılık yapan Şükrü Işıkdemir de(67) çocukluğundan beri besicilik yaptığını ifade ederek, "Kuraklık oldu, saman bulamadığımız için koyunlarımızı buğdayla besliyoruz. Bu konuda devletimizden yardım istiyoruz" dedi. 
 Ferhat Barulay - Özgür Alantor - AA