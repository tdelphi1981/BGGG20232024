Bakan Taner Yıldız: Martta doğalgaza zam yok
Enerji ve Tabii Kaynaklar Bakanı Taner Yıldız, mart ayında doğalgaza zam yapılmayacağını açıkladı.
Bakan Taner Yıldız, TBMM'de gazetecilere açıklama yaptı. Her ayın sonunda doğalgaz ile ilgili fiyatları, her 3 ayda bir de elektrik fiyatlarını değerlendirmeye aldıklarına dikkat çeken Bakan Yıldız, "Gerek ham petrol gerekse döviz kurları bizim fiyat mekanizmasında etkili oluyor. Elektrik fiyatlarını önümüzdeki ayın sonunda değerlendireceğiz. Doğalgaz fiyatlarını değerlendirdiğimizde bu ay, mart ayında, yine herhangi bir fiyat farkı olmaksızın vatandaşlarımız, sanayicilerimiz bunu kullanabilecekler. Umarız ki, uluslar arası piyasalarda Türkiye dışındaki bölgelerden kaynaklanan istikrarsızlıklar, ham petrol fiyatlarına olumsuz tesirler yapmamış olsun; dolayısı ile bizim girdilere ile ilgili herhangi bir artış olmamış olsun. Bu hem vatandaşlarımız hem de kamu yöneticileri için iyi bir nokta olacaktır. Mart ayında vatandaşlarımız, Şubat ayındaki fiyatlarla bu hizmetlerden yararlanabileceklerdir." dedi. 

Kış mevsiminin iyi geçmesinin tüketimi nasıl etkilediği sorusuna Yıldız, "Geçtiğimiz yıl son 62 yılın en soğuk kışı idi. Hem doğalgaz miktarında hem de enerji kalemlerinde artış olmuştu. Bu yıl, kış daha rahat geçiyor. Doğalgaz ithalatı ile ilgili, geçtiğimiz son 4 ay içinde yurt dışına yaklaşık 700 milyon dolar daha az para ödemiş olacağız. Bizim için yağış rejimlerinin de düzenli olması önemli. Enerji ile ilgili hidroelektrik santrallerine kaynak depolamış oluyoruz. İnşallah sel olmadan, yağmur ve karın enerji sektörüne olumlu katkısı olacaktır." cevabını verdi.

"ELEKTRİĞE 'GİZLİ ZAM' DİYE BİR ŞEY OLAMAZ"

Bakan Yıldız, elektrik ve doğalgaz fiyatlarında artış olduğu yönündeki açıklamaların sorulması üzerine, şunları söyledi: "BOTAŞ'ın Edirne'den Kars'a, Sinop'tan Hatay'a kadar dağıttığı doğalgaz fiyatları sabit. Yalnız illere göre değişen hizmet dağıtım bedeller var. 9 yıl önce ihale ettiğimiz bu şirketlerin süreleri doldu. Yeniden o anki maliyetlerine göre yeni düzenlemeler oldu. Ama bu geçen yıl yapılan bir düzenleme. O yüzden doğalgaza ayrı bir fiyat artışı gelmedi. Hizmet dağıtım bedelleri el ilgili kimi illerde 5 TL kimi illerde 10 TL civarında farklı hizmet dağıtım bedelleri ile ilgili uygulamalar oldu. Elektrik ile ilgili gizli zam diye bir şey olmaz. Özelleşen dağıtım şirketleri ile yapılan toplantılarımız var. Yarın da Konya'da bölgesel toplantımızı yapacağız. Çalışmalar nasıl gidiyor, devletin denetlemesi, hangi noktada, yatırımlar zamanın da yapıyor mu Aydınlatma tutarları da değerlendiriliyor. Bu toplantılara ilgili illerin valileri, enerji yöneticileri katılıyor. Yarın da dediğim gibi Konya'da bir toplantı var. Bunların değerlendirmesi de kamuoyuna yapılacak."

Taner Yıldız, kayıp kaçaklarla ilgili de "Hem devlet hakkı hem kul hakkı var. Başbakanın da o konuya dikkat çekmesi iyi oldu." şeklinde konuştu.