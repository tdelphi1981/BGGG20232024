"Açığı nerede veriyorsak orada aramalıyız"
Bilim, Sanayi ve Teknoloji Bakanı Nihat Ergün, "İhracatımız kilogram olarak ithalatımızdan fazladır. Demek ki cari açık, kilogram cari açığı değil. Bizim cari açığı nerede veriyorsak orada aramamız lazım" dedi. Ergün, Türk Ekonomi Bankası (TEB) ve Ekonomist Dergisi işbirliği ve Turkcell'in desteğiyle bu yıl 9.'su düzenlenen ''Anadolu Kaplanları-Anadolu'nun En Büyük 500 Şirketi'' araştırmasının ödül töreninde yaptığı konuşmada, hayatını kaybeden gazeteci Mehmet Ali Birand'a Allah'tan rahmet, sevenlerine ve yakınlarına başsağlığı diledi.

Ergün, 2023 hedeflerine göre Türkiye'nin, üretimin en az yüzde 20'sini yüksek teknolojiyle yapan bir sanayiye dönüştürmesi, ihracatın da yüzde 20'den fazlasını yüksek teknolojili ürünlerin oluşturduğu bir ihracat profili oluşturması gerektiğinin altını çizdi.

Türkiye'nin ihracatının kilogram fiyatının yaklaşık 1,5 dolar iken Almanya'nın ihracatının kilogram fiyatının 5-6 dolar olduğuna dikkati çeken Ergün, ''Türkiye'nin cari açığı kilogram cari açığı değildir. Ben eminim bizim ihracatımız kilogram olarak ithalatımızdan fazladır. Demek ki cari açık, kilogram cari açığı değil, katma değer cari açığıdır, yüksek teknoloji cari açığıdır. Biz cari açığı nerede veriyorsak orada aramamız lazım'' diye konuştu. 

Ergün, ''Şu anda açıldığımız pazarlar daha düşük ve orta teknolojili ürünlere ihtiyaç duyan pazarlar olabilir. Oradan elde ettiğimiz karlar bir müddet bizi tatmin edebilir. Ama bu bizi zengin bir ülke yapmaya yetmeyecektir. Hatta bizim ilerlememizi yavaşlatan bir tuzağa bile dönüşebilir bu. Buna dikkat etmekte fayda var'' dedi.