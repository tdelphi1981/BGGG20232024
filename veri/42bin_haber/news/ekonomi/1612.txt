Kivi için 20 dönüm fındık bahçesini söktü
Ordu Kivi Üreticileri Birliği Başkanı Yusuf Uzunlar, merkeze bağlı Sağırlı Köyü'ndeki 20 dönüm fındık bahçesini sökerek yerine kivi dikmeye karar verdi.
Uzunlar, sökmeye başladığı fındık bahçesinde gazetecilere yaptığı açıklamada, daha önce kivi yetiştirmeye başladığını ancak ürettiği kiviye ilaveten fındık bahçelerini sökmeye devam ettiğini söyledi. 
Bu yıl toplamda 20 dönüm fındık bahçesinden vazgeçerek yerine kivi fidanı dikeceğini belirten Uzunlar, Fındıktan istediğim parayı alamadığım ve kivinin daha fazla kazandıracağına inandığım için 20 dönüm fındık bahçemi kesmeye başladım dedi. 
Türkiye'de kivi üretiminde önemli bir yere sahip olan Ordu'da fındık bahçesini sökerek yerine kivi diken üretici sayısında ciddi artışın olduğunu ifade eden Uzunlar, Ben de fındık bahçemi sökenlerdenim, belki bu konuda ciddi bir risk alıyorum ama kivi yetiştirmeye ve üretimi artırmaya kararlıyım diye konuştu.
Ordu'nun kivi üretiminde Yalova'dan sonra ikinci sırada yer aldığını, kesilen fındık bahçelerinin yerine dikilecek kivilerle birlikte üretim sıralamasında birinci olmayı hedeflediklerini kaydeden Uzunlar, şöyle devam etti: 
Türkiye'de kivi üretiminde Yalova ili birinci sırada. Ancak son yıllarda Ordu'da ki kivi üretimi de ciddi anlamda yaygınlaştı. Bizim hedefimiz Yalova'yı geride bırakarak birinci olmak. Bu amaçla bu yıl içerisinde Gıda, Tarım ve Hayvancılık İl Müdürlüğümüz tarafından yüzlerce üreticiye binlerce kivi fidanı dağıtıldı. Ben de bu fidanlardan alanlardanım. Şimdi bu fidanları dikmek için kendi köyümdeki fındık bahçemden vazgeçtim. Toplamda 20 dönüm bahçemi keserek yerine kivi dikeceğim. Şu anda fındık bahçesini sökmeye başladım. İlk günde yaklaşık bir dönüm fındık bahçesini kestim.  
Önümüzdeki günlerde fındık bahçesinin tamamımını keserek yerine kivi dikmeye başlayacağım. Fındık bahçemin dere yatağında olması benim için çok büyük bir şans. Çünkü kivi suyu çok seven bir meyve. Bu nedenle her hangi bir olumsuzluk yaşayacağıma inanmıyorum. Eğer arazisi müsait olan varsa ve su sorunu olmayan üretici varsa bahçesini sökerek kivi yetiştirmeyi tercih etsin. Ben fındıktan istediğim parayı alamadığım ve kivinin daha fazla kazandıracağına inandığım için 20 dönüm fındık bahçemi kesmeye başladım. İnşallah yaklaşık 2 yıl sonra dikeceğim bu kivi fidanlarından ilk meyveleri de almaya başlayacağım.

Her önüne gelen fındık bahçesini kesmemeli

Öte yandan her önüne gelen fındık üreticisinin bir anda bahçelerini sökmemeleri gerektiğini de anlatan Uzunlar, şunları kaydetti:
Fındık üreticileri eğer arazileri müsait ise bahçelerini söksünler. Ya da gerekli teknik bilgileri aldıktan sonra bu yola başvursunlar. Çünkü kivi çok hassas bir meyve türüdür. Bu nedenle arazi şartları çok önem arz etmektedir. Şimdiye kadar fındık bahçesini söküp kividen istediği verimi alamayan bazı üreticilerimiz var. Bu nedenle aynı durumun kendi başlarına gelmemesi için biraz daha dikkatli davransınlar. Aksi durumda hem fındık bahçelerinden olurlar hem de ciddi anlamda zarara uğrarlar.
Uzunlar, Türkiye'nin halen dış ülkelerden kivi ithal ettiğini, bu açığı üreticiler olarak kapatmaya kararlı olduklarını söyledi.