FT: Fraport'un gözü Türkiye'nin havalimanı planında
İngiliz Financial Times gazetesi, İstanbul'un Karadeniz kıyılarına yapılması planlanan dev havalimanı projesinin Türkiye'nin küresel iddiasının boyutlarını en iyi şekilde yansıtan proje olduğunu yazdı.(Metin Güneş / CNN TÜRK / Londra) -- Gazete, havalimanı projesinin Frankfurt Havalimanı'nı işleten Fraport'un CEO'su Stefan Schulte'nin ilgisini özellikle çektiğini de kaydetti. 

FT, altı pistli havalimanının, Almanya'nın Lufthansa Havayolları ile bağlarını derinleştirme arayışlarında olan Türk Hava Yolları'nın yeni merkezi olacağını ve THY'nın şu anda 98 ülkeyle dünyada en fazla destinasyona uçuş yapan havayolu şirketi olduğunu belirttikten sonra şu ifadelere yer verdi:

"Şu anda yüzde 49'u devlete ait olan havayolu şirketi şimdiki merkezi olan Atatürk Havalimanı'nın kısıtlı kapasitesine sığmıyor ve sık sık gecikmeler yaşanıyor. Yeni havalimanının 2017'de açılması ile Atatürk kapatılacak."

Yazıya göre, ihalesi mayıs ayında yapılması planlanan projenin bundan daha iddialı olamayacağı da kaydediliyor. 

Yazıda, şu ifadelere yer veriliyor:
"Bugün dünyada inşa edilen diğer havalimanları arasında sadece Doha, Dubai ve Pekin İstanbul'un önce  yılda 90 milyon ve sonunda 150 milyon yolcuya kadar çıkacak olan bu iddialı projesi ile karşılaştırılabilir. 

Doha ve Dubai gibi İstanbul'un da Asya, Avrupa ve Afrika arasında ideal bir yerde bulunuyor ama ülke Ortadoğulu rakiplerinde bulunmayan bir özelliğe daha sahip: Kendisinin 75 milyonluk güçlü iç pazarı."

Ancak Katar, Birleşik Arap Emirlikleri ya da Çin'e kıyasla Türkiye'nin sermaye bulmasının daha güç olduğunun da kaydedildiği yazıda, Türkiye'nin yabancı yatırımcılara ihtiyacı olduğu ileri sürülüyor.