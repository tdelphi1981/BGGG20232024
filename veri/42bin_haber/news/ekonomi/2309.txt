Binlerce kişi maaş için boşandı
Sosyal Güvenlik Kurumu (SGK) Zonguldak İl Müdürü Kamuran Öner, ölen babasının maaşını alabilmek için anlaşmalı boşandığı eşiyle yaşamaya devam ettiği belirlenen 3 bin 377 kadının maaşının kesildiği bildirildi.
Öner, AA muhabirine yaptığı açıklamada, SGK ekiplerinin ölen anne ya da babalarının emekli maaşlarını alan kadınların, eski eşleriyle yaşayıp yaşamadıklarına yönelik ihbarları değerlendirerek denetimlerini sürdürdüğünü söyledi.

SGK'ya anlaşmalı boşanmalarla ilgili yapılan 8 bin 600 şikayetin ekipler tarafından değerlendirildiğini ifade eden Öner, şunları kaydetti:

'Ölen babasının maaşını alabilmek için anlaşmalı boşandığı eşiyle yaşamaya devam ettiği belirlenen 3 bin 377 kadının maaşı kesildi. Böylelikle milyonlarca lira devletin kasasına kaldı. İlgililer hakkında haksız aldıkları maaşların faiziyle geri alınmasına yönelik dava açılmasının yanı sıra kamu kurumunu dolandırmaktan suç duyurusunda bulunuldu. Şu anda 2 bin 512 denetimi süren şikayet var. Yapılan şikayetlerden 207'sinin ise asılsız olduğu belirlendi. Zonguldak sosyal güvenlik uygulamasının ülkemizde ilk uygulandığı kentlerden birisi. Böyle bir duyarlılığın olduğu kentte bunların yaşanması çok üzücü. Zonguldak anlaşmalı boşanmalar konusunda Türkiye'de ilk sıralarda yer alıyor.'

Öner, mahalle ve köy muhtarlarıyla toplantı yaparak benzer durumda olan kişilerin kendilerine bildirilmesini istediklerini belirterek, 'Tespitlerimizin çoğunluğu ihbarlar neticesinde gerçekleşti. Ekiplerimiz de bu konuda detaylı bir araştırma yapacak. Kimsenin haksız yere devletten para almasına izin vermeyeceğiz' dedi.