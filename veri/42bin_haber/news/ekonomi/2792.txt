Para istemeyene arsa
Yıllardır tartışma konusu olan kamulaştırmada devrim niteliğinde bir yeniliğe gidiliyor. Yeni düzenleme ile arsa veya arazisi kamulaştırılacak gerçek ve tüzel kişilere trampa alternatifi de sunulacak.

Kamulaştırmada yeni dönem BAŞLIYOR 
HÜKÜMET, Türkiye’de yıllardır tartışma konusu olan ve yurt dışında açılan davalarda Türkiye’yi zor durumda bırakan kamulaştırma bedellerine ilişkin devrim niteliğinde bir düzenlemeyi hayata geçirmeye hazırlanıyor. Yeni düzenleme ile kamulaştırma kararlarında gerçek ve tüzel kişilere ‘trampa’ da önerilecek. Buna göre, kamulaştırma alanında kalan arazinin karşılığında devlet, aynı değerde bir başka Hazine arazisi verecek. Kamu kurumları tarafından hazırlanan birçok projenin kamulaştırma çalışmaları nedeniyle uzun yıllar tamamlanamamasından yola çıkan ekonomi yönetimi, gerçek ve tüzel kişilerin arsa ve arazileri için yeni bir formül geliştirdi. 
İki alternatif sunulacak 
Buna göre, örneğin bir baraj sahasında kalan gerçek ve tüzel kişilere ait araziler için devlet, hak sahiplerine iki alternatif sunacak. İlk alternatif, mevcut sistemde olduğu gibi, bir bedel tespit edilerek, hak sahiplerine ödenmesini içerecek. İkinci alternatif ise hak sahiplerine arsa teklifi sunulmasını kapsıyor. Devlet, arsalar ve araziler için vatandaşlara, aynı değerde bir başka Hazine arazisi teklif edecek. Vatandaş veya şirketler hangi teklifi uygun bulurlarsa, onu kabul edecekler. Trampa bir malın başka bir malla değiştirilmesine deniyor.  