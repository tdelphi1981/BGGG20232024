Sigaradaki vergi yükü arttı
Hükümet, sigaradan alınan vergi yükünü artırdı. Vergi artışı düşük fiyatlı sigaralarda daha yüksek oldu. Karar sonrası düşük sigara fiyatlarında yüzde 10; yüksek sigaralarda ise yüzde 5 civarında artış beklenirken, son kararı şirketler verecek.
 Bakanlar Kurulu, 2013 yılında uygulanacak vergileri belirledi. Resmi Gazete'nin bugünkü sayısında yayımlanan kararla nispi vergi oranı yüzde 65'ten yüzde 65.25'e yükseldi. Asgari maktu tutarı enflasyon oranında artırılarak paket başına 2.9 liradan 3 lira 15 kuruşa çıkarıldı. Ayrıca paket başına 9 kuruş daha maktu vergi getirildi. Böylece devletin bir paket sigara üzerinden aldığı vergi yükü yüzde 80'den yüzde 81.6'ya çıkmış oldu. 8 liralık sigaradan devletin aldığı vergi  5 lira 22 kuruştan 6 lira 53 kuruşa yükseldi.  
   ZAM YAĞMURU BAŞLADI  
  BANKADA PARASI OLANA ÖNEMLİ HABER  
Hükümet, asgari maktu ve maktu vergilerin 6 ayda bir enflasyon oranında güncellenmesi uygulamasının ise Ocak yerine Temmuz ayında başlaması kararı aldı. Buna göre asgari maktu ve maktu vergi oranları Temmuz ayında 6 aylık enflasyon oranında otomatik olarak artacak. 
 
ZAM ORANI YÜZDE 5 İLA 10 OLACAK
 
Yeni vergi oranları sonrasında gözler sigara şirketlerine çevrildi. Sektörün yaptığı hesaplara göre şirketlerin, mevcut kar paylarını koruyabilmesi için sigara fiyatlarına yüzde 5 ila 10 arasında zam yapması gerekecek. Vergi artışının düşük fiyatlı sigaralarda daha yüksek olması nedeniyle, bu gruptaki sigaraların fiyatlarının yüzde 10'a yakın bir oranda artması gerekirken, yüksek fiyatlı sigaralarda zam oranı yüzde 5'te kalabilecek. 
 
Sektör yetkilileri, isteyen firmaların 'ben bu artışı sineye çekerim, kardan feragat edebilirim' diyerek fiyatlara yansıtmayabileceğini belirtiyorlar. Bu konuda son kararı şirketler verecek.
 
FİYATLAR BİRBİRİNE YAKLAŞACAK
 
Alınan kararla hükümetin AB müktesabatına uyum çerçevesinde düşük fiyatlı sigara fiyatlarını biraz daha yukarı çektiği görüldü. Bu durumda düşük sigara fiyatlarında yüzde 10'luk zam uygulanırken, yüksek sigara fiyatlarında yüzde 5 zam yapılmaz ise; düşük sigara ile yüksek sigara fiyatı birbirine yaklaşmış olacak. Makastaki bu daralmanın sigara tiryakilerini bir üst fiyat grubundaki sigaraya yöneltebileceği de konuşuluyor. 
ZAM ORANI SINIRLI KALDI
 
Hükümet, sigara üzerinden aldığı nispi vergi oranını 31 Aralık 2012 tarihinden itibaren yüzde 65'ten yüzde 69'a çıkarma kararı almıştı. Bu karar sigara fiyatlarında yüzde 22'ye varan oranlarda zam yapılmasını gerektirecekti. Enflasyonu ve sigara kaçağını artırması beklenen bu düzenlemeden vazgeçilerek, bugünkü kararlar alındı.  
ayalp@hurriyet.com.tr 

 