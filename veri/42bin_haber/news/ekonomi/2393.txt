İspanya'da 415 uçuş iptal edildi
İspanyol havayolu şirketi İberia'nın krizin etkisiyle zarara uğraması ve işçi çıkartma kararı almasını protesto eden çalışanlar greve başladı. 2012'nin ilk 9 ayında 262 milyon euroluk zarar açıklayan ve yeniden yapılandırma kapsamında 3 bin 807 işçisini çıkaracağını, kalanların da maaşlarını azaltacağını duyuran İberia'yı zor günler bekliyor.

İberia çalışanlarının bağlı olduğu sendikalar, 5'er günlük sürelerle toplam 15 gün olarak açıkladıkları grev takvimini uygulamaya başladı. 

Buna göre, 18-22 Şubat arasında yapılacak grevlerden dolayı İberia, toplam uçuşlarının yüzde 40'ına denk gelen 415 uçuşunu iptal edeceğini açıkladı. 

Bugünkü grevde 236 uçuşunu iptal eden İberia, 15 gün boyunca iptal edilecek toplam uçuşların sayısının 1220 olacağını belirtti. 

Grevden İberia ile birlikte aynı gruba bağlı olan İberia Express, Vueling ve Air Nostrum ile yer hizmetlerinin aksamasından bazı yabancı havayolları da etkilenecek.

Bu arada sendika yetkililerinden yapılan açıklamalarda, "İberia tarihinde ilk kez şirket, çalışanlarının sayısını yüzde 20 azaltacak. Çalışanların kendi işlerini korumak için böyle radikal kararlar almaktan başka çareleri yoktu" denildi. 

Grevlerin, İberia şirketine toplam maliyetinin 50 ila 100 milyon euro olacağı kaydedildi. 

İberia uçuş ve yer hizmetlerinde görev yapan 20 bin kadar işçiyi kapsayan grevlerin diğer takvimleri, 4-8 Mart ve 18-22 Mart olacak.