Euro/dolar paritesi 1,3180 desteğine geriledi
Uluslararası piyasada euro/dolar paritesi satıcılı bir seyir izleyerek analistlerin destek olarak dikkati çektikleri 1,3180 seviyelerine geriledi. Dün en yüksek 1,3286'yı gören parite bu seviyelerden satışlarla karşılaşsa da günü önceki kapanışın üzerinde 1,3240 seviyesinden kapatmıştı. 

Parite bugün en yüksek 1,3286'yı gördükten sonra artan satış baskılarıyla en düşük 1,3179'u gördü ve bu dakikalarda 1,3189 seviyesinden işlem görüyor. 

Euro/dolar paritesindeki düşüşü değerlendiren HSBC Portföy Stratejisti Ali Çakıroğlu, düşüşün nedenine ilişkin olarak şu aşamada net bir sebep bulunmamakla birlikte, Japonya Maliye Bakanı'ndan gelen açıklamaların etkili olmuş olabileceğini belirtti.

Japonya Maliye Bakanı'nın döviz piyasalarında spekülatif hareketlere anında müdahale edileceğini açıkladığına dikkati çeken Çakıroğlu, açıklama sonrasında dolar/yen paritesinin 86,6 seviyelerinden 86,1 seviyelerine gerilediğini, euro/dolar paritesinin de 1,3220 seviyelerinden 1,3180 seviyelerine gerilediğini kaydetti. 

Çakıroğlu değerlendirmesine şöyle devam etti:
"Şu aşamada euro/dolar paritesinde 1,3180 seviyeleri önemli bir destek bölgesi olarak takip ediliyor, bu seviyelerin aşağı yönlü kırılması durumunda dolar lehine hareket 1,3120 seviyelerine kadar devam edebilir."