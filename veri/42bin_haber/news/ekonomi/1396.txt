Dünya ekonomisini zor bir yıl bekliyor
Dünyaca ünlü ekonomi ve finans profesörleri bu yılın dünya ekonomileri için zor bir yıl olacağında hem fikir oldu. Uluslararası düşünce kuruluşu Avrasya Ekonomi ve İşletme Birliği'nin (Eurasia Business and Economics Society - EBES), Roma'daki Sapienza Üniversitesi'nde düzenlediği uluslararası konferansa 62 ülkeden 516 akademisyen, uzman, bürokrat ve bankacı katıldı.

3 gün süren konferansta son teorilerin yanında, dünya ekonomisinin gündemindeki konular da tartışıldı.

İstanbul Ekonomik Araştırmalar Derneği'nin işbirliğiyle düzenlenen konferansta, dünyaca ünlü ekonomi ve finans profesörlerinin yanı sıra; TCMB Meclis ve Para Politikası Kurulu (PPK) Üyesi Doç. Dr. Ahmet Faruk Aysan, Japonya Merkez Bankası Kurul Üyesi Dr. Sayuri Shirai ve Brezilya Merkez Bankası'ndan Eugenio Pacceli Ribeiro da birer sunum yaptı. Avrupa Merkez Bankası ve İslam Kalkınma Bankası ile çok sayıda ülkenin merkez bankalarından uzmanlar da katıldı.

EBES'in kurucularından İstanbul Medeniyet Üniversitesi Öğretim Üyesi Prof. Dr. Mehmet Hüseyin Bilgin, Başkan Yardımcısı Dr. Hakan Danış ve konferans koordinatörü Dr. Ender Demir, konferansın ardından ortak bir açıklama yaptı.

Konferansa katılan işletme ve ekonomi alanlarının önde gelen akademisyen ve ekonomistleri, dünya ekonomilerini bu yıl da zor anların beklediği konusunda hem fikir oldu.

Yapılan açıklamaya göre, Avrupa, Amerika ve Japonya Merkez Bankalarının aşırı esnek para politikalarına rağmen gelişmiş ülkelerdeki ekonomik büyümenin hala istenilen düzeye gelmemesi ve her geçen gün artan borç oranları uzmanları kara kara düşündürüyor.

Amerika'daki "Mali Uçurum"un (Fiscal Cliff) bu senenin başında kısmen de olsa çözüme kavuşması ve seçimlerin sonuçlanmasına rağmen "Borç Limiti" (Debt Ceiling) sorununun halen devam etmesi, Amerikan ekonomisindeki belirsizliğin ve kırılganlığın devam etmesine neden oluyor.

Katılımcılar, Amerikan ekonomisinde yılın ilk yarısında geçici de olsa bir yavaşlama beklemekle birlikte Avrupa ekonomisinde son aylarda görülen iyileşme umutlarını taze tutuyor.

Uzmanlar, temmuz ayında Avrupa Merkez Bankası (AMB) Başkanı Mario Draghi'nin avroyu korumak için AMB'nin ne gerekiyorsa yapacağını belirtmesi ve sözünün arkasında durmasını İspanya ve Yunanistan gibi borç batağında olan ülkelerin borçlanma faizlerini düşürdüğünü söylemekle birlikte geçen yıl olduğu gibi Avrupa ekonomisindeki resesyonun devam edeceğini bekliyor.