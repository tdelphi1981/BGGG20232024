Piyasalar 'mali uçurum'a odaklandı
Fed sonrasında 'mali uçurum' sorununa odaklanan küresel piyasalar dün genel olarak satıcılı seyretti.
Fed sonrasında mali uçurum sorununa odaklanan küresel piyasalar dün genel olarak satıcılı seyretti. ABD'de Dow Jones endeksi günü önceki kapanışa göre yüzde 0,56 oranında değer kaybıyla 100 günlük hareketli ortalamasının geçtiği 13.173 puanın hemen altında kapatırken, Nasdaq endeksinin değer kaybı ise yüzde 0,72 oldu. 
Avrupa tarafında ise avro/dolar paritesinin pozitif seyri devam ederken hisse senedi piyasaları ABD'ye paralel olarak satıcılı seyretti. Almanya'da DAX endeksi günü yüzde 0,43 oranında değer kaybıyla kapatırken Fransa'da CAC 40 endeksi yüzde 0,10, İngiltere'de FTSE 100 endeksi de yüzde 0,27 oranında düşüş kaydetti. 
Hisse senedi piyasaları kapandıktan sonra AB liderler zirvesinden gelen haberler avronun yükselişini desteklerken, analistler henüz sorunlu bankalar konusunda belli bir çözüm üzerinde anlaşılamamış olmasının hisse senedi piyasaları üzerinde baskı oluşturabileceğini ifade ediyor.
Analistler hisse senedi piyasalarının bugün açıklanacak makroekonomik verilere ve mali uçurum ile ilgili gelişmelere odaklanacağını belirtiyor. Ayrıca dün geç saatlerde gelen S&P'nin İngiltere'nin not görünümünü durağandan negatife çevirdiği haberine de dikkati çeken analistler bugün piyasalarda satış baskısının devam edebileceğini tahmin ediyor. 
Yurt içinde ise İMKB'de özellikle 2. seansta artan satış baskısının etkisiyle geçtiğimiz cuma gününden beri ilk kez düşüşle kapattı. İMKB 100 endeksi günü analistlerin dikkati çektikleri 77.100 seviyesinin altında kapatırken, analistler 76.300 seviyesinin kısa vadede kritik destek seviyesi olarak takip edileceğini kaydediyor.

Piyasaların bugün takip edeceği veriler şöyle:

10.00 Fransa, aralık ayı imalat sanayi PMI
10.30 Almanya, aralık ayı imalat sanayi PMI
11.00 Avro bölgesi, aralık ayı imalat sanayi PMI
12.00 Avro bölgesi, kasım ayı TÜFE
12.00 Avro bölgesi, 3. çeyrek istihdam
15.30 ABD kasım ayı TÜFE
15.58 ABD aralık ayı Markit PMI
16.15 ABD kasım ayı sanayi üretimi
16.15 ABD kasım ayı kapasite kullanım oranı