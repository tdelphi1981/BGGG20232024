Elektrikli araç üretimine en baba destek
TÜBİTAK, yerli elektrikli araç üretimine yüzde 100 Ar-Ge desteği verecek. Desteklenecek projeler 4 yılda tamamlanacak. Sanayi Bakanlığı proje kapsamında 200 elektrikli araç alacak.

BİLİM, Sanayi ve Teknoloji Bakanı Nihat Ergün, TÜBİTAK’ın yüzde 100 Ar-Ge desteği ile yerli elektrikli araç üretileceğini açıkladı. Bakan Ergün, TÜBİTAK öncülüğünde üniversitelerin, özel sektör ve kamu Ar-Ge kuruluşlarının güçbirliği yapacağını ifade etti. Bakan Ergün, ‘Elektrikli Araç Teknolojilerinin Geliştirilmesi’ başlıklı çağrı kapsamında üniversite, kamu ve özel sektör kuruluşlarının oluşturacağı proje yürütücüsü kuruluşların, tasarım, batarya, elektrikli motor ve araç kontrol sistemi gibi araç ekipmanlarını Ar-Ge çalışmaları ile yerli olarak geliştireceğini söyledi.  
200’ünü Bakanlık alacak 
Proje kapsamında Bakanlık olarak 5 yıl boyunca toplam 200 elektrik araç alımı yapacaklarını da kaydeden Bakan Ergün, projelerin en fazla 4 yıl içinde tamamlanacağına işaret etti. Ergün “24 Mayıs 2013’e kadar proje teklifleri TÜBİTAK’a sunulacak. Projelerin azami ölçüde yerli olarak geliştirilmesi gerekiyor” dedi. Ergün, TÜBİTAK’ın sahip olduğu fikri haklarını, aracın Türkiye’de üretilmesi ve 5 yıl süreyle üretim ve satış garantisi verilmesi durumunda üretici kuruluşa devredeceğini söyledi. 
Türkler istedi, GM üretecek 
Avrupa’nın en dinamik ve istikrarlı pazarlarından biri haline gelen Türkiye’nin performansı, firmaların global ürün stratejilerinde etkili oluyor. General Motors bünyesindeki Opel, Türkiye’deki müşterilerinin talebiyle 1.6 dizel motoru devreye sokmaya hazırlanıyor. 
GEÇEN  yıl Türkiye’de yaklaşık 50 bin adetlik satışa ulaşan Opel markasını da bünyesinde bulunduran ABD’li General Motors, Opel ürün gamında bulunmayan 1.6 dizel motoru devreye sokmaya hazırlanıyor. Türkiye pazarında müşterilerden büyük talep gören 1.6 dizel motor projesinde, Opel Türkiye’nin yıllardır yaptığı lobi çalışmaları büyük etken oldu. Opel Türkiye Genel Müdürü Özcan Keklik, Opel Avrupa genel merkezi nezdinde Türkiye pazarındaki gelişmelerin yakından takip edildiğini ve taleplerinin daha dikkate alınır hale geldiğini söyledi. 
1.6 dizel motor sıkıntımız bitecek 
Opel Türkiye olarak, markanın Avrupa ülkeleri arasındaki satış sıralamasında 6. sırada olduklarını ifade eden Keklik, şunları söyledi: “Opel yönetiminde de Türkiye’ye olan bakış açısı değişti. Tamamen pozitifler. Geçmiş yıllarda dikkate alınmadığımız stratejik toplantılara katılıyoruz ve fikirlerimiz alınıyor. Türkiye büyük pazarlar kategorisine girdi. 1.6 dizel motorun devreye alınmasında etkimiz oldu. Bu motor özellikle Türkiye ve Rusya için üretilecek. Planlamalar için bizim de söz hakkımız var. Planlamaya alınmasında son dönemde yaptığımız çalışmaların etkisi oldu. Uzun yıllardır yaşadığımız 1.6 dizel motor sıkıntımız bitecek. 1.6 CDTI dizel motorumuzu ilk kez haziran ayında Zafira modelimizle pazara sunacağız. Daha sonra Astra ve Insignia gibi diğer modellerimizde de uygulanacak.” Opel’in Avrupa’da sıkıntılı günler yaşadığını hatırlatan Keklik, buna karşılık 2016 yılına kadar 23 yeni model ve 13 yeni motorun lansmanını gerçekleştireceklerini kaydetti. Keklik, yeni model ve motor gelişimi için 11 milyar Euro’luk yatırım yapılacağını ifade etti. 
Skoda Rapid 32.990 TL 
SKODA’NIN yeni sedan modeli Rapid showroom’larda yerini almaya başladı. Üç farklı donanım paketi ve dört motor seçeneğiyle piyasaya sunulan Rapid’in anahtar teslim fiyatı 32 bin 990 TL’den başlıyor. Skoda’nın Türkiye’deki satışlarında önemli bir yer tutması hedeflenen Rapid, markanın yeni tasarım anlayışının ilk örneği. 
30 TL’ye istediğin aracı istediğin zaman kullan 
ARAÇ paylaşım hizmet sisteminin yeni temsilcisi Mobicar hizmete girdi. Mobicar, www.mobicar.com.tr adresinden ilk etapta İstanbullular’a hizmet vermeye başlayacak. Araç paylaşım sistemi ilk kez İstanbul’da yer alan 12 aracı ile 5 lokasyonda uygulamaya alındı. ‘Öde Kullandığın Kadar’ sloganıyla hayata geçirilen araç paylaşım platformuna birinci yıla özel sadece 30 TL’ye üye olarak dahil olmak mümkün. 
Seat Leon’a yeni yüz  
TAMAMEN yenilenen Seat Leon, üçüncü nesliyle satışa çıktı. 42 bin 400 TL’den başlayan Leon, biri dizel olmak üzere 3 farklı motor seçeneğiyle alınabiliyor. Yeni Leon’un 1.2 TSI ve 1.6 TDI versiyonu Reference ve Style olmak üzere iki farklı donanım paketiyle alınabiliyor. 1.4lt’lik versiyon ise Style donanımın yanı sıra FR donanım paketiyle satışa sunuluyor. 
Ford Tourneo Courier prömiyeri Cenevre’de  
FORD Avrupa, mart ayındaki Cenevre Otomobil Fuarı’nda Tourneo Ailesi ile boy gösterecek. Ford Otosan’ın Yeniköy Fabrikası’nda üretilecek Tourneo Courier’nin dünya prömiyerinin gerçekleştirileceği fuarda ayrıca Ford’un yeni SUV’u EcoSport modelinin Avrupa tanıtımı yapılacak.