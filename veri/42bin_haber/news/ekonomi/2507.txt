Elektronik ticaretle uğraşana uyarı
Maliye Bakanı Mehmet Şimşek, Hollanda'dan aldıkları programla sanal ortamda ticaret yapanları tespit ettiklerini söyledi. Şimşek "Elektronik ticaretle uğraşan girişimcilerimizi buradan uyarıyorum. Elektronik ortamda yapılan her şey Maliye'nin gözetimindedir" dedi.
Maliye Bakanı Mehmet Şimşek, elektronik ticaretle uğraşan girişimcilere seslenerek, "Tüm bankalardan detaylı sanal pos bilgilerini alıyoruz. Elektronik ticaretle uğraşan girişimcilerimizi buradan uyarıyorum; çünkü güvercinle para gönderilemediğine göre ödeme yapılamadığına göre, bu elektronik ortamda yapılıyor. Elektronik ortamda yapılan her şey Maliye'nin gözetimindedir. Maliye bu bilgileri alabilir. Daha sonra bu bilgiler analiz ediliyor. O nedenle kayıt dışı elektronik ticaret çok çok daha zor." Şimşek, Hollanda'dan aldıkları program sayesinde sanal ortamda ticaret yapan tüm firmaları otomatik olarak tespit ettiklerini ve bunların faaliyetlerini kayıt altına aldıklarını bildirdi.

Hollanda'dan program alındı
 
Elektronik ticaretin yeni bir alan olduğuna, bazı mükelleflerin vergi vermek zorunda olduklarını bile düşünmediklerine dikkati çeken Şimşek, şöyle konuştu: 'Sektörde var olan bu ihtiyacı göz önünde bulundurarak bu proje kapsamında 'www.egirisimci.gov.tr' isimli bir bilgilendirme web portalı hazırladık. Burada her türlü bilgilendirme söz konusu. Hollanda elektronik ticaretin izlenmesi ve tespitine yönelik çok ileri bir program geliştirmiş. Biz de bu programı alıyoruz ve Türkiye'yle adapte ediyoruz. Böylece bu program sayesinde sanal ortamda ticaret yapan tüm firmaları otomatik olarak tespit ediyoruz. İkincisi bunların faaliyetlerini kayıt altına alıyoruz. Dolayısıyla bütün bu hususlar elimizi güçlendiriyor.'