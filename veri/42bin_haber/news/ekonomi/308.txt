Euro/dolar 1.2820 direncinin üzerine çıktı
Uluslararası piyasada euro/dolar paritesi bu hafta başından bu yana test ettiği 1,2820 direncinin üzerine yükseldi.
Almanya maliye bakanının Yunanistan tahvillerinin IMF tarafından satın alınmasıyla ilgili olarak anlaşmaya vardığı haberleri ile yükselişe geçen parite 1,2868'e kadar yükseldikten sonra şu dakikalarda 1,2840 - 1,2850 seviyelerinde dengelendi. 
Parite dün 1,2737'ye kadar geriledikten sonra 1,2800 - 1,2820 seviyelerinde dengelenmişti.  
Analistler paritede 1,2820 üzerinde yeni hedeflerin 1,2890 ve 1,2930 olabileceğine dikkati çekerek bu seviyelerin güçlü direnç konumunda olduğunu belirtiyor.
AB bütçe görüşmeleri, pazartesi gününe ertelenen Eurogroup toplantısından çıkacak kararların paritenin yönü üzerinde belirleyici olacağını kaydeden analistler, teknik olarak 1,2820 seviyesinin destek konumuna gelmesi durumunda kısa vadeli bir yükseliş kanalından bahsedilebileceğini vurguluyor.