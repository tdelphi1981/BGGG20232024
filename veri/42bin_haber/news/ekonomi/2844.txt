"Kaya gazı bulguları henüz netleşmedi"
Bakan Taner Yıldız, Konya, Ankara ve Kırşehir'de de kaya gazı ile ulaşılan bir takım bulgularla ilgili, ''Kaya gazı bulguları henüz netleşmiş değil'' dedi. Enerji ve Tabii Kaynaklar Bakanı Yıldız, çeşitli programlara katılmak üzere dün geldiği Konya'da, bir otelde AK Parti İl Başkanlığı tarafından düzenlenen Tanıtım Medya Günleri toplantısında basın mensuplarıyla bir araya geldi.

Yıldız, burada yaptığı konuşmada, enerji politikaları ve stratejilerinin başında yerli kömür ve yenilenebilir enerji kaynaklarının geldiğini söyledi.

Güneşten elde edilecek enerji ile ilgili Konya'nın Karapınar ilçesinde uygulamaların olacağını ifade eden Yıldız, ''Kömür santrallerinin, 5 bin megavata yakın bir santralin devreye alınması söz konusu olacak. Hep beraber bunlara şahit olacağız. Buraya tüm bu kömürleri değerlendirmek üzere kurulacak olan kömür santrallerinin miktarı, iki Atatürk Barajı'na denk'' diye konuştu.

''Kaya gazı bulguları henüz netleşmiş değil''

Gazetecilerin, bölgedeki kaya gazı rezervinin ne kadar olduğuna ilişkin sorusu üzerine Yıldız, şunları kaydetti:

''Kaya gazı bulguları henüz netleşmiş değil. Bunun ne kadarlık bir kapasiteye karşılık geldiğini söylemek şu anda doğru olmaz. Bizler enerji sektörü olarak her zaman itidalli konuşmaya gayret ediyoruz. Ne vatandaşın ümitleriyle oynamamız lazım, ne de Türkiye'nin geleceğine yanlış rakamlar koymamız lazım. Bizler ancak doğruları konuşmamız lazım. Bulunduğu zaman, tespit edildiği zaman, bunu en fazla kamuoyuyla paylaşmak isteyen insanlardan bir tanesiyim ama şu anda kaya gazıyla alakalı 'burada şu kadar metreküp gaz var' demek biraz erken olacak, çalışmalar devam ediyor. Ancak firmalar kaya gazıyla ilgili bir çalışma yapmak isterse, biz buna her zaman açık olduğumuzu, o firmaya yardımcı olacağımızı peşinen söyleyeyim.''

Akdeniz'de Kıbrıs Rum yönetiminin, petrol ve doğalgaz keşifleri için İtalyan ve Fransız şirketlerle anlaşma yapmasıyla ilgili bir soruyu da cevaplayan Yıldız, Doğu Akdeniz'de münhasır ekonomik sahada statüsü netleşmemiş yerler olduğuna dikkati çekerek, şöyle devam etti:

''Biz oraların tamamının Kıbrıs'a ait olduğuna inanıyoruz. İki yol var; ya oralarda çalışmazlar veya çalışmalarına devam ederler. Oluşacak tüm gelirler, doğalgaz veya petrolün mutlaka Kıbrıs'ın tamamı tarafından paylaşılması esas olmuş olur. Bu doğru olan, adaletli olandır ve gelinmesi gereken nokta da burasıdır. O yüzden gerginlikte değil uzlaşıda buluşulacaksa, böyle bir yolun tercih edilmesi doğru olacaktır. Biz Türkiye olarak hiçbir zaman gerginliğin tarafı olmadık, olmayacağız. Yalnızca haklarımızın ve hukukumuzun korunmasıyla alakalı işlemlere devam etmiş olacağız.''

Türkiye'nin bor rezervi

Yıldız, bor rezerviyle ilgili bir çalışma olup olmadığıyla ilgili soruya karşılık, bor rezervi ve satışında Türkiye'nin dünyada birinci olduğunu aktardı. 

Bundan 10 yıl önce bu birinciliklerin Türkiye'de olmadığını anlatan Yıldız, şunları kaydetti:

''Borla alakalı çalışmalarımızı 4 katına çıkardık. Bor tek başına bir yakıt değildir. Bir yakıt olarak boru tanımlayanlar doğru tanımlamış olmazlar. Bor bir şeyle birleştiğinde güçlü dominant bir malzemedir. Bor kaynakları özelleştirilmeyecek, kamunun elinde kalacak ve kamu kaynaklarıyla beraber kullanılacak. Bor, kendi tapulu arazinizde çıksa dahi onu devlet gidip kamulaştırır ve oradaki boru alır. Böyle bir yetkisi var devletin. Bor bizim stratejik ürünümüz, kıymetli bir ürünümüz. O yüzden bunun tasarrufu da ancak bizde olacak.''