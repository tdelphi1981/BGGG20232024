197 bin kamu işçisi zam bekliyor
Kamu Kesimi Toplu İş Sözleşmeleri Koordinasyon Kurulu, 197 bin işçi adına mali konularda kamu işveren sendikaları ile pazarlık yapacak. Türk-İş'e bağlı kamu kesiminde örgütlü 19 sendikanın katılımıyla kamu kesimi toplu sözleşmelerinin koordinasyonunu sağlamak amacıyla Kamu Kesimi Toplu İş Sözleşmeleri Koordinasyon Kurulu oluşturdu.

Kurul, TTK, Türkiye Şeker Fabrikaları, Makine Kimya Endüstrisi Kurumu, DSİ, Milli Eğitim Müdürlükleri, bakanlıklar ve üniversiteler gibi önemli kamu kurum ve kuruluşlarında çalışan 197 bin işçi adına mali konularda kamu işveren sendikaları ile masaya oturacak.

Türk-İş, 2013'te sona erecek kamu kesimi toplu iş sözleşmeleri müzakerelerinde yol haritasını belirlemek üzere Kamu Kesimi Toplu İş Sözleşmeleri Koordinasyon Kurulu oluşturdu.

Kurulda, kamu kesiminde yetkili sendikalardan Tarım-İş, Türkiye Maden İş, Genel Maden-İş, Petrol-İş, Şeker-İş, Selüloz-İş, Basın-İş, Türk-Metal, Dok Gemi-İş, Yol-İş, Tes-İş, Tez Koop-İş, Koop-İş, Demiryol-İş, Denizciler, Haber-İş, Sağlık-İş, Toleyis ve Harb-İş yer aldı. Çaykur İşletmeleri Genel Müdürlüğü'nde örgütlü Tek Gıda-İş ise kurulda bulunmayacağını bildirdi.

Çerçeve sözleşmesi imzalanacak

2013 yılında yenilenecek olan kamu toplu iş sözleşmeleri, 101 işyerinde veya işletmede çalışan 197 bin 373 işçiyi kapsıyor. Kamuda örgütlü sendikalar, pek çok işyerinde, kamu işveren sendikaları TÜHİS ve Kamu-İş ile toplu sözleşme görüşmelerine başladı.

Türk-İş bünyesinde oluşturulan Kamu Kesimi Toplu İş Sözleşmeleri Koordinasyon Kurulu üyeleri, sözleşme görüşmelerinde geldikleri noktayı değerlendirecek ve ortak bir yol haritası belirleyecek.

Kurul, daha sonra kamu işveren sendikaları ile yapacağı görüşmelerde kamu işçilerinin ücretlerini masaya yatıracak, düşük ücretlerin iyileştirilmesini, ücretlerin enflasyona yenik düşürülmemesini, refahtan pay alınmasını ve vergi kayıplarının giderilmesini talep edecek.

Görüşmelerin ardından Türk-İş ile hükümet arasında imzalanacak çerçeve protokol ile 197 bin işçinin ücret ve sosyal haklarına yapılacak zam miktarının belirlenmesi, iş yerlerine özgü taleplerin ise sendikaların yürütecekleri müzakerelerde değerlendirilmesi öngörülüyor.

Yenilenecek toplu iş sözleşmelerinin tamamına yakını 1 Ocak ve 1 Mart 2013'ten itibaren geçerli olacak.

İşyerleri

Toplu iş sözleşmesi görüşmeleri yürütüleceği kurum ve kuruluşlar arasında TTK, Çaykur, Türkiye Şeker Fabrikaları, Makine Kimya Endüstrisi Kurumu, DSİ, Milli Eğitim Müdürlükleri, bazı bakanlıklar ve üniversiteler bulunuyor.

Kamu kesiminde toplu iş sözleşmesi görüşmelerinin yürütüleceği bazı işyerleri ile bu işyerlerinde çalışan işçi sayıları söyle:

- 79 İl Özel İdaresi İşyeri: 21 bin 931
- Milli Savunma Bakanlığı 18 bin 226
- Milli Eğitim müdürlükleri: 15 bin 600
- TCDD ve bağlı ortaklıkları: 12 bin 500
- Türkiye Şeker Fabrikaları: 12 bin 260
- Devlet Su İşleri: 11 bin 591
- Gıda Tarım ve Hayvancılık Bakanlığı: 11 bin 219
- Türkiye Taş Kömürü (TTK): 10 bin 43
- Karayolları Genel Müdürlüğü: 9 bin 683
- EÜAŞ: 6 bin 111
- TKİ Genel Müdürlüğü: 4 bin 887
- TPAO: 3 bin 921
- TEİAŞ: 3 bin 455
- MKEK: 3 bin 370
- TÜBİTAK: 3 bin
- Sağlık Bakanlığı: 3 bin