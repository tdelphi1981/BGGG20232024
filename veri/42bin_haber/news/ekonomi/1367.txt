37 bin liraya yeni cipler geliyor
Otomotivde kullancıların yerden yüksek araçlara giderek daha fazla ilgi duyması yeni bir segmenti de beraberinde getirdi. Küçük SUV adı verilen bu segmentte başı Türkiye'de çok iyi satış rakamlarına ulaşan Nisan Juke çekerken, Skoda Yeti, Opel de Mokka ile yarışa katıldı. Ancak asıl yarış bu yıl başlayacak. Çünkü Renault, Peugeot ve Ford gibi markalar küçük SUV segmentindeki araçlarını Türkiye'de satışa çıkarmaya hazırlanıyor. Üstelik fiyatların 36-37 bin lira seviyesinden başlaması bekleniyor.
Küçük SUV adı verilen bu segment aslında Renault Clio, Peugeot 208, Ford Fiesta ve Opel Corsa gibi B sınıfı araçların biraz daha geliştirilmiş halleri. Bu araçlarla aynı platformda üretilen yeni küçük cipler, B sınıfı araçlara göre biraz daha yüksek ve biraz daha geniş. 
İŞTE BU SEGMENTTE TÜRKİYE'YE GELECEK YENİ MODELLER 
TÜKETİCİ YERDEN YÜKSEK OLMAK İSTİYOR 
Araçların yerden yüksek olmaları ise tüketici talepleri ile ilgili bir durum. Son yıllarda ticari araçlar ve SUV tipi araçların artması ile trafiğe yüksekten bakan araç sayısı da artmaya başladı. Bu noktada genelde küçük sınıf araçları tercih eden kadın sürücüler de yola daha hakim olmak ve kendilerini güvende hissetmek için yerden yüksek araçlara ilgi göstermeye başladı.  
İşte hem Avrupa'daki kriz nedeniyle araçların ufalması hem de önce kadınlardan başlayan ilgiye daha sonra erkek sürücülerin de katılması ile  küçük SUV adı verilen bu segment ortaya çıktı. B sınıfı muadillerine göre daha yüksek ve geniş, diğer SUV'lara göre ise daha ekonomik olmaları sebebiyle bu segmentin önümüzdeki yıllarda hızlı bir şekilde büyümesi bekleniyor.  
"C SINIFINDAN MÜŞTERİ ÇEKER" 
Hürriyet Gazetesi otomotiv editörü Emre Özpeynirci, krizin etkisiyle küçük sınıf araçlara ilginin arttığını, ancak tüketicilerin artık daha yüksek araç talebi nedeniyle böyle bir ara segmentin ortaya çıktığını söyledi. Yeni sınıf araçları 'hem ekonomik hem yüksek hem de küçük' olarak tanımlayan Özpeynirci, artık küçük sınıfın bu alana kaymaya başladığını söyledi. Nissan Juke'a olan ilginin diğer otomotiv şirketlerini De harekete geçirdiğini anlatan Özpeynirci, "Bu segment giderek büyüyecek. Özellikle C sınıfından önemli bir müşteri kitlesini çekeceğini düşünüyorum" dedi.  
YENİ MODELLER GELECEK 
Türkiye pazarı küçük SUV'da önümüzdeki günlerde büyük bir rekabete tanıklık edecek. Şimdilik Nissan Juke, Skoda Yeti ve Opel Mokka'nın yer aldığı pazar Renault Captur, Peugeot 2008, Ford Eco Sport ve Chevrolet Trax'ın katılımı ile çok zenginleşecek. Uzmanlar, küçük SUV pazarındaki fiyatların B sınıfı temsilcilerinden çok daha yüksek olmayacağını ve 6-7 bin lira daha üstüne satılabileceğini söylüyor. Bu hesapla Türkiye'de 36-37 bin lira seviyelerinden başlayan yeni bir segmentin yaratılmak üzere olduğunu söyleyebiliriz.  
eguler@hurriyet.com.tr 
 