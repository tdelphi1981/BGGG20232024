Tek şarj ile 280 kilometre
Teknolojisi ve üretimi Derindere Motorlu Araçlar'a (DMA) ait elektrikli araçlar satış ve kiralamaya sunuldu.
Aracın en önemli parçası olan elektronik beyin üniteleri ve buna ait yazılımları tamamen DMA tarafından geliştirilen elektrikli araçlar, tek şarj ile yaklaşık 280 km yol yapabiliyor. Türkiye'nin ilk ve tek TSE Tip Onay Belgesi'ne sahip olan elektrikli araçlar, teknolojisi ve menzili ile sektörde rakipsiz olma özelliği ile dikkat çekiyor.

Özkan Derindere ve Önder Yol tarafından 2007 yılında kurulan DMA, ürettiği elektrikli araçları yola çıkarıyor. Türkiye'nin "ilk ve tek" Tip Onay Belgesi'ni alan DMA teknolojisine sahip elektrikli araçlar, tek şarj ile yaklaşık 280 kilometre yol kat edebiliyor. Şehir şebekesinin her yerinden temin edilebilen 220V kaynak ile yaklaşık 8 saatte tam olarak şarj edilebilen elektrikli araçlar için isteğe bağlı olarak, ülke genelinde kurulmuş ve sayıları her geçen gün artan Avrupa Standardı tip 2 şarj istasyonlarından da faydalanılabiliyor. Tüketicilere ve şirketlere hem kiralama hem de satın alma alternatifleriyle sunulan elektrikli araçların satış fiyatı 120 bin TL seviyesinde iken; operasyonel filo kiralama fiyatları ise aylık 900 Euro seviyesinde.

"YILDA 1.200 ELEKTRİKLİ ARAÇ ÜRETİM KAPASİTESİNE SAHİBİZ"

Projenin, DMA teknolojisi kullanılarak elektrikli otomobil üretme projesi olduğunu anlatan DMA Kurucu Ortağı Özkan Derindere, elektrikli araçların geleceğine inandıklarını ve bu konuya yatırım yapma kararı aldıklarını anlattı. Proje için gereken finansmanı tamamen kendi öz kaynaklarından karşıladıklarını söyleyen Özkan Derindere "Proje kapsamında şu ana kadar yapılan ve bundan sonra da yapacaklarımız ile otomotiv sektörüne ve ülke ekonomisine pozitif katkılar sağlamayı hedefliyoruz. Bu araçların sağladığı faydaları göz önüne aldığımızda, bu proje geleceğe güvenle bakmak isteyen herkesin projesidir" dedi.

Özkan Derindere konuşmasına şöyle:

"DMA olarak kısa vadede; binek ve hafif ticari araçlara DMA teknolojisi uygulayarak, onları yüzde 100 elektrikle çalışan araçlar haline getirerek pazara sunmayı hedefliyoruz. Orta vadede hız ve hacim kazanmak için, sınırlı sayıda modele yoğunlaşacağız. Projemizin uzun vadeli hedefi ise, yüksek bir yatırım hedefi ile DMA markalı ürünler üretmek ve pazarda önemli bir oyuncu olmaktır."

Bugün itibarı ile aylık 100 ve yıllık 1.200 adetlik bir kapasiteye sahip olduklarını söyleyen Özkan Derindere, belirli adetlere ulaşıldığında, her biri kendi konularının en iyileri tarafından üretilen komponentleri, onlarla birlikte Türkiye'de üretmek konusunda yatırım yapmaya hazır olduklarını ve bu konuda ön protokoller imzaladıklarını da ifade etti.

MENZİLİ VE BATARYA AVANTAJI İLE RAKİPSİZ

Projenin mühendislik çalışmalarını üstlenen DMA Kurucu Ortağı Önder Yol ise, elektrikli araçların ekonomik önceliği olan kullanıcılar için tasarruf anlamına geldiğini, diğer kullanıcılar içinse çevreci özellikleri ile ön plana çıktığını anlattı.

Araçların en önemli parçası olarak kabul edilen elektronik beyin ünitelerinin ve buna ait yazılımların tamamen DMA mühendisleri tarafından geliştirildiğini belirten Önder Yol, araçların menzili ve şarj özellikleri ile rakipsiz olduğunu belirtti. Yol, araçların üretim sürecine ilişkin olarak şöyle konuştu

"Bu araçlar yaklaşık 13 aylık bir test ve izin sürecinden sonra satışa sunuluyor. Üretilen ilk araçlar, gerçek yol koşullarında yaklaşık 500 bin kilometrenin üzerinde test edildi. 40kWs Lityum bazlı bataryaları ve 62 kW sürekli (84 kW maksimum) güç üretme kapasiteli elektrik motoruyla 225 Nm-325 Nm tork değer aralığında yüksek bir performans sunan DMA teknolojisini; 3 yıl, 100 bin kilometre DMA garantisi ile kullanıma sunuyoruz."

TEKNOLOJİK ÜSTÜNLÜKLERİ İLE FARK YARATIYOR

DMA teknolojisine sahip araçların, birçok teknolojik üstünlüğü de bünyesinde barındırdığını ifade eden DMA Ar-Ge ve Üretim Direktörü Alper Baykut, araçların sürekli olarak kullanıcısını bilgilendiren multimedya sistemine ve uzaktan erişim teknolojisine dikkat çekti. Baykut, kullanılan DMA Multimedya Sistemi'nin ara yüzü sayesinde sürücü ve yolcularını sürekli bilgilendirerek; aracın şarj, hız ve kullanım durumuna ilişkin birçok veriyi anlık olarak aktardığını ve sürüş güvenliğini artırdığını ifade etti.

DMA'nın Turkcell ile gerçekleştirdiği teknolojik işbirliğinin de önemine dikkat çeken Baykut, sadece elektrikli araçlara özel olarak geliştirilen DBS (DMA Bilgilendirme Servisi) uygulamasının önemli bir fark yarattığını kaydetti. Baykut, "Kullanıcılar, DMA teknolojisine sahip araçlarıyla ilgili birçok veriye IOS ve Android işletim sistemine sahip akıllı telefonlar üzerinden, diledikleri zaman, diledikleri yerden kolaylıkla erişebilecek anlık olarak araçları ile ilgili şarj durumu, menzil, kalan şarj süresi gibi birçok veriyi online takip edebilecekler" dedi. Turkcell teknolojisi ile DMA için özel olarak tasarlanan bu uygulamanın birçok teknolojik üstünlüğe sahip olduğunu ifade eden Turkcell Teknoloji Genel Müdürü Semih İncedayı ise, "Ekonomik ve çevre dostu olmaları sayesinde elektrikli araçlar her geçen gün daha çok kişi ve kuruluştan ilgi görüyor. Geleceğe damgasını vuracağını umduğumuz bu araçların yaygınlaşması için en son teknoloji ile desteklenmeleri şart. Turkcell olarak, sunduğumuz özel tasarlanmış servis ile DMA imzası taşıyan elektrikli araçların kullanıcılarına, filo takibinde lojistik departmanlarına ve araç sahiplerine önemli bir kolaylık sağlıyoruz" şeklinde görüşlerini aktardı.

Devletin konuya olan duyarlılığından son derece memnun olduklarını söyleyen Özkan Derindere, bu yaklaşımın başta kendilerinde olmak üzere, tüm girişimci ve yatırımcılarda büyük moral etkisi yarattığını, herhangi bir ortak arayışı içerisinde olmadıklarını ancak projenin verimliliği ve gelişimi açısından fayda sağlayacağına inandıkları bir teklif olursa bunun değerlendirebileceklerini de ifade etti.