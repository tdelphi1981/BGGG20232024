ABD'den "İran" kararı
ABD yönetimi, İran'dan ham petrol alımlarını önemli ölçüde düşürdükleri için Japonya ve AB'ye üye 10 ülkeyi ekonomik yaptırımlardan muaf tutacağını bildirdi. Dışişleri Bakanı John Kerry, yaptığı yazılı açıklamada, ABD ve uluslararası toplumun, İran'ın nükleer programıyla ilgili endişeleri giderene kadar Tahran yönetimine baskı uygulamaya devam edeceğini belirtti.

Kerry, Japonya'nın yanı sıra 1 Temmuz 2012'den bu yana İran'dan ham petrol satın almayan Belçika, Çek Cumhuriyeti, Fransa, Almanya, Yunanistan, İtalya, Hollanda, Polonya, İspanya ve İngiltere'ye 2012 Ulusal Savunma Yetki Yasası'nın, 1245 sayılı bölümünde yer alan yaptırımların süresi uzatılabilecek şekilde 180 günlük dönem için uygulanmayacağını ve bu yöndeki bildirimin Kongre'ye sunulacağını ifade etti.

Uluslararası toplumun İran'ı uluslararası yükümlülüklerini yerine getirmeye ikna etmek için gösterdiği kararlılığa dikkati çeken Kerry, Türkiye'nin de aralarında bulunduğu 20 ülkenin İran'dan ham petrol alımlarını önemli ölçüde düşürdüklerini hatırlattı.

Kerry, uluslararası toplumun İran'a mesajının son derece açık olduğunu, bu ülkenin endişeleri gidermek için somut adımlar atmaması halinde daha fazla tecrit ve baskıya maruz kalacağını aktardı.

ABD Kongresi'nden geçtikten sonra 31 Aralık 2011'de Başkan Barack Obama tarafından imzalanan düzenleme, İran'a ağır yaptırımların yanında İran Merkez Bankası ya da "kara liste"deki diğer İran mali kurumlarıyla iş yapan yabancı finansal kuruluşlara da yaptırım uygulanmasını öngörüyor.