Türkiye'nin ayakkabısını bu il üretiyor
Sahip olduğu 400'e yakın ayakkabı imalathanesi sayesinde Türkiye'deki ayakkabı ihtiyacının yüzde 40'ının karşılandığı Hatay'da esnaf, küçük işletmelerden çıkıp yapımı süren sanayi sitesinde kendi markalarını oluşturmak istiyor.
Hatay Ayakkabıcılar Odası Başkanı Gökhan Oral, Hatay'daki 400'e yakın ayakkabı imalathanesinde günde yaklaşık 50 bin çift ayakkabı üretildiğini söyledi. 
Ayakkabı üretiminin zahmetli bir iş olduğunu dile getiren Oral, Günün büyük bölümünü imalathanelerde geçiriyoruz. Mevcut imalathanelerimiz ise günümüz koşullarına uygun değil. Buralar çok küçük olduğu için, kaynağı bile hazır bulunan birçok esnafımız sanayileşemiyor. Bu da markalaşmamızın önünde engel oluyor dedi. 
Bu kapsamda yapılan görüşmeler neticesinde devlet desteğiyle kurulan kooperatif aracılığıyla sanayi sitesi yapımına başladıklarını ve inşaatın 2015 sonunda tamamlanmasının beklendiğini bildiren Oral, şöyle devam etti:
İncelemelerimizde, sektörün gelişmesi ve markalaşmak adına fiziki imkanları müsait mekanlara geçmenin şart olduğunu gördük. Bu konuda da çalışmalarımızı başlatarak, Hatay milletvekilimiz ve Adalet Bakanımız Sayın Sadullah Ergin ile görüşmelerimiz neticesinde, bu sıkıntının bir an önce giderilmesi konusunda ciddi bir çalışma içerisine girdik. 400'e yakın imalathanemizin fiziki imkanları müsait olmadığından şehrin belirli bölgelerinde dağınık ortamda çalışmaktayız. 
TÜRKİYE'NİN AYAKKABISINI ÜRETİYOR, AMA TANINMIYOR- FOTO GALERİ  
Ayrıca her şeyi hazır olan esnaf yer sıkıntısı nedeniyle makineler alamıyor ve sanayileşemiyoruz. Oysa yapacağımız siteyle öncelikle bu arkadaşlarımızı aynı mekanlarda toplayarak, bir arada çalışma imkanı sağlayacağız. Buradaki geniş ve ferah ortamda çalışmakla beraber teknolojiyi atölyelerimize taşıyacağız. Ayakkabıcılığın büyüyebilmesi için, dünya standartlarında üretim yapabilmemiz için mutlaka kendimizi yenilememiz gerekiyor. Bunun da önceliği devlet desteği ve aynı zamanda kalifiye elaman yetiştirmekten geçiyor. 
Atölyelerde fiziki koşulların iyi olmamasının firmaların büyümesini de engellediğini vurgulayan Oral, şunları kaydetti:
Mevcut atölyelerimizin birinde yangın meydana gelse ne olacağını bilemiyoruz. Çünkü bütün atölyeler birbirine çok yakın. Aynı zamanda çalışan insanlarımızın sağlık durumları da bizi ilgilendiriyor. Atölyelerdeki fiziki imkanların sağlıklı olmamasından, kullanılan maddelerden dolayı çalışanlarımız hiç ummadığımız hastalıklara yakalanabiliyor. Doğu Akdeniz Kalkınma Ajansı'nın (DOĞAKA) bize sağladığı hibe programlarından yararlanmak istiyoruz. Ama alacağımız makineleri koyacağımız yerler olmadığından bu tür projelerden yeterince faydalanamıyoruz. Bu makinelerin kurulacağı, çalışacağı yerler ve imkanlar yok. O imkanlarımız olmadığından dolayı da bu tür devlet desteklerinden yararlanamıyoruz. Ümit ediyorum ki bu sitemiz bittiğinde bütün atölyelerimiz kendilerini teknolojiyle yenileyerek ve seri bir üretime geçecek. Buna bağlı olarak bugünden altyapısını hazırlayan birçok firmamız en az Türkiye'de 10 marka ortaya çıkaracaktır. 
Kadın istihdamını da engelliyor-

Oral, kalifiye ve bayan elamanların sektöre girmesi gerektiğini belirterek, Avrupa Birliği (AB) projesi geliştirdiklerini ve İŞKUR ile yapılan programda 125 sertifika almış bayan elaman yetiştirdiklerini anlattı. 
Yetiştirilen bayan elamanların istihdam edilebilmesi için şu anki atölyelerin fiziki imkanlarının müsait olmadığını kaydeden Oral, Bu arkadaşlarımız burada 3-6 ay gibi kurs görmelerine rağmen istihdam edilme noktasında yaşadığımız sıkıntılardan dolayı onları bünyemize katamadık. İnanıyorum ki yeni sitemizde bu arkadaşlarımızı da istihdam edebilme ortamı oluşturulacaktır. Şu anda sanıyorum bir ya da iki tane atölyemiz fiziki imkanları müsait olduğu için buradan mezun olan 3-5 kişiyi geçmeyecek şekilde istihdam ediliyor. Şartlar iyileştiğinde bu sektörde bayanların da istihdam edilmesi sağlanacaktır diye konuştu.