İMKB 11 haftanın en düşüğüne geriledi
İstanbul Menkul Kıymetler Borsası (İMKB) 100 endeksi analistlerin kritik destek olarak dikkati çektikleri 77.000 desteğinin altında artan satış baskılarıyla 11 haftanın en düşük kapanışını yaptı.
Endeks günü 1.370,46 puan ve yüzde 1,77 oranında düşüşle 75.898,69 puandan kapatırken, toplam işlem hacmi 2,7 milyar lira oldu. İMKB'deki sert düşüşün lokomotifi ortalama yüzde 3,22'lik düşüşle banka hisseleri olurken holding endeksi de yüzde 1,63 oranında değer kaybetti.

Haftalık bazda endeks 9 haftalık bir yükseliş serisinin ardından bu hafta ile birlikte üst üste 5. haftayı da düşüşle kapattı. Endeksin 9 haftalık yükseliş serisi 70.790,51 seviyesinden başlamış ve tarihi rekoru olan 86.787,15 puana kadar devam etmişti.

Analistler endeksin yükseliş trendinin alt desteği olan 77.000 seviyesinin kırılmasıyla satış baskılarının arttığını ve endeksin bu seviyenin üzerine yükselememesi durumunda kademeli olarak satış baskılarının devam edebileceğini belirtiyor.