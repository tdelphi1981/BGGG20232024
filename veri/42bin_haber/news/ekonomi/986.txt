Sabancı Vakfı hibe programına başvurular başlıyor
Sabancı Vakfı'nın kadın, genç ve engellilerin sorunlarına çözümler üreten sivil toplum kuruluşlarını desteklediği "Toplumsal Gelişme Hibe Programı"na (TGHP) başvurular yarın başlıyor 
 22 Şubat’a kadar sürecek başvurular kapsamında, sivil toplum kuruluşlarının kadın, genç ve engellilerin topluma aktif olarak katılmalarını ve fırsat eşitliğinden faydalanmalarını hedefleyen projelerine hibe verilecek. 
 Bugüne kadar uyguladığı hibe programlarında 62 projeyle 360 bin kişinin hayatına dokunan vakfın, 2013 yılında vereceği toplam hibe tutarı 1,2 milyon lirayla birlikte, toplam desteği 7 milyon lirayı aşacak. 
 Sabancı Vakfı Mütevelli Heyeti Başkanı Güler Sabancı, vakfın Türkiye’de stratejik hibe programını başlatan ilk vakıf olduğunu belirterek, toplumun büyük bir kısmını oluşturan kadın, genç ve engellilerin odak noktalarını oluşturduğunu kaydetti. Kadın, genç ve engellilerin toplumsal yaşama katılabilmeleri için var güçleriyle çalıştıklarını, onların hayatlarında fark yaratmak adına tek başına değil, el birliğiyle çalışmak gerektiğine inandıklarını bildiren Güler Sabancı, hibe programlarının bu güç birliği için önemli bir araç olduğunu aktardı. 
 Türkiye’de yerleşik bütün dernek, vakıf, kooperatif ve üniversitelerin başvurabildiği hibe programının seçim sürecinde engelli kadın, genç kadın ya da engelli genç olduğu için iki kez ayrımcılığa maruz kalan çifte dezavantajlı grupların sorunları için kapsamlı çözüm önerileri geliştiren projelere öncelik verilecek. 
 Programa başvurular belirtilen tarihler arasında "www.sabancivakfi.org" üzerinden yapılabilecek. 
 AA