'Reçeteye ilaç adı yazılmasın'
Tüm Eczacı İşverenler Sendikası (TEİS) Genel Başkanı Nurten Saydan, Eğer hekim reçeteye ilaç ismi yerine etken madde yazacak olursa iddia ediyoruz, SGK'nın ilaca ödeyeceği para yani ilaç harcaması yüzde 25 oranında düşer dedi.
Saydan, yaptığı açıklamada, Türkiye'de ilaç ambalajlarının bir standardı olmadığını belirterek, ilaç firmalarının istedikleri sayıda ilaç içeren kutular üretebildiğini söyledi. Gelişmiş pek çok ülkede ilaç kutularındaki tablet sayılarının belli standartlara bağlı olduğuna işaret eden Saydan, bu ülkelerde ilaç kutularının örneğin kısa dönem tedaviler için 10-20 tabletlik, raporlu hastalar için 60 tabletlik olarak üretildiğini, hastaneler içinse 500 veya binlik ilaç kutuları üretildiğini dile getirdi. 
Hastanelerin kullandığı ilaçların son derece ekonomik olması gerektiğini anlatan Saydan, kutu maliyeti düştüğü zaman bunun ilaç fiyatına olumlu yansıyacağını da vurguladı. 
Saydan, Hastane eczanelerin bulunması gereken ilaçların listesinin ve ambalajlarda bulunması gereken ilaç miktarının belirlenmesi gerek dedi.

SGK'nın düzenleme yapmasını istiyoruz

SGK'nın Ocak ayında Sağlık Uygulama Tebliği'nde değişiklik yaptığını ve daha önce 30 gün olan bir aylık ödeme süresini 28 güne düşürdüğünü söyledi. Bunun nedeninin ilaç firmalarının 28 tabletten oluşan ilaç kutuları üretmesi ve doktorların bir aylık tedavi yazdığı zaman iki kutu ilaç verilmesi olduğunu bildiren Saydan, şöyle konuştu:
SGK, ödeme günü 28'e düşürünce 30 tabletlik ilaçlar raflarda kaldı. Çünkü SGK, 30 tabletlik ilaçları edememeye başladı. Bu ilaçları iade de edemiyoruz. 30 tabletlik bir ilaçtan her eczanede 1 kutu olsa bu 25 bin kutu ilaç eder. SGK'nın bu konuda bir düzenleme yapmasını istiyoruz.

Orijinal ilaç ile eşdeğer ilaç aynıdır

Saydan, bir firmanın orijinal ilacı ile diğer bir firmanın eşdeğer ilacının aynı tedaviyi sağladığını belirterek, Orijinal ilaç ile eşdeğer ilacın kandaki saniyedeki dağılım miktarı bile aynı olmak zorunda dedi. 
Eşdeğer ilaç üretiminin ilaç fiyatlarını düşürdüğünü ve yerli ilaç üreticilerini teşvik ettiğini anlatan Saydan, Orijinal ilaç ile eşdeğer ilaç aynıdır. Eşdeğer ilaç yerli ilaçtır, desteklenmesi gerek diye konuştu. 
Avrupa'daki pek çok ülkede reçetelerin etken madde ile yazıldığını, reçetelere asla ilaç ismi yazılmadığını dile getiren Saydan, şunları kaydetti:
Amerika'daki bazı eyaletlerde ise doktor sadece teşhisi yazıyor, ilacın etken maddesini bile yazmıyor, hastanın kullanacağı ilacı bile eczacıya bırakıyor. Eğer hekim reçeteye ilaç ismi yerine etken madde yazacak olursa iddia ediyoruz SGK'nın ilaca ödeyeceği para yani ilaç harcaması yüzde 25 düşer. Şu anda sistem etken madde ile reçete düzenlenmesi için müsait. Örneğin, sağlık raporları etken madde ile yazılıyor, bunda bir sıkıntı yaşamıyoruz. Üstelik, reçeteler etken madde ile yazılırsa vatandaş daha ucuz olan ilacı satın alır, yerli ilacı satın alır ve böylece pahalı ilaçlar için de fark ödemek zorunda kalmaz.