Doğalgaza zam yok
Enerji ve Tabii Kaynaklar Bakanı Taner Yıldız, "Doğalgazda ocak ayı itibariyle herhangi bir fiyat artışı düşünülmüyor" dedi. Yıldız, çeşitli açılışlarda bulunmak geldiği Kayseri'de, gazetecilerin, Kerkük-Yumurtalık petrol boru hattında herhangi bir sorun olup, olmadığı yönündeki sorularını yanıtladı.

Hattın vanalar kısmında basınç düşüklüğü gözlendiğini belirten Yıldız, ''Kerkük-Yumurtalık ham petrol boru hattında vanalar kısmında bir basınç düşüklüğü gözlendi. Ama şunu söylemem lazım, biz Irak'tan aldığımız petrolün akışıyla alakalı herhangi bir problem görmüyoruz ve petrol akışı devam ediyor" diye konuştu. 

Bakan Yıldız, Midyat'ta hatta yönelik bir saldırı yapılıp, yapılmadığıyla ilgili soruya da, ''Tam teyit edilmedi. Ama şunu söylemeliyim ki, bizim için petrolün akışı önemli. Petrol akışı devam ediyor. Herhangi bir problem şu anda yok'' yanıtını verdi.

Yıldız, ''İleriki günlerde doğalgazda bir indirim söz konusu olabilir mi?'' sorusuna ise ''Doğalgazda ocak ayı itibariyle herhangi bir fiyat artışı düşünülmüyor'' karşılığını verdi.