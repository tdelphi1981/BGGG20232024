Taklit ürüne hapis cezası
Taklit ürünlerle mücadelede yeni bir dönem başlıyor. Taklit ürünlere üç yıla kadar hapis, patent ihlallerine bir milyon lira para cezası geliyor. Irkçılık, küfür içeren ve terör örgütlerini simgeleyen tasarımların kullanılması yasaklanıyor.
Türkiye, dünyada rekabetin en önemli unsurlarından biri haline gelen Sınai Mülkiyet Hakları'nda önemli bir adım atıyor.

Bilim, Sanayi ve Teknoloji Bakanlığı'nın hazırladığı yeni yasa tasarısı, Bakanlar Kurulu'nda imzaya açıldı. Tasarıyla, taklit ürünlere hapis cezası geliyor.

Markayı taklit ederek üretim yapıp depolamak, "marka ihlali" olarak değerlendirilecek. Ve bu suçu işleyenlere bir yıldan üç yıla kadar hapis ve 20 bin gün adli para cezası verilecek. Yakalanan taklit ürünlere el konulacak.

Patent, tasarım ve coğrafi işaret ihlaline 1 milyon lira para cezası geliyor.

Suça teşvik eden, ırkçılık, küfür içeren ve terör örgütlerini simgeleyen semboller gibi kamu düzenini bozan tasarımlar resen reddedilecek, kullanımları engellenecek.

Üniversiteler de patent sahibi olacak. Buluşlardan elde edilen gelirin en az yüzde 30'unu öğretim üyesi alacak. Böylece hem üniversitenin hem de akademisyenlerin kazanması planlanıyor. / NTV