2B'de vade uzatılıyor
Maliye Bakanı Mehmet Şimşek, 2B de taksit süresinin uzatılabileceğini açıkladı. Şimşek "Mücavir alan içindeki 2B arazileri için yapılan faizsiz taksit süresi 3 yıldan 5 yıla, mücavir alan dışındaki 2B arazileri için yapılan taksit süresi de 4 yıldan 6 yıla çıkarılabilir' dedi.
Maliye Bakanı Mehmet Şimşek, mücavir alan içindeki 2B arazileri için yapılan faizsiz taksit süresinin 3 yıldan 5 yıla, mücavir alan dışındaki 2B arazileri için yapılan taksit süresinin de 4 yıldan 6 yıla çıkarılabileceğini bildirdi. Şimşek, Atatürk Kültür Merkezi'nde düzenlenen 'Her Yönüyle Trabzon Etkinlikleri'ne katıldı. Kamuoyunda 2B olarak bilinen orman vasfını kaybetmiş arazilerin satışı ve işlemlerine ilişkin soru üzerine Şimşek, 2B konusunda vatandaşlara kolaylık olsun diye vadenin uzatılabileceğini söyledi. Şu anda mücavir alanlar içerisindeki 2B'lere 3 yıla kadar faizsiz taksit yapılabildiğini, mücavir alan dışındakiler için de 4 yıla kadar taksit yapılabildiğini hatırlatan Şimşek, 'Belki bu taksit vadesini yine faizsiz bir 
 şekilde uzatma konusu değerlendirilebilir. Bu taksitlendirmeler faizsiz. 3 yılın 5 yıla, 4 yılın ise 6 yıla çıkarılması hususunda vade uzatılması gündemde. Bu konu üzerinde çalışılıyor' dedi. Bakan Şimşek, bütün dertlerinin gelir değil gerçekten bu sorunun çözülmesi olduğunu vurguladı.

Başvuru için son 7 gün

Bu arada, 2B arazilerinin satışı için hak sahipleri 28 Şubat 2013 tarihine kadar başvuruda bulunabilecek. Taşınmazların satış bedeli, 3 ay içinde peşin veya taksitle ödenebilecek. Satış bedelinin itiraz veya dava konusu edilmesi halinde doğrudan satın alma hakkı düşecek. Rayiç bedeli 100 lira olan taşınmaz için peşin ödemede 56 lira, yarısını peşin ödemede 63 lira, taksitli ödemede 70 lira tahsil edilecek. 400 metrekareye kadar olan taşınmazlar için de 100 liranın 50 lirası alınacak. İpotek tesis edilmesi veya banka teminat mektubu alınması halinde taşınmaz tapuda devredilebilecek. Devredilen taşınmazların üçüncü kişilere satılması halinde, borcun kalan tutarından alıcılar sorumlu olacak.