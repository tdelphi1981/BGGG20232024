Türkiyenin petrolü gayrimenkul
Türkiyenin kalkınmasının temelinde yabancıya yüksek değerli gayrimenkul satışının yattığını kaydeden İnanlar İnşaat Yönetim Kurulu Başkanı Serdar İnan, 3 milyar dolar olan yabancıya konut satış rakamının 30 milyar dolara çıkması gerektiğini söyledi.

KALKINMANIN YOLU YABANCIYA SATIŞTAN GEÇİYOR 
YARIM asırdır inşaat sektöründe faaliyetlerini sürdüren İnanlar İnşaat Yönetim Kurulu Başkanı Serdar İnan, Türkiye’nin kalkınmasının temelinde yabancıya yüksek değerli gayrimenkul satışının yattığını söyledi. İnan, Türkiye’nin elindeki cevherin inşaat olduğunu ve yüksek kalkınmanın ancak bunu yurt dışına açarak sağlanabileceğinin altını çizdi. 
Çin’den sonra ikinciyiz 
Türkiye’nin inşaatta Çin’den sonra ikinci büyük ülke olduğunu hatırlatan İnan “Türkiye’nin ileri teknolojisi, ağır sanayisi, petrolü yok, inşaatı var. Türkiye’nin petrolü gayrimenkulü. O yüzden inşaatı değerlendirmeliyiz. İspanya’ya bakıyoruz, Araplar’a mülk satışından ciddi para kazanıyor. Biz de bu iş üzerinde ciddi durmalıyız. Zengin Arap, yanında bir sürü insanla gelecek. Uçaklar, taksiler çalışacak. Adam araba alacak. Çocukları burada okuyacak. 
Araplar’a lüks konut 
Onlara özel projeler geliştirmeli ve iyi fiyatlara satmalıyız. Dünyada pazar yıllık 1 trilyon 100 milyar dolar. Bu rakam ABD’de 80 milyar dolarken Türkiye’de 3 milyar doları geçmez. Türkiye’nin bu rakamı en az 30 milyar dolara çıkarması lazım ki, ciddi bir kalkınma sürecine girelim” diye konuştu. 
Gayrimenkulle ilgili 2012’de ciddi çalışmaların yapıldığına dikkat çeken Serdar İnan, bu adımların yeterli olmadığına ve yasaların eksik kaldığına işaret etti. 
Şehir merkezlerinde arsa bitti 
YURT DIŞINA satış yaparken yurt içinde de projelere devam ettiklerini anlatan Serdar İnan, İstanbul’da Sarıyer, Kartal ve Atakent’e odaklanacaklarını kaydetti. Şehir merkezlerinde arsa bulmanın zorluğuna da değinen İnan “Merkezde arsa bulmak zor, bulsanız da sorunlu yerler. Tercihimiz, yeni gelişen bölgeler. Bu bölgelerde yatırım odaklı alıcıları hedefleyeceğiz. Halihazırda 7 projemiz devam ediyor” dedi.