Moody's: Kredi notu dış şoklara bağlı
Moody's'in Türkiye Kıdemli Analisti Sarah Carlson, Türkiye ekonomisine ilişkin gerçekleştirilen telekonferansta, "Not konusunda adım atılması dış şoklara karşı dirence bağlı" dedi. Türkiye ekonomisine ilişkin düzenlenen telekonferansta konuşan Carlson, Türkiye'nin döviz rezervlerinin aynı nota sahip ülkelerin gerisinde olduğunu belirterek, "ROK (Rezerv Opsiyon Katsayısı) son derece yenilikçi bir araç niteliğinde. Fakat Merkez Bankası araçlarının etkili olduğunu söylemek için henüz çok erken" ifadesini kullandı.

Cari açığa yönelik risklerin olası bir not indirimi konusunda temel riski oluşturduğu uyarısında bulunan Carlson, "Tasarrufların artması Türkiye'de dengesizliklerin iyileşmesine katkıda bulunacak" dedi.

İstanbul Menkul Kıymetler Borsası'nda (İMKB) Moody's'in açıklamalarında daha önceki açıklamalarından önemli derecede bir fark olmamasının hayal kırıklığı ile satışların agresifleştiği görüldü. Güne 84.902 puandan başlayan İMKB 100 endeksi Moody's'in açıklamaları sonrasında özellikle banka hisselerinde yoğunlaşan satışlarla bir ara 80.702,38 puana kadar geriledi ve günü önceki kapanışa göre yüzde 4,23 oranında değer kaybıyla 81.165,81 puandan tamamladı.

Ağustos 2011'den beri en hızlı düşüşünü gerçekleştiren İMKB'de yüzde 7'leri aşan düşüşlerin görüldüğü banka hisselerinden hesaplanan bankacılık endeksinin değer kaybı yüzde 5,62 oldu.

Carlson, telekonferans konuşmasında, Türkiye'nin Bireysel Emeklilik Sigortası'ndaki devlet teşvikini överek, "BES Türkiye'nin dengelerini uzun vadede olumlu etkileyecek" dedi.

Carlson önümüzdeki döneme dair beklentilere de yer verdiği konuşmasında, "Cari dengedeki iyileşme ciddi oranda hız kesecek. Cari açığın fonlama kalitesi kırılganlığın artmasına neden oluyor" dedi.

Carlson Moody's'in Türkiye'nin kredi notuna ilişkin değerlendirmesinde sadece cari açık verilerine bakmadığını, aynı zamanda not değerlendirmesinde döviz rezervi, dışsal kırılganlıklara karşı sergilenen direnç, doğrudan yatırımlar gibi başka bazı önemli verileri de dikkat aldıklarını söyledi.

Carlson, "Kredi notunun artması için cari açığın gelmesi gereken sihirli bir rakam yok" dedi.

Carlson, "Türk ekonomisi dengelenme sürecini devem ettiriyor, ihracatta artış sürecek. Hükümetin işgücü piyasasındaki reformlarını yakından izliyoruz. İşgücü piyasasındaki sorunlar büyümeyi sınırlandırıyor" dedi.

Türkiye'nin kamu finansmanında son yıllarda oldukça iyi bir mesafe katettiğini belirten Carlson, "Bankaların fonlamadaki dalgalanmaya karşı kırılganlıkları arttı" şeklinde konuştu.

Moody's'in Bankacılık Finansal Kuruluşlar Grubu Müdürü Carola Schuler ise Türkiye'de bankacılığın genel ekonomiye göre daha güçlü büyümesini beklediklerini kaydederken, bankaların geçmiş yıllarda elde edilen güçlü kar marjına rağmen, önümüzdeki dönemde net kar marjının zayıflamasını beklediklerini ifade etti.

Schuler, "Bankacılık sektörünün Türk ekonomisine oranla daha hızlı büyümesini bekliyoruz. Bankaların aktif kalitesindeki normalleşme devam edecek. Bankaların risk konusundaki disiplini koruması sektör için kritik" ifadelerini kullandı.

Schuler, bankacılık sektöründeki kredi hacmi genişlemesinin hız kesmesinde düzenlemelerin etkisinin büyük olduğunu belirterek,"Önümüzdeki 18-24 ayda bankaların fonlama sıkıntısıyla karşılaşacağının sanmıyoruz" yorumunda bulundu.

Piyasalarda hayalkırıklığı

İstanbul Menkul Kıymetler Borsası'nda (İMKB) şirketlerin toplam piyasa değeri cuma günü kapanışına göre yaklaşık 22,6 milyar lira azalarak 576,4 milyar liraya geriledi. Cuma günü kapanışına göre yaklaşık 599 milyar lira olan şirketlerin piyasa değeri bugünkü sert düşüşle 576,4 milyar liraya geriledi.

Borsanın en değerli üç şirketi olan Garanti Bankası, Akbank ve İş Bankası'nın (C) cuma günü toplam 112 milyar 147 milyon 785 bin lira olan piyasa değeri bugünkü kapanış fiyatlarıyla 105 milyar 635 milyon 800 bin liraya geriledi.

Moody's'in Türkiye'nin notu ve görünümüyle yaptığı açıklamalardan istediğini bulamayan piyasada kar satışları etkisini artırdı. Endeksin lokomotifi görevini gören banka hisselerinde yoğunlaşmasıyla bankacılık endeksinin bugünkü değer kaybı yüzde 5,62 olurken, en fazla değer kaybeden banka hisseleri sırasıyla yüzde 7,26 ile İş Bankası (C), yüzde 7,22 ile Bank Asya ve yüzde 6,76 ile Yapı Kredi Bankası oldu.