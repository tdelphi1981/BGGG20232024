Türkiye'ye 900 yıl yetekecek rezerv bulundu
Bursa'da, Türkiye'ye 900 yıl yetecek mermer rezervi bulundu
Bursa'nın Orhaneli ilçesi Başköy-Erenler-Dağakça bölgesinde 105 milyar dolarlık mermer rezervi bulundu. İstanbul Teknik Üniversitesi Maden Fakültesi'nden oluşan akademisyen heyetin 20 civarındaki maden ocağında ki 10 aylık çalışması sonrasında ilde edilen ilk tespitlere göre, 900 milyon ton mermer çıkarılabilir. Bu Türkiye'nin 900 yıllık mermer ihtiyacını karşılaması anlamına geliyor. Maden Mermer Üretici ve Sanayici İşadamları Derneği (MADSİAD) Başkanı Erol Efendioğlu, "Rezervin bugünkü satış fiyatıyla hesaplandığında 105 milyar dolarlık bir paradan bahsedilebilir." dedi. 

 MADSİAD'ın girişimleriyle İstanbul Teknik Üniversitesi Maden Fakültesi Jeoloji Mühendisliği Bölümü'nden Prof. Dr. Remzi Karagüzel, Erdoğan Yüzer, Süleyman Demirel ve İstanbul Aydın Üniversitesi'nden uzman isimlerin katıldığı 5 kişilik heyet, 10 ay boyunca Orhaneli Başköy, Erenler, Dağakça bölgesinde mermer rezervi çalışması yaptı. Bilimsel tekniklerin kullanıldığı çalışmalar sonucu bölgede Türkiye'nin 900 yıl boyunca mermer ihtiyacını karşılayacak 900 milyon ton mermer rezervi bulundu.

 Beykent Üniversitesi'nden Maden Hukukçusu Prof. Dr. Mustafa Topaloğlu, rezervin bugünkü satış fiyatlarına göre hesaplanıldığında 105 milyar dolar piyasası olduğunu söyledi. Prof. Dr. Topaloğlu şunları kaydetti: "Tahminimizin üzerinde bir rakam çıktı. Gerçeksi ve bilimsel verilere dayanan çalışma oldu. Madenciliğin gerektirdiği teknikler kullanılarak rezerv bulundu. 895 milyon ton mermer rezervi olduğu tespit edildi. 900 yıl boyunca Türkiye'ye bu mermer yeter, sadece Bursa'da ve 20 ocaklık bir havzada. Bunun parasal değeri de giderek ilgi artıyor. İnsanlar daha çok doğal yollardan artık hayatlarına katkı yapmak istiyorlar, mermer bu bakımdan insan sağlığına zararı olmayan bir malzeme. Şuandaki fiyatlarıyla ortaya koyduğumuzda 110 milyar dolar rezerv var. Herhangi bir hukuki engel yok. Bu, şuandaki üretim miktarıyla hesaplarsak bu mermeri çıkarmak 900 yıl sürüyor, ama artabilir, yeni teknikler çıkıyor. Çinlilerin müthiş bir ilgisi var, özellikle Bursa mermerine."

 MADENCİ KAZDIĞI YERİ DOĞAYA TEKRAR KAZANDIRMAK ZORUNDA 

 Madencilikte çevreye en dost sektörün mermer olduğunu ifade eden Topaloğlu, "Madencilerimiz bu konuda çok duyarlı. Dış ortama herhangi bir su deşarjı yapılmaması konusunda önlemler alındı. Arıtma tesisleri kurulmuş durumda. Tabi şunu diyebilirsiniz? Her taraf oyuluyor, çukurlar var, diyebilirsiniz. Madencilik bittikten sonra tekrar o alan doğaya tekrar kazandırılacak. Bu konuda devlet, madenciden teminat alıyor. Madenci bunu yapmazsa, bakanlık yapacak ve bedelini madenciden alacak." diye konuştu. 

 Çalışma sonuçlarını düzenlediği basın toplantısında açıklayan MADSİAD Başkanı Erol Efendioğlu ise özel sektörün Türkiye'de ilk defa bu kadar büyük rezerv çalışması yapıldığını kaydetti. Efendioğlu, "Özel sektörün yaptırdığı ilk rezerv. 105 milyar dolar rezerv çıktı. Yalnız altın gibi petrol gibi kısa sürede işlenip paraya dönmez bu 900 yıllık ömrü var. Ama 105 milyar dolarlık ekonomik rezervimiz var. Şu kadar milyar dolar üzerinde durmak istemiyoruz. Çevreci madencilik başladı. Bunun öncülüğünü Bursa yapsın istiyoruz. Bu bulunan 105 milyar dolarlık rezerv istihdamı tabiî ki artıracak, mermer sektörünün yan kollarıyla 250 bin çalışanımız var, ama 2023'te mermer sektörü 800 bin kişiyi istihdam edecek. Teknoloji artırılacak, erken çıkarılacak ama bugünkü değerlerden doğru bilgi vermek zorundayız. İleriki yıllarda mermer çıkarma teknolojisi geliştiği zaman erken çıkarılabilir. Biz bugünkü değerden rakam vermek istiyoruz."

 Mermercilerin kestiklerinden kat kat fazlası kadar ağaç dikimi yaptıklarını anlatan Efendioğlu, "Biz Bakanlığa para veriyoruz, onlar ağaçlama çalışması yürütüyor. Bugün halka sorsanız 'Ormanların yüzde kaçında mermercilik yapılıyor? 'Yüzde 10'unda derler' ama sadece binde iki buçuğunda madencilik yapılıyor." dedi. 

 2023'TE 7 MİLYAR DOLAR MERMER İHRACATI HEDEFLENİYOR

 Türkiye'nin bu yıl 4 milyar 183 milyon dolar maden ihracatı yapıldığını ifade eden Efendioğlu, şunları kaydetti: "Bu rakamın 1 milyar 903 milyon dolarını mermerden elde ettik. Yani maden ihracatımızın yarısına yakını mermerlerimizden sağlıyoruz. 2023 yılı hedefimiz 15 milyar dolar. Bu rakamın 7 milyar doları mermer ihracatı olarak hedefliyoruz. Ülkemizde şu anda 2 bin 100 adet mermer ocağı işletmesi var. Bin 600'e yakın mermer fabrikamız var. 2023 yılı mermer sektörünün istihdam hedefi 800 bin kişidir. Mermer potansiyelimiz iyi değerlendirildiğinde 100 yıldan fazla petrol giderimizi karşılayacak rezerve sahip." 
 
 Efendioğlu, genç madencileri bir araya getirmek için Çevreci Madenciler Derneği'ni (ÇEMAD) kurduklarını ifade ederek, şunları dile getirdi: "Hedefimiz genç madenci iş adamlarını, jeoloji ve maden mühendislerini üniversiteler ile iş birliği yaparak en as 3 yıllık çevre eğitimine tabi tutmaktır. Önümüzdeki yıllarda özensiz ve duyarsız madencilik yapan genç madenciler sıkıntıya geçebilir. Türkiye'de çevrede duyarlı madencilik başladı. Bunun öncülüğünü Bursa yapsın. Köylerimizde madenlerle ilgili sıkıntılar var. Bu sıkıntıları acilen gidermemiz lazım. Çevreci faaliyetler konusunda çok gayretli olmalıyız."