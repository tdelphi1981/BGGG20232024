'Türkiye Avrupa'nın ekonomi lideri olacak'
 
 Galler’deki bölgesel hükümetin Başbakanı Carwyn Jones, Türkiye’yi gelecek yıllarda Avrupa’daki temel ekonomi liderlerinden biri olarak gördüklerini söyledi. Jones yarın başlayacak Türkiye ziyareti öncesi AA’ya yaptığı açıklamada, Türkiye’nin ticaret ve yatırım fırsatları sunan "son derece önemli" bir ülke olduğunu belirtti.  
 TÜRKLERİN KOLAY SEYAHAT ETMESİ SAĞLANACAK
  
 Türkiye’nin ekonomisinin çok güçlü bir şekilde büyüdüğünü kaydeden Jones, ziyareti sırasında ülkesi ile Türkiye arasında yatırım ve iş fırsatlarını değerlendireceklerini ifade etti. "Türkiye’yi gelecek yıllarda Avrupa’daki temel ekonomi liderlerinden biri olarak görüyoruz" diyen Jones, bu çerçevede karşılıklı yatırım ve ticaretin artırılmasının yollarının aranacağını dile getirdi. Galler’in Türkiye’nin AB üyeliğine verdiği desteği de vurgulayan Jones, bu çerçevede özellikle Türk iş adamlarının Birleşik Krallık’a daha kolay seyahat edebilmesinin, ticaretin geliştirilmesi için önemli olduğunu ifade etti.  
 'AB ÜYELİĞİ TİCARETİ ARTIRACAK'
  
 Jones ayrıca, Türkiye’nin AB üyeliğinin iki ülke arasındaki ticareti artıracağını ve kolaylaştıracağını söyledi. İşçi Partili Jones’un 16-18 Ocak tarihlerindeki Türkiye ziyareti boyunca ülkesinin Türkiye ile ticarete açık olduğu mesajını vermesi bekleniyor. Jones’un İstanbul’da Ekonomi Bakanı Zafer Çağlayan ve geçen aylarda Galler’e üretim merkezi kuracağı açıklanan HDM adlı çelik şirketinin yetkilileriyle görüşmesi öngörülüyor. Birleşik Krallık’ın güney batısında bulunan Galler’de 3 milyon kişi yaşıyor. Başkenti Cardiff olan ve İngilizcenin yanı sıra Galce de konuşulan Galler’de Ulusal Meclis 1998 yılında kurulmuştu. Galler Ulusal Meclisi’nin yasama yetkisi geçen yıl yapılan referandumla artırılmış, böylece Galler’in Birleşik Krallık parlamentosuna danışmadan yasa çıkarma yetkisi genişletilmişti. 45 yaşındaki Carwyn Jones, 2009 yılından bu yana Galler’deki bölgesel hükümetin Başbakanlığı görevinde bulunuyor.