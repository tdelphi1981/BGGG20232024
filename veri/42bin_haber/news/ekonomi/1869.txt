Bayraktar protestocularla görüştü
Çevre ve Şehircilik Bakanı Erdoğan Bayraktar Sarıyer Armutlu, Balta Limanı, Derbent, Fatih Sultan Mehmet Mahallelerinin riskli alan ilan edilmesine tepki gösteren mahalle sakinleriyle, olay yerine giderek görüştü.
Bayraktar, ''Siz isterseniz, kahir ekseriyette, buradaki yüzde 99 halk, burada oturan insanlarımız, kardeşlerimiz isterse bu problemi çözebiliriz'' ifadelerini kullandı. 
Bayraktar, burada yaptığı konuşmada, mahallelinin rızası, gönlü, birlikteliği olmadan adım atmayacaklarını söyledi. 
Burada 40-50 yıldır problem bulunduğunu ve bugüne kadar çözülemediğini dile getiren Bayraktar, ''Eğer siz istemezseniz, katkı sağlamazsanız bu problemi yine çözemeyiz. Beraber çözeceğiz. Riskli alan ilan edilmesinin bir zararı yok. İlla burada bir işlem yapılacak diye bir problem yok'' dedi. 
Riskli binayla riskli alanın birbirine karıştırılmamasını isteyen Bayraktar, sözlerine şöyle devam etti: 
'Riskli bina başka. Riskli alanda gecekondular, kaçak, ruhsatsız, salaş yapılar var. Deprem olduğunda zarar görebilecek yer demektir. Ne faydası var- Burada ifraz yapabilirsin, tevhit yapabilirsin, imar planını kolay yapabilirsin, daha yeni imar hakları getirebilirsin. Burada oturan kiracıya kira verebilirsin, ev verebilirsin. Burada tapusu olmayan, burada hak sahibi olanlara daire verebilirsin. İmal ettiğin daireyi maliyetin yarısına, üçte birine verebilirsin. Buradaki enkaz bedellerini kabul edip onu hak sahibine ödeyebilirsin. Bir sürü hak getiriyor. Bunu getirmek için, buranın problemini çözmek istiyoruz. Sizinle beraber çözmek istiyoruz. Siz isterseniz, kahir ekseriyette, buradaki yüzde 99 halk, burada oturan insanlarımız, kardeşlerimiz isterse bu problemi çözebiliriz.''