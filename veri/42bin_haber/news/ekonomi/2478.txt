Japon şirketler Abe'ye karşı
Japonya'da evdeki hesap çarşıya uymadı. Ülkenin içinde bulunduğu deflasyondan kurtulması için iş dünyasına ücretleri artırın çağrısında bulunan Japonya Başbakanı Abe'ye şirketler red yanıtı verdi.
Japonya'nın yıllardır süren deflasyondan çıkması için gelirlerde artışın önemine vurgu yapan Başbakan Shinzo Abe, iş dünyasının en büyük lobilerine çağrı yaparak ücretleri artırmalarını ve ortalama ücretlerde 20 yıldır yaşanan düşüşlere son verilmesini istedi. Ancak bu konuda yapılan anketlere göre Japon şirketleri buna hiç de gönüllü değil. Reuters aylık şirket anketine katılan firmaların yüzde 85'i, şimdiki ücret düzeyini muhafaza edeceklerini ya da nisanda başlayan mali yılda ücretleri daha da düşüreceklerini söylediler. 

Ücret artmazsa kötü enflasyon yolda
Abe satışları, yatırımları ve gelirleri azaltan fiyat düşüşleriyle oluşan deflasyon çemberi bir kez kırılırsa bunun ardından olumlu bir döngünün başlayacağını, yatırımların artacağını ve bunun da daha yüksek ücretler ve daha yüksek talebe yol açacağını hesaplıyor. Ücretlerde artış olmazsa Japonya 'kötü enflasyonla' karşı karşıya kalacak ki bu durumda zayıf yen ithalat fiyatlarını artırırken hane halkı geliri de yerinde saymaya devam edecek. Bu durum ise talebi ve büyümeyi canlandırmak yerine, zarar verecek. Böyle bir gelişme, Abe'nin gelecek ay Japon Merkez Bankası'nın (BoJ) başına getireceği ismi de zor durumda bırakacak. 

Tahvil alımında geri adım
Japon ekonomisindeki balonun 1980'lerde patlamasıyla yaşanan çöküşten sonra pek çok şirket toplu işten çıkarma yapmamak için ücretleri düşürerek işçileri bordroda tuttu. O dönemden bu yana, sorunlu dönemlerde ücretleri düşürmek ama görünüm düzelince yeniden yükseltmemek adet haline geldi. Öte yandan geçen hafta Abe'nin yabancı tahvil alımı ve BoJ yasasında değişiklik sinyali olarak algılanan açıklamalarının ardından geri adım attı.
Şimdilik yabancı tahvil alımını gerektirecek bir süreçte olmadıklarını açıklayan Abe, tahvil alımının geçen kasım ayında konuşulduğunu belirtti.