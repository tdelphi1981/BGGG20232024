PTT: HGS okumasa da vatandaşa ceza uygulanmaz
PTT Genel Müdürü Osman Tural, "Hızlı Geçiş Sistemi (HGS) etiketi olduğu zaman nereden nasıl geçilirse geçilsin oradaki cihazlar okusa da okumasa vatandaşların herhangi bir cezai müeyyideye tabi olması mümkün değil." dedi.
Yeni uygulamaya başlanan HGS hakkında basın toplantısı düzenleyen Osman Tural, HGS' nin 1 Şubat 2013 tarihi itibariyle KGS' nin yerini aldığını, köprü ve otoyollarda 166 giriş, 217 çıkış olmak üzere toplamda 383 HGS gişesinin kurulduğunu kaydetti. 

Tural, HGS etiketlerinin PTT şubeleri, anlaşmalı bankalar ve petrol istasyonları ile AVEA bayilerinden satışa sunulduğunu söyleyerek, 17 Eylül 2012 tarihinden bugüne kadar satılan HGS etiket sayısının 2 milyonu geçtiğini dile getirdi. Tural, HGS etiketiyle günlük geçiş sayısının ortalama 250 bine ulaştığını da ifade ederek, köprülerdeki HGS geçiş oranının yüzde 35'e ulaştığını bildirdi. 

"ETİKETİN BAŞKA ARAÇTA KULLANMASI SIKINTI OLUŞTURMAZ"

Osman Tural, HGS etiketi yapıştırılmayan ve plakası okunmayan araç geçişinde ise aracın fotoğrafının manuel olarak incelendiğini ve ücretin HGS etiketinden düştüğünü ifade etti. Sistemin arızalanması durumunda yaşanacak sıkıntıların giderilmesi için ikinci kamera sisteminin gişelere kurulma çalışmalarının devam ettiğini söyleyen Tural, "Yaklaşık 7 ay sürecek çalışma sonunda gişeler kaldırılacak." dedi. 

"HGS KARTLARINA 5 ARAÇ PLAKASI TANINACAK"

HGS kartlarına 5 aracın plakasının tanımlanması için yapılan yazılım çalışmalarının da tamamlanmak üzere olduğunu ifade eden Tural, birden fazla aracı olanların tek kartla geçiş yapabileceğini açıkladı. Tural, HGS gişelerinden etiketi olmadan geçiş yapıp, 7 gün içinde HGS etiketi almayan aracın bilgilerinin Karayolları Genel Müdürlüğü' ne gönderildiğini, burada gerekli tespitler yapıldıktan sonra araç sahibine ceza kesildiğini belirtti. Etiketin araca doğru yapıştırılmasının önemli olduğuna dikkati çeken Tural, "HGS'ye geçişle birlikte köprü ve otoyollarda geçişten kaynaklanan yığılma ortadan kalktı." diye konuştu. PTT Genel Müdürü, HGS etiketi olmadan geçiş yapan araç sahibinin, 7 gün içinde HGS etiket almaması durumunda geçiş ücretinin 10 katı kadar ceza kesileceğini de sözlerine ekledi.