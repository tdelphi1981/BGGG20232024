Enflasyon son 25 yılın dibinde
Türkiye İstatistik Kurumu (TÜİK), 2012 yılında tüketici fiyatları endeksinin (TÜFE) yüzde 6,16, üretici fiyatları endeksinin (ÜFE) ise yüzde 2,45 arttığını açıkladı. Böylece TÜFE son 25 yılın, ÜFE'de son 45 yılın en düşük oranına geriledi.
TÜİK; Aralık ayı ve 2012 yılı enflasyon rakamlarını açıkladı. Buna göre tüketici enflasyonu Aralık ayında yüzde 0.38 artarken üretici enflasyonu yüzde 0.12 geriledi.  
Yıllık bazda da TÜFE yüzde 6.16, ÜFE yüzde 2.45 artış gösterdi.  
Böylece TÜFE son 25 yılın, ÜFE'de son 45 yılın en düşük oranına geriledi.  
GIDA YÜKSELDİ GİYİM DÜŞTÜ  
TÜİK'in açıkladığı rakamlara göre aylık bazda en yüksek artış yüzde 1.55 ile gıda ve alkolsüz içecekler grubunda gerçekleşti. 
Ana harcama grupları itibariyle 2012 yılı Aralık ayında endekste yer alan gruplardan haberleşmede yüzde 1.23, lokanta ve otellerde yüzde 0.39, konutta yüzde 0.24, ev eşyasında yüzde 0.21, çeşitli mal ve hizmetlerde yüzde 0.10, sağlıkta yüzde 0.04, eğitimde yüzde 0.02, alkollü içecekler ve tütünde yüzde 0.01 artış, eğlence ve kültürde yüzde 0.17, ulaştırmada yüzde 0.27, giyim ve ayakkabıda yüzde 1.50 düşüş gerçekleşti. 
Fiyatı en çok artan ürün yüzde 63.69 ile salatalık olurken onu yüzde 58 ile patlıcan ve yüzde 42.17 ile dolmalık biber takip etti. Aralık ayında fiyatı en çok düşen ürün ise yüzde 13.37 ile portakal oldu.  
YILLIK BAZDA ZAM ŞAMPİYONU KONUT 
Yıllık bazda bakıldığında ise en yüksek artış yüzde 11.37 ile konut grubunda gerçekleşti.  
TÜFEde, bir önceki yılın aynı ayına göre lokanta ve oteller yüzde 9.31, çeşitli mal ve hizmetler yüzde 8.66, giyim ve ayakkabı yüzde 8.17 artışın yüksek olduğu diğer ana harcama grupları olarak sıralandı.