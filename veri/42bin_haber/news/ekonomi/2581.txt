Avrupalılar sokakta
Ekonomik krizle boğuşan Avrupa'da işçiler son bir haftadır protesto gösterileri yapıyor. Yunanistan'da grevler sürerken, Almanya'da iş bırakma eylemleri yapılıyor. İspanya'da havayolu çalışanları, İngiltere'de ise gazeteciler eylemdeydi.
Almanya, Yunanistan, İspanya ve İngiltere'de son 1 haftada binlerce işçi, hükümetlerin kemer sıkma politikaları, toplu sözleşme görüşmelerinin ertelenmesi ile kesinti ve işten çıkarmalar nedeniyle greve gitti.
 
Yunanistan
Hükümetin kemer sıkma politikasını protesto etmek üzere kamu ve özel sektör çalışanlarının 20 Şubat'ta düzenlediği 24 saatlik grev, ülkede yaşamı durma noktasına getirdi. Kamu Çalışanları Federasyonu (ADEY) ve İşçi Sendikaları Konfederasyonu'nun (GSEE) çağrısıyla başlayan grev süresince, Atina metrosu ve şehir içi otobüsleri grevcileri taşımak için günün sadece belirli saatlerinde ve 
 belirli istikametlere hizmet verirken, devlet daireleri, kamu kuruluşları, belediye, banka, sağlık sektörü çalışanları ile vergi ve gümrük memurlarının grevde yer almalarıyla hizmetlerde aksamalar meydana geldi. Kent merkezindeki Areos ve Omonia meydanlarındaki gösterilere yaklaşık 80 bin kişinin katıldığı bildirildi. Grev nedeniyle devlet dairelerindeki hizmetlerde büyük aksamalar görülürken, mahkemelerde duruşmalar yapılamadı. Bu arada hükümet, başkent Atina'da metro çalışanlarının 9 gün süren grevini, çalışanlara işbaşı yapmalarını zorunlu kılan 'seferberlik celbi' göndererek 25 Şubat'ta sonlandırmıştı. Ayrıca, Lamia kenti yakınlarında 13 Şubat'ta Atina-Selanik karayolunu traktörleriyle kapatmak isteyen çiftçilere polisin müdahale etmesi üzerine arbede çıkmıştı.

Almanya
Ülkede 20 Şubat'ta kamu çalışanları greve gitti. Kuzey-Ren Vestfalya eyaletinde 6 üniversite kliniğinde hemşireler, mutfak ve temizlik çalışanları iş bırakma eylemi yaparken, Aşağı Saksonya eyaletinde 70 okul, 2 yüksek okul ve 6 eyalet dairesinde çalışanlar greve giderek protesto gösterilerinde bulundu. Düsseldorf ve Hamburg havalimanlarında güvenlik personelinin 14 Şubat'ta başlattığı grevden dolayı Düsseldorf havalimanında her 3 uçuştan biri, Hamburg havalimanında da her 2 uçuştan biri iptal edilmişti. Düsseldorf havalimanında 122 kalkış ve 67 iniş, Hamburg havalimanında da 179 uçuş iptal edilmişti. Kamu sektöründe toplu sözleşme görüşmelerinin ertelenmesinden sonra başkent Berlin'de öğretmenlerin uyarı grevi yapacağını açıklamıştı.

İspanya
İspanya'nın en büyük havayolu şirketi Iberia'nın 3 bin 807 işçisini çıkarma ve maaşlarda kesinti yapma kararı üzerine greve giden Iberia çalışanlarının 18 Şubat'ta başlattıkları grevin ilk günkü gösterileri olaylı geçmişti. Madrid'deki Barajas havaalanının T4 terminalinde toplanan yaklaşık 8 bin çalışanın gösterisine polis müdahale etmişti. Ülkenin güneyindeki Endülüs bölgesinin en tanınmış turistik şehirlerinden olan Sevilla'da, maaşlarında kesinti yapılan çöpçülerin grevi sokaklarda 6 bin tondan fazla çöp birikmesine neden oldu. Çalıştıkları firmanın ekonomik krizin etkisiyle maaşlarında yüzde 3.8 kesinti yapma kararına tepki gösteren ve bunu kabul etmeyen Sevilla'daki 1300 işçi grevde.

İngiltere
İngiliz yayın kurumu BBC'deki en büyük sendika olan Ulusal Gazeteciler Birliği (NUJ), kurumda yapılan kesintiler ve işten çıkarma planları nedeniyle 18 Şubat'ta ülke genelinde 24 saat grev yapmıştı. Grev nedeniyle kurumun televizyon ve radyo kanallarında özellikle haber akışı konusunda aksamalar yaşanmıştı.