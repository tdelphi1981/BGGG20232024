225 lira taksitle ev sahibi olabilirsiniz!
Başbakanlık Toplu Konut İdaresi'nin (TOKİ), 'kira ödemek yerine kendi evinizin taksitini ödeyin' sloganıyla satışa çıkardığı konutlara vatandaşlar yoğun ilgi gösterdi.
TOKİ, vatandaşların kaliteli ve çağdaş konutlarda ikamet etmesi için insan odaklı projeler üretmeye devam ederken, vatandaşların yoğun talebiyle karşılaşıyor.

İdare'nin Trabzon'un Yomra ilçesine bağlı Kaşüstü beldesinde inşa ettiği konutlar yoğun ilgi gördü.Kaşüstü'nde inşa edilen 104 konuta 3 bin 66, alt gelir grubu için yapılan 92 konuta ise 639 başvuru yapıldı.

Beldede 104 konut 117 metrekare büyüklüğünde 3 artı 1 olarak inşa edildi. Konutların peşin fiyatları 78 bin liradan başlıyor. 96, 108, 120 ay gibi üç farklı vade seçeneği sunulan projede en düşük aylık taksit 489 lira olarak belirlendi. Alt gelir grubu için inşa edilen 92 konut ise 68 metrekare büyüklüğünde 2 artı 1 olarak planlandı. Bu konutların peşin fiyatları 46 bin, 180 ay vadeyle aylık taksitler ise 225 liradan başlıyor.

Konutların hak sahipleri, 11 Mart'ta saat 10.00'da Yomra Spor Salonu'nda düzenlenecek kura programıyla belirlenecek.

-Adıyaman'da 160 konut-

Trabzon'un ardından Adıyaman Kahta'da kura heyecanı yaşanacak. Satışa sunulan 96 konut için son başvuru tarihi 8 Mart'ta tamamlandı.

Kahta'daki 96 konut 3 artı 1 olarak 125 metrekare büyüklüğünde inşa edildi. Konutların peşin fiyatları 75 bin liradan başlıyor. 96, 108, 120 ay olmak üzere üç farklı vade seçeneğiyle satışı gerçekleştirilecek konutların en düşük aylık taksiti 474 lira olacak.

Kahta'da alt gelir grubu için inşa edilen 64 konut ise 91 metrekare büyüklüğünde 2 artı 1 olarak planlandı. Bu konutların peşin fiyatları 54 bin, 180 ay vadeyle aylık taksitler de 268 liradan başlayacak.

-Ağrı'da 864 konut-

Ağrı'nın Fırat Mahallesi'nde inşa edilen 864 sosyal konutun başvuruları devam ediyor. Konutların son başvuruları 13 Mart'ta sona erecek. 116 ve 189 metrekare büyüklüğünde yapılan konutların peşin fiyatları 113 bin, 96, 108, 120 ay vade seçenekleriyle satılacak konutların aylık taksitleri ise 712 liradan başlayacak.

-Bitlis Beşminare'de 924 konut-

Bitlis Beşminare'de 672'si sosyal konut ve 252'si de 2 artı 1 nitelikli alt gelir grubu konutu olmak üzere inşa edilen toplam 924 konutun başvuruları devam ediyor. 252 konutun başvuruları 8 Mart'ta sona erdi. 672 konuta başvurular da 15 Mart'ta bitecek.

-Van'da 288 konut-

TOKİ, Van Erciş'te sosyal konut kapsamında 144, alt gelir grubu kapsamında da 144 olmak üzere toplam 288 konut inşa etti. Konutlar için son başvuru tarihi 11 Mart olarak belirlendi.

Erciş'te 144 konut, 115 metrekare büyüklüğünde 3 artı 1 olarak inşa edildi. Konutların peşin fiyatları 83 bin liradan başlıyor. 96, 108 ve 120 ay vadeyle satılacak konutların aylık taksitleri de 523 liradan başlayacak.

Alt gelir grubu için inşa edilen 144 konut ise 2 artı 1, 84 metrekare büyüklüğünde. Bu konutların peşin fiyatları 60 bin lira. Konutların 180 ay vade seçeneğiyle aylık taksitleri ise 296 liradan başlayacak.

TOKİ, 58, 59, 60 ve 61'inci hükümetlerinin 'Planlı Kentleşme ve Konut Üretimi Seferberliği' kapsamında 81 il ve 800 ilçede, 2 bin 573 şantiyede, toplam 566 bin 499 konut rakamına ulaştı. Konutların 226 bin 20'si dar ve orta gelir grubuna, 143 bin 358'i de alt gelir ve yoksul grubundaki vatandaşlara yönelik inşa edildi. Gecekondu dönüşümünde 70 bin 33, afet konutu kapsamında 37 bin 688, Tarımköy uygulaması olarak da 5 bin 584 konut yapıldı.

Konutların kuralarıyla ilgili ayrıntılı bilgiye 'www.toki.gov.tr' internet adresinden ulaşılabilecek.