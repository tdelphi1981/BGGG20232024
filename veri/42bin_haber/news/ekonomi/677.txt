Merkez faizi 25 baz puan indirdi
Merkez Bankası Para Politikası Kurulu (PPK), 16 ay sonra ilk defa 1 haftalık repo faizi olan gösterge faizini 25 baz puan düşürerek yüzde 5.5'e çekti. Piyasanın beklentisi ise 50 baz puanlık indirim yapılması yönündeydi. Banka faiz koridorunda ise bir değişikliğe gitmedi.
Merkez Bankası gecelik borçlanma faiz oranını yüzde 5'te, borç verme faiz oranı da yüzde 9'da tutarak faiz koridorunu değiştirmedi. Banka, açık piyasa işlemleri çerçevesinde piyasa yapıcısı bankalara repo işlemleri yoluyla tanınan borçlanma imkanı faiz oranını  da yüzde 8.5 düzeyinde sabit tuttu. 
PPK'nın kurul kararında toplam talep koşullarının enflasyondaki düşüşü desteklediği ve cari işlemler açığındaki azalmanın kademeli olarak sürdüğü belirtildi. Banka, önümüzdeki dönemde iç talebin büyümeye daha fazla katkı yapacağı öngörüsünde de bulundu. 
FAİZ KORİDORUNDA ÖLÇÜLÜ AYARLAMA GELEBİLİR 
Kurul, sermaye girişlerinin hızlandığı mevcut konjonktürde finansal istikrara dair riskleri dengelemek amacıyla bir yandan faiz oranlarının düşük tutulmasının diğer yandan makro ihtiyati tedbirlere devam edilmesinin yerinde olacağını da belirtti. 
Açıklama şöyle devam etti: "Bu doğrultuda Kurul, finansal istikrarı desteklemek amacıyla, politika faizini sınırlı oranda düşürürken zorunlu karşılıklara ilişkin ölçülü adımların atılmasını uygun bulmuştur. Önümüzdeki dönemde finansal istikrar açısından gerekli görülmesi halinde faiz koridorunda ölçülü bir ayarlamanın gündeme alınabileceği ifade edilmiştir."  
DOLAR GERİLEDİ, BONO FAİZİ YÜKSELDİ  
Merkez Bankası kararının ardından dolarda da düşüş yönünde bir hareket izleniyor. Karar açıklanmadan önce 1.7835 TL seviyelerinde olan dolar faiz indirimi ile birlikte 1.7770 TL seviyelerine geriledi.   
Tahvil-bono piyasasında gösterge tahvilin bileşik faizi, faiz kararının ardından görülen kar satışları ile 6 Aralık'tan beri gördüğü en yüksek seviye olan yüzde 5.80'e yükseldi.  
Politika faizindeki indirimin beklentilerle uyumlu olduğunu kaydeden Garanti Yatırım Stratejisti Tufan Cömert, "Bu sebeple tahvil faizleri üzerinde bir etki yaratmasını beklemiyoruz. Ancak borçlanma oranının sabit tutulması TL'ye sınırlı da olsa olumlu yansıyacaktır. dedi.   
ZORUNLU KARŞILIK ARTIRILDI 
Kurul ayrıca yabancı para zorunlu karşılık oranları ve Türk lirası zorunlu karşılıkların altın cinsinden tutulan dilimlere ilişkin rezerv opsiyon katsayısında da artırıma gitti. Kurul, 1 yıl ve daha uzun vadeli mevduat ile 3 yıldan uzun vadeli diğer yükümlülükler haricinde kalan vadeler için zorunlu karşılık oranını 0.5 puan artırdı. 
Mevcut verilere göre yabancı para zorunlu karşılık oranlarının artırılması ile piyasadan yaklaşık 850 milyon doları likidite çekilmiş olacak ve yüzde 10,2 olan ağırlıklı ortalama zorunlu karşılık oranı yüzde 10,6 seviyesinde gerçekleşecek. 
Kurul, altın cinsi rezerv opsiyon katsayısını 0.1 puan yükseltti. Yapılan değişiklikle Merkez'in altın rezervlerinde yaklaşık 850 milyon dolar değerinde 15 ton artış olması bekleniyor. 
KARAR SONRASI UZMAN VE SEKTÖR TEMSİLCİLERİNİN GÖRÜŞLERİ:  
Ankara Sanayi Odası (ASO) Başkanı Nurettin Özdebir: "Büyümenin sürdürülebilir olması için yatırım malı piyasalarının da  harekete geçirilmesi lazım. Burada da özellikle faiz koridorunda bir düşüş  bekliyorduk. Bu bizi tatmin etmedi. Bir hamle yapıldı ama yeterli bir hamle  değil. Grip olduğumuzda doktor verdiği ilaçtan belirli dozda kullanmamız  gerektiğini söylüyor. İyileşebilmek için o dozda ilacı kullanmak lazım. Şu an  için bana göre ilacın dozu eksik oldu." 
EFG İstanbul Menkul Değerler Başekonomisti Haluk Bürümcekçi: Politika faizinde takip eden ayda indirimin devamına yönelik bir  mesajın verilmemesi nedeniyle, yakın vadede başka bir indirim beklemiyoruz. Ancak  sermaye hareketlerinin gücüne ve TL'deki değerlenme baskısına bağlı olarak  borçlanma faizinde beklediğimiz 50 baz puandan sonrası için açık kapı  bırakılabileceğini düşünüyoruz." 
Trusted Sources Türkiye Ekonomisti Şevin  Ekinci: Özellikle 3. çeyrek büyüme verisinin yüzde 1,6 olması büyüme konusunda  rahatsızlık veren bir gelişme oldu. Keza ekim ayında da sanayi üretiminde görülen  yüzde 5,7'lik düşüş bu rahatsızlığı iyice perçinliyor. Merkez Bankası'nın  ekonomide görülen yavaşlamaya karşı faizde indirime yönelik karar alması  gerekiyordu. Merkez Bankası'nın bugün aldığı kararlar tamamen iç talebi artırmaya  yönelik alınmış bir politika ancak sonuçları uzun vadede ortaya çıkacaktır. Son  aldığı kararda faiz koridorunda herhangi bir değişikliğe gitmemesi ve yabancı  para zorunlu karşılıklarda artırım yapması, hala çok ihtiyatlı bir politika  güttüğünü gösteriyor.
 

YENİ ZORUNLU KARŞILIK ORANLARI: