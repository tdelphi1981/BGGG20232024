Aslanın ümidi çok havalı bir motorda
Peugeot'nun kompakt SUV segmentindeki yeni temsilcisi 2008, Cenevre Otomobil Fuarında otomotiv sektöründe yeni bir dönemin başlangıcına işeret eden yeni bir teknoloji ile sergilendi.
Son dönemde başta Avrupa Birliği (AB) ülkelerinde yaşanan daralma nedeniyle ciddi kan kaybeden Peugeot, yeni geliştirdiği teknolojiyle sektöre öncülük yapmayı hedefliyor. Benzini sıkıştırılmış hava ile birleştiren HYbrid Air sistemini 2008 ile tanıtan Peugeot, 10 liralık benzinle 100 kilometre yol alacak modelleri 2016 yılından itibaren yollara sürmeye hazırlanıyor. Bu sistemle birlikte, fren ve yavaşlama enerjisinin geri kazanımından gelen basınçlı hava, 3 silindirli benzinli motora destek oluyor.  
100 KİLOMETREDE 2 LİTRE 
Pnömatik kısmı orta tünelde yer alan yüksek basınçlı bir tanktan, arka dingil hizasında yer alan alçak basınçlı bir tanktan ve şanzıman üzerine yerleştirilmiş bir motor/pompa grubundan oluşan HYbrid Air çekiş ünitesi aracın iç mekân genişliğini etkilemeyecek. Düşük yakıt tüketimine ulaşılır-ken, aynı zamanda 0-100 km/s hızlanması da 8 saniyede tamamlanarak performansa da önemli katkı sağlayacak. 100 kilometrede 2 litrelik yakıt tüketimine imkan veren HYbrid Air sistemi, markanın B-C segmenti ve hafif ticari araç modellerinde kullanılacak. Fiyat açısından erişilebilir olması hedeflenen HYbrid Air teknolojisi ile yakıt tüketimi ve CO2 emisyonlarının tüm kıtalarda önemli ölçüde azaltılması ön görülüyor.