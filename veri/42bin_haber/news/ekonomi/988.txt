2012 yılı enflasyonu yüzde 6,16
TÜİK 2012'nin son enflasyon verilerini açıkladı. Aralık ayı enflasyonu yüzde 0,26'dan yüksek çıktığı için memurlar enflasyon farkı alacak 
 Türkiye İstatistik Kurumu (TÜİK), 2012 yılında tüketici fiyatları endeksinin (TÜFE) yüzde 6,16, üretici fiyatları endeksinin (ÜFE) ise yüzde 2,45 arttığını açıkladı. 
 Aralık ayı itibarıyla 12 aylık ortalamalara göre yıllık enflasyon ise tüketici fiyatlarında yüzde 8,89, üretici fiyatlarında ise yüzde 6,09 düzeyinde gerçekleşti. 
 MEMURA ENFLASYON ZAMMI
  
 TÜİK’in 2003 baz yıllı verilerine göre, geçen yılın Aralık ayında tüketici fiyatları endeksi (TÜFE) yüzde 0,38 artış gösterirken, üretici fiyatları endeksi (ÜFE) de yüzde 0,12 düştü. Aralık ayı enflasyonu yüzde 0,26'dan yüksek çıktığı için devlet memurları, sözleşmeliler ve memur emeklileri 2012 yılı Temmuz-Aralık dönemi için yüzde 0,14 oranında enflasyon farkı alacak. 
 Memur maaşına Ocak 2013 itibariyle toplam yüzde 3,14 zam yapılacak. 
 Türkiye İstatistik Kurumu’nun (TÜİK) açıkladığı Aralık ayı tüketici fiyat artışı sonrasında Temmuz-Aralık dönemi enflasyonu yüzde 4,14 olarak gerçekleşti. Aralık ayı tüketici fiyatları ise yüzde 0,38 arttı. 
 Bu şekilde yılın ikinci yarısında toplu sözleşme uyarınca yüzde 4 oranında zam alan devlet memurları, sözleşmeliler ve memur emeklileri, yüzde 0,14 oranında ek zamma hak kazandı. 
 -TOPLAM ZAM 3,14 OLACAK-
  
 Devlet memurları, sözleşmeliler ve memur emeklilileri 1 Ocak 2013 tarihinden geçerli olmak üzere yüzde 3’lük zamlarının üzerine yüzde 0,14 enflasyon farkı alacak. 
 Enflasyon zammı memur, sözleşmeli ve memur emekli maaşlarına yapılacak yüzde 3’lük artışla birlikte maaşlara ilave edilecek. Böylece toplam zam oranı yüzde 3,14 olacak. 
 Memura, 2012 yılı için yüzde 4 4, 2013 yılı için 3 3 zam verilmişti. 2012 yılı Ocak-Haziran döneminde TÜFE artışının yüzde 1,97’de kalması nedeniyle, memura 2012 yılı ilk 6 ayı için yüzde 4 zam yapılmış, enflasyondan kaynaklanan bir zam farkı ihtiyacı olmamıştı. 
 GIDADA YÜZDE 1.5'LİK ARTIŞ
  
 Aralık'ta en yüksek artış yüzde 1.55 ile gıda ve alkolsüz içecekler grubunda gerçekleşti. TÜFE'de ana harcama grupları itibariyle 2012 yılı Aralık ayında endekste yer alan gruplardan haberleşmede yüzde 1.23, lokanta ve otellerde yüzde 0.39, konutta yüzde 0.24, ev eşyasında yüzde 0.21, çeşitli mal ve hizmetlerde yüzde 0.10, sağlıkta yüzde 0.04, eğitimde yüzde 0.02, alkollü içecekler ve tütünde yüzde 0.01 artış yaşandı. Eğlence ve kültürde yüzde 0.17, ulaştırmada yüzde 0.27, giyim ve ayakkabıda yüzde 1.50 düşüş meydana geldi.
 
 2012'NİN ARTIŞ LİDERİ KONUT 
 2012 yılında en yüksek artış yüzde 11.37 ile konut grubunda gerçekleşti. Onu lokanta ve oteller (yüzde 9.31), çeşitli mal ve hizmetler (yüzde 8.66), giyim ve ayakkabı (yüzde 8.17) izledi. 
 >> Salatalık zam şampiyonu oldu
  
  