TFF hakkında soruşturma açıldı
Türkiye Futbol Federasyonu (TFF) ile Digiturk arasındaki sözleşmenin süresinin 2 yıl uzatılması iddialarını üzerine yaptığı araştırmalar sonucuda soruşturma açmaya karar verdi.
Rekabet Kurumu'nun internet sitesinde yer alan duyuruya göre, TFF ile Digiturk arasındaki sözleşmenin süresinin 2 yıl uzatılıp uzatılmadığının araştırılması ve bu iddiaların doğruluğu halinde işlem yapılması talebi üzerine başlatılan ön araştırmanın Kurul tarafından karara bağlandığı belirtildi. 
Ön araştırmada elde edilen bilgi, belge ve yapılan tespitleri 6 Aralık'taki toplantısında müzakere eden Kurul'un, bulguları ciddi ve yeterli bularak, 4054 sayılı Rekabetin Korunması Hakkında Kanun'un 41. maddesi uyarınca TFF ile Krea İçerik Hizmetleri ve Prodüksiyon AŞ (Digitürk) hakkında soruşturma açılmasına karar verdiği bildirildi. 
4054 sayılı Kanun'un 4. maddesi'nin rekabeti sınırlayıcı anlaşmaları ve uyumlu eylemleri yasakladığı anımsatılan duyuruda, şu ifadelere yer verildi: 
"Yapılan değerlendirmeler sonucunda, TFF ile Digiturk tarafından Paket A Yayın Hakları Sözleşmesi kapsamında yayın haklarının 2015-2016 ve 2016-2017 futbol sezonlarını da içerecek şekilde devrine yönelik olarak imzalanan 21.05.2012 tarihli sözleşmenin, 30.04.2012 tarihinde 12-23/659-181 sayılı Rekabet Kurulu kararıyla muafiyet tanınmayan sözleşmeye göre daha kısa süreli hak devrini düzenlediği anlaşılmakla beraber Kanun'un 4. maddesinin uygulanmasından muaf tutulabilmesi için gerekli şartları karşılayıp karşılamadığına dair bireysel muafiyet değerlendirmesine tabi tutularak, ilgili taraflarca 4054 sayılı Kanun'un 4. maddesinin ihlal edilip edilmediğinin tespiti amacıyla soruşturma başlatılmasına karar verildi.