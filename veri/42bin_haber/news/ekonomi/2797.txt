Yeraltı suları için sayaç zorunluluğu getirildi
İçme, zirai ve sanayi amaçlı kullanılan yeraltı suları için sayaç takma zorunluluğu getirildi. Yeraltı Suları Hakkında Kanun ile Kamulaştırma Kanunu'nda Değişiklik Yapılmasına Dair Kanun Resmi Gazete'de yayımlanarak, yürürlüğe girdi. 

Buna göre, kuyu, galeri, tünel ve benzerlerine ölçüm sistemleri kurulmadan kullanma belgesi verilemeyecek, ölçüm sistemlerinin kurulmasını lüzumlu kılacak yeraltı suyunun kullanım maksadı, miktarı, havza sınırı ve diğer hususlar Devlet Su İşleri Genel Müdürlüğü'nün (DSİ) teklifi üzerine Bakanlar Kurulu'nca tespit edilecek. 

Bakanlar Kurulu'nca tespit edilen hususlara ilişkin uygulama usul ve esasları ile ölçüm sistemine dair hususlar yönetmelikle belirlenecek, su ölçüm sisteminin kurulmasına dair süre Bakanlar Kurulu kararıyla uzatılabilecek. 

Kanunun yürürlüğe girdiği tarihten önce yeraltı suyu temini amacıyla kuyu, galeri, tünel ve benzerleri için kullanma belgesi almış olanlardan; sanayi amaçlı kullanılan kuyu, galeri, tünel ve benzerlerine ölçüm sistemi, bir yıl içinde belge sahibince kurulacak. 

Süresi içerisinde ölçüm sistemini kurmayanların belgeleri iptal edilerek, kuyuları kapatılacak ve kapatma masrafları da sahibinden alınacak.

Zirai, içme ve kullanma suyu amaçlı açılan ve ölçüm sistemi kurma zorunluluğu dahilinde bulunan kuyu, galeri, tünel ve benzerlerine ölçüm sistemi ise yine bir yıl içerisinde belge sahibince kurulacak. 

Ölçüm sistemini kuramayanların bu süre içerisinde talep etmesi halinde ölçüm sistemleri, bedeli yüzde on fazlası ile ilgililerinden tahsil edilmek üzere, bu maddenin yürürlük tarihinden itibaren üç yıl içerisinde DSİ tarafından kurulacak. 

Şartlara uymayanların belgeleri ise iptal edilerek, kuyuları kapatılacak ve kapatma masrafları da yine sahibinden alınacak.

Kanunla, 2942 sayılı Kamulaştırma Kanunu'nun 22'nci maddesinin birinci fıkrasına ise "Kamulaştırılan taşınmaz malda, kamulaştırma amacına uygun bir işlem veya tesisat yapılmasından sonra bu hüküm uygulanmaz" cümlesi eklendi.