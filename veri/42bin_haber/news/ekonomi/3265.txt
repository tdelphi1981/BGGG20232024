"Ekonomide Yılın İş İnsanları" ödülleri sahiplerini buldu
Doğuş Holding Yönetim Kurulu Başkanı Şahenk, "Artık IMF'ye borç para verir durumuna gelen bir Türkiye var" dedi. Ekonomist Dergisi'nin bu yıl 22.'sini düzenlediği "Ekonomide Yılın İş İnsanları" ödül töreninde 6 dalda verilen ödüller sahiplerini buldu.

"Yılın Bürokratı" ödülü Türkiye Cumhuriyet Merkez Bankası Başkanı Erdem Başçı'ya, "Yılın Profesyoneli" ödülü Türk Hava Yolları Genel Müdürü Temel Kotil'e, "Yılın İş İnsanı" ödülü Doğuş Holding Yönetim Kurulu Başkanı Ferit Şahenk'e, "Yılın Kadın Girişimcisi" ödülü Trendyol Kurucu Ortağı Demet Mutlu'ya ve "Yılın Erkek Girişimcisi" ödülü Simit Sarayı İcra Kurulu Başkanı Abdullah Kavukçu'ya verildi.

Doğuş Holding Yönetim Kurulu Başkanı Ferit Şahenk, ödül töreninde yaptığı konuşmada, "Bundan on sene evveline kadar Türkiye'de IMF direktörlerinin adını ezberlerken, artık IMF'ye borç para verir durumuna gelen bir bir Türkiye var. 2020 yılında iş alan, İstanbul'da olimpiyatları görme cesaretini gösteren bu Türkiye'de, yabancı yatırımcılar gelirken 'eyvah ben ne yapacağım' diye düşünürken, şimdi kendisi yurt dışında marka üreten, yöneten bir Türkiye'de, ekonomik ve siyasi istikrarı yakalamış bir memlekette, Avrupa'nın en doğusu, Orta Doğu'nun en batısındaki Türkiye'de iş adamı olmaktan gurur duyuyorum. Bu Türk iş aleminin bir parçası olmaktan şeref duyuyorum" değerlendirmesini yaptı. 

TÜSİAD eski Başkanı Ümit Boyner de, 3 yıllık başkanlık döneminin hayatının en önemli sınavı olduğunu söyleyerek, kendisi için eğitici, geliştiren, güçlü dostluklar kurduğu, dayanışmacı ve paylaşımcı bir dönemi geride bıraktığını ifade etti. 

Boyner, Türk iş dünyasının çok önemli bir dönemden geçtiğini vurgulayarak, "Bugün baktığınız zaman dünyada çok uluslu şirketlerin başında Türk yöneticiler görüyoruz. Uluslararası pazarda öncü olmuş şirketlerimizi görüyoruz. Türkiye için değer yaratan, elini taşın altına koyan ve risk alan iş dünyasının Türkiye'nin sosyal ve siyasi gelişimi için kendisini sorumlu hissetmesinin çok önemli olduğunu düşünüyorum" diye konuştu. 

THY Genel Müdürü Temel Kotil ise, profesyonellerin oylarıyla "Yılın Profesyonel Yöneticisi" seçilmenin çok güzel bir duygu olduğunu dile getirdi. 

Törende, "Yılın Bürokratı" ödülünü Başçı adına TCMB Başkan Yardımcısı Turalay Kenç aldı. 

Ödül törenine çok sayıda davetli de katıldı.