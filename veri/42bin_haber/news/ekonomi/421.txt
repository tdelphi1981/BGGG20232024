Sadece 21 çalışanı kaldı
Lojistik sektörünün önde gelen firmalarından Ran Lojistik kötü günler geçiriyor. İki ay önce yurtdışı taşıma faaliyetlerini durduran ve depolarının büyük bölümünü kapatan şirket şimdi de çalışanlarının yarısından fazlasını işten çıkardı. Şirketin sadece 21 personeli kaldı.
Üç yıl önce yeni yatırımlar yapmak ve lojistik sektöründe ilk üçe girmek amacıyla borsaya açılan Ran Lojistik'te işler iyi gitmiyor. 
Şirket bundan iki ay önce cirosunun yüzde 80'ini oluşturan uluslararası taşımacılık faaliyetlerini durdurdu ve sadece yurtiçi taşımacılık ile depoculuk ve antrepoculuk hizmetleri vereceğini duyurdu. Bu karara gerekçe olarak da tamamına yakını Avrupa ülkelerine yapılan taşımacılıktan kâr elde edilememesi ve zararın giderek artması gösterildi.    
DEPO KAPANDI, ARÇELİK'LE SÖZLEŞME İPTAL EDİLDİ 
Şirketten bir kötü haber de geçtiğimiz ay geldi. Buna göre Ran Lojistik'in Çayırova'da bulunan 36 bin metrekareye yakın deposunda gümrüksüz serbest depo alanı olarak kullanılan 25 bin metrekarelik bölümün, karlılık sağlanamadığı gerekçesiyle kapatılması kararı alındı. Şirketin bölgede elinde serbest depo ve gümrüklü depolama hizmeti verebileceği 13 bin metrekareye yakın bir alan kaldı. 
Aynı dönemde Arçelik ile imzalanan lojistik depo hizmeti sözleşmesi de depoların kapatılması nedeniyle iptal edildi. Şirket Ocak-Ekim döneminde Arçelik'ten 2.5 milyon TL gelir sağlamıştı. Altı aylık bilançodaki bu gelirin payı ise yüzde 8 seviyesindeydi.  
PATRONA SPK'DAN YASAK GELDİ 
Hemen arkasından şirketin Yönetim Kurulu Başkanı Ramiz Benli ile ilgili Sermaye Piyasası Kurulu'ndan önemli bir karar geldi. SPK, sermaye piyasası kanununa aykırı eylemlerde bulundupu gerekçesiyle Benli hakkında Cumhuriyet Savcılığı'na suç duyurusunda bulundu ve 6 ay süre ile borsalarda işlem yasağı getirdi. Ran Lojistik tarafı ise bu karara itiraz edip dava açtı. 
 21 ÇALIŞAN KALDI 
Uluslararası faaliyetleri durdurması ve deposunu kapatması ile iş hacmi düşen Ran Lojistik'te fatura son olarak çalışanlara çıktı. 
Şirketten KAP'a yapılan açıklamaya göre toplam 77 kişinin çalıştığı şirkette 48 personel işten çıkarılırken 8 personel de istifasını verdi. 56 kişinin ayrılması ile bugün itibariyle çalışan 21 personel kaldı.  
HİSSELER DİBE VURDU 
İlk altı ayı 4 milyon TL zararla tamamlayan Ran Lojistik, 2009 yılının Kasım ayında halka açılmıştı. 2.03 liradan halka açılan hisse 5 ay içerisinde 3.25 lira ile zirve seviyeyi gördükten sonra bir daha toparlanamadı. İçinde bulunduğumuz Kasım ayı başında 0.42 liraya kadar düşen hisse geçtiğimiz haftayı 0.53 liradan tamamlamıştı.  
Böylece halka arzdan bu yana geçen üç yıllık sürede değer kaybı yüzde 75'e yaklaştı.    
eguler@hurriyet.com.tr 
  