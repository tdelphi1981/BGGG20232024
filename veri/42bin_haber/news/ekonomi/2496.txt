Ziraat, Kırgızistan'da banka alıyor
Ziraat Bankası, yurtdışı atağına kalktı. Ziraat Bankası Genel Müdürü Hüseyin Aydın "Kırgızistan'da çoğunluk hissesi bize ait olacak bir banka satın alma planımız var, görüşmelerimiz sürüyor. Çin ve Singapur için bankacılık anlamında ciddi düşüncelerimiz, Balkanlar'a yoğunlaşma, Batum'da şube açma planımız var" dedi.
Türkiye'nin 162.9 milyar lira aktif büyüklüğü ile en büyük ikinci bankası olan Ziraat Bankası'nın Genel Müdürü Hüseyin Aydın, operasyon, bilanço ve teknoloji alanında 2012 yılında başlayan yeniden yapılanmanın sonuçlarını 2013'te alacaklarını söyledi. Reuters'la yaptığı söyleşide Aydın önümüzdeki dönem hedef ve büyüme planları ile ilgili şu açıklamalarda bulundu: "Aktiflerde bu yıl yüzde 10-12, kredilerde sektör ortalamasının biraz üzerinde büyüme bekliyoruz, sektörde kredi büyümesinin yüzde 15-20 arasında olmasını bekliyoruz. Kârlılıkta geçen yıla benzer bir oran yakalayacağımızı düşünüyoruz. Bu sene 150 yeni şube açma, 2015'e kadar 2,000 şubeyi geçme hedefimiz var. Bu yıl 500 mln dolar-1 milyar dolar arası eurobond ihracı, 500-750 milyon dolar sendikasyon planlıyoruz, TL cinsi eurobond ihracında çalışmalarımız var. Kırgızistan'da çoğunluk hissesi bize ait olacak bir banka satın alma planımız var, görüşmelerimiz sürüyor. Çin ve Singapur için bankacılık anlamında ciddi düşüncelerimiz var, varlığımızı hangi içerik ve formlarda sürdüreceğimize karar vereceğiz. Balkanlar'a yoğunlaşma, Batum'da şube açma planımız var."