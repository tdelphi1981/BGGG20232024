Türkiye 10-10-10u sürdüremez
Türkiye'nin en büyük riskinin cari açık olduğunu belirten İngiliz yatırım bankası Barclays Capital Başekonomisti Dr. Chiristian Keller, Türkiye'nin yüzde 10 büyüme, yüzde 10 cari açık ve yüzde 10 enflasyon oranının sürdürülebilir olmadığını söyledi.
  
Antalya'da Tekstil İşverenleri Sendikası'nın tarafından düzenlenen seminer programı çerçevesinde konuşma fırsatı yakaladığım Keller, yüzde 5 büyüme, yüzde 5 cari açık ve yüzde 5 enflasyon oranın daha sürdürülebilir olduğuna dikkat çekti.        Merkez Bankası'nın son dönemdeki hamlelerine de vurgu yapan Keller, Banka'nın mesajlarını mümkün olduğunca basit vermesi gerektiğini de söyledi. Doların önümüzdeki dönemde 1.70 ile 1.85 TL arasında hareket edeceğini öngören Keller, Türkiye'nin kredi notunun ise 2012'nin ikinci yarısında artabileceği tahmininde bulundu.   İşte Keller ile gerçekleştirdiğimiz o röportaj:    - Türk ekonomisinin karşı karşıya olduğu en büyük riskler sizce neler?   Türkiye için en büyük risk, şu anda dış finansmanla ilgili. Normal senaryoda cari açık finanse edilmeye devam edecek ancak küresel piyasalarda yeniden bir kriz yaşanması durumunda, bu açığı finanse etmek o kadar kolay olmayabilir.  Ayrıca Merkez Bankası'nın piyasaya sağladığı finansman da bir noktada sınırlı.   - Merkez Bankası'nın uyguladığı alışılmışın dışındaki politika demetini nasıl değerlendiriyorsunuz? Sizce işe yarayacak mı?   Bu, küresel piyasaların nasıl seyir izleyeceğiyle çok yakından ilgili. Eğer piyasalar normale döner, risk iştahı artar ve Türkiye'ye para gelmeye devam ederse, döviz satış yapma gereği azalır. Banka yeniden rezervlerini artırabilir ve finansman tarafında da sıkıntı yaşanmaz. Bu durumda Merkez'in politikası işe yarar çünkü lira istikrar kazanıp güçlenir ve enflasyon aşağı gelebilir. Ancak, küresel piyasalarda bu tip bir gelişme olmazsa, piyasa yeterince rezerviniz kalmayacağı korkusuyla size karşı harekete geçebilir. Yıl sonu enflasyonu yüzde 9'un üzerine çıkabilir ve enflasyon beklentisi de artabilir.  Bu durumda Merkez'in yaklaşımı daha kırılgan bir hal alabilir   MERKEZİN MESAJI BASİT OLMALI   - Banka pro-aktif davranmak adına politikasında daha sık biçimde değişime gidiyor. Bu yabancı yatırımcılar tarafından nasıl algılanıyor?   Sanırım yabancı yatırımcılar Merkez'in politikasını anlamada biraz zorluk yaşıyor. Banka'nın politikasının sık değişiyor olması tam anlamıyla yanlış olduğu anlamına gelmez. Ancak, yabancı yatırımcıların bunu anlaması ve işe yarayacağına inanması için daha fazla çaba sarf etmesini gerektiriyor.    İş beklenti yönetimine geldiği zaman bu işin basit yapılması gerekir. Banka, Temmuz ve Ağustos döneminden itibaren birbiriyle çelişen mesajlar veriyor. Görünen o ki, Banka'nın güçlü kur, düşük cari açık, güçlü büyüme gibi birden çok hedefi var ve piyasada bunu tam olarak anlamış gibi görünmüyor.    - Hep söylendiği gibi Merkez Bankası yeni ve denenmemiş bir politika uyguluyor. Bu noktada piyasa mı Merkez'i daha çok anlamaya çalışmalı yoksa Merkez mi kendini daha anlaşılır hale getirmeli?   Yani piyasa ve Merkez'in karşı karşıya olduğu bir durumun varlığını kast etmiyorum. Siz de biliyorsunuz, kararlar alınır ve piyasada buna tepki verir. Diğer taraftan baktığınızda Merkez'in istediği de oldu. Kurun yükselmesini istiyordu. Piyasa da bu dönemde lira sattı. Diğer taraftan reel ekonomide de lira ihtiyacı vardı, liradaki bu değer kaybının ne kadarının gerçek ihtiyaçtan ne kadarının da spekülasyondan kaynaklandığını bilemiyorum.    Ayrıca, piyasanın Merkez'in ne yaptığı anlamaya çalışmasının işin ana noktası olduğunu düşünmüyorum. Piyasa, bir şeyi değerlendirirken dünyada olanlarla, baktıkları noktada olanları kıyaslar ve nereye yatırım yapacaklarına karar verir. Bu da cari açık, cari açığın finansmanı, enflasyon ve faiz oranları gibi birçok değişkenin değerlendirilmesiyle gerçekleşir. Bu noktada asıl soru, Türkiye'nin bu veriler demetinde yeterince cazip fırsat sunup sunmadığıdır.   OYUN PLANI 5-5-5 OLSA DAHA İYİ   - Türkiye'nin büyüme, cari açık ve enflasyon tarafında yüzde 10'luk oranlar yerine, her üç alanda da yüzde 5'i yakalamasının daha faydalı bir tablo çizeceğini belirtiyorsunuz? Neden böyle düşünüyorsunuz?   Bu oranın en optimal düzey olduğunu söylemek istemiyorum. Ama şu anda, yılın ilk yarısında yüzde 10'a varan bir cari açık, yüzde 10'a varan büyüme ve yıl sonunda yüzde 10'a yaklaşacak bir enflasyon sürdürülebilir bir tabloya işaret etmiyor. Bunların hepsinin yarısı olsa daha sürdürülebilir bir durum olacağını düşünüyorum ancak başta da dediğim gibi bunun en optimal seviye olduğu konusunda bir iddiam yok.     - Futbol terimleriyle konuşursak, yani Türkiye için 5-5-5 oyun planının sürdürülebilir olduğunu savunuyorsunuz?   Evet, mevcut politikalara bakıldığında öyle. 10-10-10 belki bir yıl çalışabilir ancak daha sonra devamı gelmeyebilir. Mesala, Çin'in büyüme oranı yıllarca yüzde 10'larda oldu. Ancak, Türkiye'nin mevcut durumunun bunun benzerini yaratacağını düşünmek biraz saflık olur. İki ekonomi arasında büyük farklar var. En başta Çin'deki tasarruf oranları çok fazla ve tüm yatırımların finansmanı içerden karşılanıyor. Ve tabi çok da ucuza ihraç edebileceği ürünler üretiyor.   DOLAR 1.70  1.85 TL ARASINDA OYNAR   - Türk lirası için kur tarafında beklentileriniz nelerdir?   Lira, belli bir aralıkta hareket edecek. İşler iyi giderse dolar, 1.70 TL'ye kadar geri çekilebilir. Diğer taraftan Merkez Bankası da TL'nin aşırı değer kazanmasını istemiyor. İşler kötü giderse, yeniden 1.80-1.85'lere doğru hareket edebilir. Bu noktada yeniden Merkez'in müdahalesi gelebilir. Ancak genel olarak liranın 1.70 ile 1.85 arasında bir bantta hareket edeceğini düşünüyorum.    2012NİN İKİNCİ YARISINDA NOT ARTIŞI GELEBİLİR   - Kredi derecelendirme kuruluşlarının önümüzdeki dönemde Türkiye'ye yaklaşımının nasıl olacağını düşünüyorsunuz? Kısa vadede bir not artışı beklentiniz var mı?   Kredi derecelendirme kuruluşları için not artırımı kararı almak oldukça zor bir karar. Türkiye'nin hızlı büyüme potansiyeli, güçlü bankacılık sistemi ve mali dinamikleri var. Ancak, enflasyon hedefi yüzde 5.5 iken yüzde 9'lara çıkması, yüzde 9'ların üzerinde cari açığa sahip olması ve finansman tarafında yaşanabilecek sorunların olduğu bir noktada kredi derecelendirme kuruluşunu not artışı yapmasını çok düşündürücü bulurum.    Ama 2012'nin ikinci yarısına doğru bu verilerde iyileşme olur ve cari açıkta düzelme gibi gelişmeler görülmesi durumunda not artışı gündeme gelebilir. Aslında cari açıkta bu yıl bu kadar bir artış görülmeseydi not artışı gündeme gelebilirdi. 
https://twitter.com/emekkaplangil  
ekaplangil@hurriyet.com.tr