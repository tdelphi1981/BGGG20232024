Sakarya'nın hedefi 'otomotiv üssü' olma
Sakarya Ticaret ve Sanayi Odası (SATSO) Yönetim Kurulu Başkanı Mahmut Kösemusul, Sakarya'nın gelecekte Türkiye'nin otomotiv üssü olacağını söyledi.
Kösemusul, SATSO Sosyal Tesisi'nde düzenlediği basın toplantısında, Sakarya'nın gelişimi için şehrin ekonomi ve sanayi potansiyelini en ince ayrıntısına kadar inceleyerek, seferber edilebilir bütün değerlere ulaştıklarını anlattı. 
Otomotiv Şehri Sakarya çalıştaylarının ardından hazırladıkları Sakarya Otomotiv Sektörü Bölgesel İnovasyon Stratejileri Raporunda Sakarya için otomotiv sektörünün elverişli olduğu sonucuna ulaştıklarını belirten Kösemusul, mevcut üretim bantlarının genişlemesini desteklediklerini, yeni markaları, üreticileri ve yabancı sermayeyi bölgeye çekmek için çalıştıklarını ifade etti. 
Otomotiv Test Merkezi

Yer, konum, alan ve limanın sağlayacağı avantajların yanı sıra, Başbakan Recep Tayyip Erdoğan'ın yerli otomobille ilgili söylemlerinin de otomotiv sektörüne ağırlık verilmesinde etkili olduğunu kaydeden Kösemusul, şöyle konuştu: 
Sakarya'nın bütün dinamiklerini bir araya getiren otomotiv çalıştayının sonuçları bize doğru yolda olduğumuzu gösterdi. Sektörün büyüme potansiyeli yüzde 400'dür. Bu mevcut istihdamın 4 kat artması demektir. Bu artış ihtiyacımız olan tasarım üssü için için gerekli finans ve insan kaynağı ihtiyacını da çözecektir. Sakarya, gelecekte Türkiye'nin otomotiv üssü olacak. Otomotiv sektöründe istihdam edilen kişilerin maaşları da şehrin ticaretinin artmasına yol açacaktır.
Kösemusul, Otomotiv Test Merkezi'nin kurulacağı bölgenin belirlenmesi için sürecin devam ettiğini belirterek, Sakarya'nın yatırım için çok cazip bir bölge olduğunu, Sakarya Otomotiv Sektörü Bölgesel İnovasyon Stratejileri Raporunu yarın Türkiye Odalar ve Borsalar Birliği (TOBB) Başkanı Rifat Hisarcıklıoğlu'nun katılacağı programla açıklayacaklarını sözlerine ekledi.