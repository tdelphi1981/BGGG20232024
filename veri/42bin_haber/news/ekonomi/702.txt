Bankacılık sektöründeki zulümlere son verilmeli
TÜKETİCİ Hakem Heyetlerine geçen yıl yapılan başvuruların sadece yüzde 33.2si bankacılık sektörüyle ilgiliyken, bu yılın 8 ayında başvuruların yüzde 54.2si bankacılık merkezli konularda yapıldı.
Tüketicinin Korunması Genel Müdürlüğünden edinilen bilgilere göre, bu yılın 8 ayında Hakem Heyetlerine yapılan 224 bin 889 başvurunun 122 bin 12si; kredi kartı üyelik ücreti, hesap işletim ücreti, dosya ücreti ve ipotek fek ücreti gibi işlemlere yönelik olarak gerçekleşti.  
DAR GELİRLİ KANDIRILIYOR 
Tüketici Vakfı Başkanı Bayram Kısıklı, bankaların yaptığı tutarsızlıklar ve keyfiliklerin halkın büyük tepkisine neden olduğunu belirterek, Bankaların çok zayıf gerekçelerle bu tutarsızlık ve keyfilikleri savunmak zorunda kalmakta, özellikle küçük mevduat sahibi dar gelirli tüketicilerimizde bankalara karşı güven bunalımına yol açıyor. Eski ve muğlak hukuki ifadeler, kapalı ve yuvarlak maddeler ile gizli tuzaklarla, devletin gözü önünde iyi niyetli ve dar gelirli aileler, en iyi avukatların çalıştığı hukuk bürolarında hazırlanan tek taraflı sözleşmeler yolu ile kandırılıyor diye konuştu. 
ZULÜMLER BİTİRİLMELİ 
Tüketicinin Korunması Hakkında Kanun Tasarısı Taslağının hazırlanması sürecine etkin olarak dahil olduklarını belirten Kısıklı, şu değerlendirmeleri yaptı: Yeni Tüketici Kanunu taslağının açıklanmasıyla bankacılık sektörüne verilen mesajın arkasında dik durulmalı ve tavizsiz tasarı hemen kanunlaştırılarak, bankacılık sektöründeki zulümlere son verilmelidir. Bankaların 31 adet zulüm listesini ve yeni yıla kadar Yeni Tüketici Kanununun çıkacağını açıklayan Gümrük ve Ticaret Bakanı Hayati Yazıcıdan ve Başbakanımızdan yılbaşına kadar bu zulümleri bitirmelerini bekliyoruz.