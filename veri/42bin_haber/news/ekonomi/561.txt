Bayraktar: Kentsel dönüşüme yeni yönetmelik geliyor
Çevre ve Şehircilik Bakanı Erdoğan Bayraktar, kentsel dönüşüm için çıkarılan yönetmeliğin yeterli olmadığını söyledi. Bayraktar, uygulama yönü daha güçlü olan yeni yönetmeliğin kısa süre içinde çıkarılacağını ifade etti.
Marmara Belediyeler Birliği ve Yıldız Teknik Üniversitesi işbirliğiyle düzenlenen "Medya ve Halkla İlişkiler Boyutuyla Kentsel Dönüşüm Sempozyumu" Yıldız Teknik Üniversitesi Yıldız Kampüsü'nde başladı. Sempozyumun açılışına Çevre ve Şehircilik Bakanı Erdoğan Bayraktar'ın yanı sıra; Marmara Belediyeler Birliği ve Bursa Belediye Başkanı Recep Altepe, Yıldız Teknik Üniversitesi Rektörü Prof. Dr. İsmail Yüksek, Kanal D Haber Genel Yayın Yönetmeni Mehmet Ali Birand, Akşam Gazetesi Genel Yayın Yönetmeni İsmail Küçükkkaya, Bloomberg HT Yayın Koordinatörü Ali Çağatay, Gazeteciler Mahmut Övür ve Abbas Güçlü ile çok sayıda davetli katıldı. 

Sempozyumun açılışında konuşan Bakan Erdoğan Bayraktar, Türkiye'de uzun yıllar uygulanan yanlış şehirleşme politikaları yüzünden İstanbul, Bursa, Kocaeli gibi bir çok şehirde ciddi şehircilik ve kentsel dönüşüm problemleri yaşandığını aktardı. Bu problemlerin katlanarak arttığını ifade eden Bakan Bayraktar, son 10 yılda göreceli olarak gecekondu ve kaçak yapılaşmanın nispeten durduğunu dile getirdi. 

1999'da yaşanan Marmara depreminin ardından konut yapımına büyük bir ciddiyet geldiğini belirten Bakan Bayraktar, deprem yönetmeliği ve mühendislik hizmetlerine önem verilmeye başlandığını aktaran Bakan Bayraktar, yapı denetim firmalarının görev yapmaya başladığını aktardı. 

Son 10 yıl içinde 500 bin'ini kamu tarafından 4,5 milyonu ise özel sektör tarafından 5 milyona yakın yeni bina yapıldığını belirten Bakan Bayraktar, "Bu konutların da yine göreceli olarak mühendislik hizmeti aldığını sağlam olduğunu söyleyebiliriz. " dedi.

Türkiye'de yaklaşık 24 bin 500 kilometre uzunluğunda bir deprem hattıyla çevrildiğini belirten Bayraktar, 20 milyon konuttan bu fay hattı üzerindeki konutların önemli bir kısmının risk altında olduğunu ifade etti. Bayraktar şöyle konuştu: "Bizim hesaplamalarımıza göre 6,5 milyon konutun mutlaka zaman içinde yenilenmesi gerekiyor. Bu tabii zor bir iş dünyanın en zor işi. Bu iş için çok ciddi kaynak lazım. Demokrasilerle idare edilen ülkelerde vatandaşa ve devlete rağmen bir adım atamazsınız. Vatandaş ve devletin bu işi içselleştirmesi, kabul etmesi lazım." 
 
'KÖTÜ NİYETLİLERİ ELEMİNE ETMELİYİZ'

Kentsel dönüşüm konusunun kendi bakanlığını çok ilgilendirdiğini belirten Erdoğan Bayraktar, "Türkiye'nin en önemli meselesi kentsel dönüşümdür. Bizim bunu anlatmamız, kabullendirmemiz, benimsetmemiz lazım. Gönüllülük boyutunu yakalamamız lazım. Vatandaşların rızasını almamız lazım." dedi. 

Bunu yaparken vatandaşları mağdur edebilecek açık gözlülerin ayıklanması gerektiğini belirten Bayraktar, "Açık gözlüleri, fırsatçıları, kötü niyetlileri de elemine etmemiz lazım. Bu bizim olmazsa olmazımızdır. Biz 60 milyar dolara yakın parayı enerji ithalatına veriyoruz. Geliyoruz biz bunu bizim binalarımızda yüzde 45'in kullanıyoruz. Yüzde 45'in 40'ını savuruyoruz. 8 milyar -10 milyar dolar paramız havaya gidiyor." ifadelerini kullandı.
 
'KENTSEL DÖNÜŞÜME YENİ YÖNETMELİK GELİYOR'

Kentsel dönüşüm uygulama yönetmeliğinin müracaatları hemen alabilmek için Mayıs ayının sonunda çıkarıldığını ancak kendi istedikleri gibi olmadığını aktaran Bayraktar, "Yönetmeliği şimdi yeniden çıkarıyoruz. Bu hafta sonunda yada önümüzdeki hafta başında çok daha kavrayıcı, kapsayıcı, pratik yüzü olan, uygulama tarafı olan yeni bir yönetmelik çıkarıyoruz." şeklinde konuştu.

Yeni yönetmelikte yine eksiklikler olabileceğinin altını çizen Bayraktar, bu eksiklerin uygulama safhasında görüleceğini ve düzeltileceğini belirtti. Bakan Bayraktar çıkarılan yeni yönetmeliğin kendilerine çok büyük bir uygulama derinliği ve kolaylığı sağlayacağını vurguladı.

ALTEPE: SAĞLIKSIZ MEKANDA SAĞLIKLI NESİLLERİN YETİŞMESİ MÜMKÜN DEĞİL

Marmara Belediyeler Birliği ve Bursa Büyükşehir Belediye Başkanı Recep Altepe de, toplantının amacının ortak aklı harekete geçirerek üye belediyelerin ihtiyaçlarına ve sorunlarına daha etkili çözüm üretmek, üye belediyelerin arasındaki yardımlaşma ve dayanışmayı geliştirmek olduğunu söyledi.

Kentsel dönüşümün vatandaşlar için keyfi değil mecburi bir eylem olduğunu aktaran Altepe, bu gerekliliğe vatandaşı inandırmanın önemine işaret etti. Demokrasilerde vatandaşa rağmen icraat yapmanın mümkün olmadığını aktaran Altepe, "Kentsel dönüşüm halkla bütünleşerek yapılmalı, eğitim ve tespitle ve oluşturulacak güçlü altyapıyla başlamalıyız. Daha sonra halkımız ikna ederek, inandırılarak, doğru faaliyetle, en önemlisi de örnek çalışmalarla kentsel dönüşüme inandırmalıyız." dedi.

Kentsel dönüşümün sadece Marmara Bölgesi'nin değil, Türkiye'nin tamamının sorunu olduğunun altını çizen Altepe, "Bölgemizin genel olarak Kuzey Anadolu fay hattı üzerinde olduğu düşünüldüğünde kentsel dönüşümün ne kadar acil bir durum arz ettiği kendiliğinden anlaşılacaktır. Hem estetikten yoksun, hem de fen ve mühendislik kurallarına uymayan mevcut yapı stoku, yalnızca şehirlerimizi değil, buralarda yaşayan insanların sosyal hayatını ve iç dünyasını da tehdit etmektedir. Sağlıksız bir mekanda sağlıklı nesillerin yetişmesi mümkün değildir." diye konuştu.