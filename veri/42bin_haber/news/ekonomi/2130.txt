27 milyar lirayı "e-haciz"leyecek
Sosyal Güvenlik Kurumu, mart ayında tamamlayacağı ''e-haciz'' sistemi ile 27 milyar liralık alacağını tahsil edecek. SGK'dan alınan bilgiye göre, kuruma borçlu olanların elektronik ortamda takip edilmesi için Türkiye Bankalar Birliği'ne üye 30 mevduat bankası ve 4 katılım bankasıyla imzalanan protokolle oluşturulacak e-haciz sisteminin altyapı çalışmalarının mart ayında tamamlanacağı bildirildi.

SGK tarafından hazırlanan e-haciz sistemiyle, haciz istek dosyasının elektronik ortamda bankalara gönderileceği ve böylece borçluların hesaplarındaki varlıklara likidite durumu ve borç tutarına göre bloke konularak, haciz tatbik edileceği kaydedildi.

Ayrıca, SGK'nın uyguladığı bir başka e-haciz sisteminin ise borçlunun aracı olup olmadığı sorgulanarak, alacaklı olduğu mükellefin otomobili varsa sistem üzerinden araca ''icra şerhi'' koyabileceği belirtildi.

e-haciz sistemi nasıl gerçekleştirilecek

Kurumun, e-haciz sistemiyle borçların tahsiline başlamadan önce 6183 Sayılı Kanunu'n 79. maddesi gereğince, borçluya ödeme tebligatı göndereceği, borcu bulunan kişi ya da kurumlara yapılan tebligat sonucunda borç tahsili gerçekleştirilemediği takdirde, e-haciz sisteminin uygulanmaya başlayacağı ve SGK'nın bu şekilde 27 milyar liralık alacağını tahsil edebileceği ifade edildi.