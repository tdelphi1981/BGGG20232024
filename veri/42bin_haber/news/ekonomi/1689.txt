Çorap alana takım elbise bedava
Sinop'ta giyim mağazası sahibi bir kişi, satışını yaptığı bir çift çorabı alana takım elbise, gömlek, kravat ve kemeri bedava veriyor.
Mağaza sahibi bu kampanyasını ise vitrine yazdığı 'Çorap 150 lira, yanında takım elbise, kravat, gömlek, kemer bedava' sloganıyla vatandaşa duyuruyor.

Mağaza sahibi Çetin Şentürk (48), AA muhabirine yaptığı açıklamada, amacının takım elbisede yapılan indirimi değişik bir yöntemle vatandaşa duyurmak olduğunu söyledi.

Vitrin camına 'Çorap 150 lira, yanında takım elbise, kravat, gömlek, kemer bedava' yazarak müşterilerin dikkatini çeken Şentürk, 'Normalde 200 liraya satılan takım elbiseyi, tüm aksesuarlarıyla birlikte bu kombinasyonla 150 liraya satıyoruz. İndirim dönemlerinde elimizde bulunan malları tüketmenin ve vatandaşlarımızın bundan istifade etmesinin peşindeyiz' dedi.

-'Fiyatı duyan çorap almaktan vazgeçiyor'-

Reklam yaparken bazı olumsuzluklarla karşılaştıklarını ifade eden Şentürk, şunları kaydetti:

'İş yerimize çorap almak için gelenler çorap fiyatının 150 lira olduğunu duyduğunda şaşırıyor ve almaktan vazgeçiyor. Hemen müşteriye durumu izah ediyoruz. Çorabın yanında takım elbise, kravat, gömlek, kemerin bedava olduğunu söylediğimizde vatandaş gülümseyerek karşılık veriyor. Amacımızın takım elbise satmak olduğunu anlıyor ve kendilerine ilginç geldiğini söylüyorlar.'

Yapılan reklamın bir aldatmaca olmadığını vatandaşın lehine olduğunu da dile getiren Şentürk, 'Neticede bir ürünümüzü pazarlamada dikkat ve ilgi çekici bir yöntem geliştirmek ve farklı bir slogan oluşturmak düşüncesiyle böyle bir yönteme baş vurduk' diye konuştu.