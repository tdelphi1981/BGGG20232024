Küresel piyasalar haftaya pozitif başladı
Küresel piyasalar bu haftaya da pozitif başladı. Küresel piyasalar geçtiğimiz hafta FED toplantı tutanaklarının açıklanmasının ardından parasal genişlemenin sınırlandırılabileceği endişeleri ile negatif seyretse de haftanın son işlem gününde içinde bulundukları banda geri döndü ve bu haftaya da pozitif başladı.

Geçtiğimiz haftanın son işlem gününe kadar emtia piyasalarında sert düşüşler görülürken dolar diğer para birimleri karşısında değer kazandı.

ABD'de Dow Jones endeksi geçtiğimiz hafta iki gün devam eden satışların ardından cuma günü kayıplarının tamamını geri alarak haftalık bazda önceki kapanışın yüzde 0,24 üzerinde 13.981 puandan tamamladı.

Almanya'da DAX endeksi hafta içinde en yüksek 7.784 en düşük ise 7.562 aralığında dalgalı seyrettikten sonra haftayı yüzde 0,90 oranında yükselişle tamamladı.

Hafta sonu kredi derecelendirme kuruluşu Moody's tarafından notu düşürülen İngiltere'de ise bu gelişme öncesinde FTSE 100 endeksi 6.336 puan ile haftalık bazda önceki kapanışın hemen üzerinde kapattı.

Yurt içinde ise tahvil-bono piyasası yabancıların ilgisinin devam etmesiyle alçalan kanaldaki yatay hareketini devam ettirirken İMKB'de satış baskılarının devam ettiği ve endeksin teknik olarak kritik destek olarak nitelendirilen 77.000 seviyesinin de aşağı yönlü geçildiği görüldü.

Endeks haftalık bazda yüzde 2,80 oranında değer kaybederek 78.898,69 puana gerilerken böylece üst üste 5. haftayı da düşüşle kapatmış oldu.

Bu hafta başlangıcında Asya borsalarının güçlü yükselişlerle kapatması ve euro/dolar paritesinde euro lehine toparlanma piyasaların pozitif algısının tekrar arttığını işaret ederken, analistler bugün piyasaların yönünü belirleyecek çok önemli bir veri akışının olmaması nedeniyle iç dinamiklerin yön üzerinde hakim olacağını belirtiyor.

İMKB'de gelmesi muhtemel tepki alımlarında endeksin tekrar 77.000 - 77.300 aralığının üzerine çıkıp çıkamayacağının izleneceğini ifade eden analistler, destek olarak ise 75.000 ve 74.500 seviyelerine dikkati çekiyor.