Peugeot Ağrı Dağı'nda
İki yıldır Türkiye'de bulunan Peugeot'nun Türkiye Genel Müdürü Bergeretti, STAR Turizm'e seyahat tecrübelerini anlattı. 'Oyun alanım doğlar ve çöller' diyen Bergetti, Ağrı'ya tırmanmış. Şimdi sırada Karadeniz ve Toroslar var.
"BİLİNMEYEN yerlere seyahatler ve uzak ufuklar beni her zaman çekmiştir. Kitaplar ve dünya haritaları, seyahatlerimi gerçekleştirmeden önce bile uzaklara kaçış hayallerimi hep beslemiştir... Ve yeni ülkeler keşfetmek, ve yeni insanlar tanımak için yürüyerek yolculuk yapmaktan iyisi yoktur. Gerçekten de bir ayağınızı diğerinin önüne koymak ve bu hareketi hemen hemen sonsuz kere tekrarlamaktan daha kolay ne olabilir!.." diyor Peugeot'nun Türkiye Genel Müdürü Marc Bergeretti. Yaklaşık iki yıldır Türkiye'de. Mesleği gereği yıllardır modern dünyanın sembolleri arasında yer alan otomobillerle haşır neşir. Bu meslek ona insanın asıl işlevinin yürümek olduğunu unutturmamış. Bergeretti'nin en büyük tutkusu dünyanın ulaşılması en zor noktalarında kendi kişisel keşiflerini yapmak. Dağları ve çölleri 'en çok sevdiği oyun alanları' olarak niteliyor. Bergeretti, yakın zamanda Ağrı Dağı'na da tırmanmış. Sırada Karadeniz ve Toroslar var. Bergeretti ile seyahat tecrübelerini STAR ile paylaştı...

* İş hayatınız ve hobileriniz hemen hemen iki ayrı ucu temsil ediyor. Gezmek, tırmanmak sizin için bir kaçış mı?
Kaçış diyemeyiz ama herkesin hayatında bir iş, bir de özel boyutu vardır. Doğaya olan merakım hayatımda bir denge unsuru. Çünkü çok yoğun, koşuşturmalı, dolu dolu yaşadığımız bir meslek hayatı var. Koşuşturmanın tersine gitmek, doğayla bütünleşmiş yaşam arayışı var. İster Himalaya dağlarına çıkın, ister Sahra Çölü'ne gidin farklı kültürdeki insanları, yaşam tarzları, farklı kaygıları olan insanlar görürsünüz. Belki bu çeşitlilik ve zenginlikten de beslenme fırsatı çıkıyor bana. 

* En çok keyif aldığınız yeler nereleri oldu?
Sıralama yapmak çok zor. Esas olarak otantik, bozulmamış yerleri, kültürel değerlerini, doğayı koruyabilmiş olan yerleri seviyorum. Modern dünya giderek bu alanları da işgal ediyor. Dolayısıyla bu özelliklere sahip az sayıda yer kaldı. Belki böyle yerler ulaşımı daha zor olan yerler oluyor doğal olarak. Çünkü ulaşımın zor olması bir koruma güvencesi de sağlıyor. Hiçbirşeyin bozulmadan kalmasını, hem kültürel değerlerin hem doğanın bozulmadan kalmasını sağlıyor. Bu anlamda da dağlar, çöller, belki tropik ormanlar daha korunmuş korunmuş yerler olarak öne çıkıyor. 

* Bu tip kaç seyahate katıldınız?
Saymadım. Belki 10'dan fazla. Himalayalar birçok ülkeye kapsıyor biliyorsunuz. Afganistan, Nepal, Hindistan, Pakistan, Tibet, dolayısıyla Çin. Bunlardan üçüne birkaç kez gidebildim. Latin Amerika'da ise And Dağları var. Kolombiya, Peru, Bolivya, Arjantin, Şili'yi gittim. And Dağları'nın tamamını görmek için bir tek Ekvador kaldı. Sahra ise 5-6 ülkeye yayılmış bir çöl. Sadece Cezayir bölümünü kısmen görebildim. Daha önümüzdeki yıllar için gideceğim çok hedefler, macera alanları bulunuyor. Macera deyince çok uzaklara gitmek gerekmiyor. Türkiye de bu hedeflerin içinde. Çok eskiden beri Ağrı Dağı'da tırmanmak projem vardı. Bunu geçenlerde yapabildim. 208'in test sürüşlerini Karadeniz'de yapmıştık. Sisler arasında da olsa dağların olağanüstü güzelliğini görme fırsatım oldu. Dolayısıyla bende oraları gezme arzusu uyandırdı. Yine Türkiye'de Toros dağları var. Hedeflerim arasında. Çok güzel, çok eşsiz yerler olduğunu düşünüyorum. Türkiye'de olma fırsatını da böylece değerlendirmek istiyorum. 

* Yılda kaç kez seyahat edebiliyorsunuz?
Yılda en az bir kez uzunca bir seyahate giderim düzenli olarak. Bir kez de bir haftalık seyahate gitmeye çalışırım. Bu süreçte fiziksel olarak çaba sarfetmek gerekiyor. Otomobile biniyoruz, asansöre biniyoruz. Ama unutuyoruz ki biz aslında yayayız. Yaya olarak bacaklarımısı kullanmamız lazım. Dolayısıyla bu benim için önemli doğayla bütünleşmek, bu dengeyi bulabilmek. Fırsat bulduğumda kent dışına çıkıyorum. Her ne kadar kentte de keşfedilecek çok şey olsa da kent dışına çıkmak, doğada daha temel, içsel duyguları yaşayabilmek, doğayla bütünleşebilmek de benim için çok önemli. 

* Tek başına mı ailenizle mi seyahat ediyorsunuz?
Şanslıyım bu konuda. Eşim de benim gibi keşfetmeyi çok seviyor. Onunla birlikte geziyoruz. Yerel ajanslarla bu gezileri yapıyoruz. Çünkü bu tür gezileri organize etmek biraz karmaşık. Yerel bir ajansla hem dil hem kültürel olarak köprü rolünü oynuyor. İki kişi olduğunuzda temaslar daha yoğun oluyor. Kalabalık oldukça ilişki kurmak zorlaşıyor. Ücra bir köye gittiğizde yerel rehberlerin sayesinde çok daha yoğun, karşılıklı ilişki kurulabiliyor. O zenginliği daha çok yaşıyorsunuz. 

* Yani sırt çantamı aldım gidiyorum olayı yok. Önceden planlama şart. 
Bir öncesi bir de sonrası var. Önemli olan geziden alacağınız keyfi mümkün olduğu kadar yaymak. Hazırlık savhası var. Önceden okumayı, hazırlık yapmayı, orjinal bir gezi güzergahı bulmayı seviyorum. Gezinin kendisi var. Bir de sonrası var. Fotoğraflar kısmı falan. Amaç zevki mümkün olduğu kadar yaymak. 

* Bu tür bir seyahat maliyetlidir sanırım...
Hem evet ve hem hayır. İki örnekle açıklayabilirim. Mesela birkaç yıl önce Pakistan'ın kuzey bölgesine bir gezi düzenlemiştik ve dört hafta boyunca iki buzulu dolaşmıştık. İki turisttik ve bizim için 15-20 kişilik bir ekip gerekiyordu. İster istemez oldukça maliyetli bir gezi oldu. Ama bunun tam tersine Peru'da And dağlarında 3 haftalık bir gezi düzenledik. Burada sadece bir katır ve katırcı vardı yanımızda. Çok daha ucuza maloldu. İçinde bulunduğunuz ortam, çevre çok önemli bu konuda. Fiyatı belirleyen bu. Ulaşım zorluğu varsa, ulaşımı sağlayacak önemli bir altyapı gerekiyorsa maliyeti artırıyor. Bir örnek daha vermek gerekirse... Himalayalar'ı pek iyi bilmeyen kişiler için şaşırtıcı olabilir, ama 7-8 bin metreye çıktığınızda 6-7 kişilik dağcı grubunun o buzulda bir ay boyunca seyahat etmesi için 250 taşıcıyılı bir ekip gerekiyor. Yani 250 kişi malzeme taşıyor. Pakistan örneğinde durum buydu. Buzullarda herhangi bir şekilde ikmal yapmak mümkün değildi. Dolayısıyla 4 haftalık gıdayı ve yakıtı da yanınızda taşımak zorundaydınız. Ama bazı yerlere de bir sırt çantası, çadır ve çok az gıda ile gezmek mümkün. 

* Konfordan uzaklaşmak sorun yaratmıyor mu?
Konfordan tamamen uzak yaşadığınızda da farkına varıyorsunuz ki bugünkü modern dünyada birçok şey aslında gereksiz. 

* Bu tür bir seyahate çıkmak isteyerlere tavsiyeleriniz var mı? 
Öncelikle makul hedefler koymak. Nelerden vazgeçebileceğinizi ölçüp biçmek, kendini iyi tanımak lazım. Macera herkesin kapısında olabilir. Kimisi Himalayalar'a gidip orada kendini kanıtlamak ister. Kimisi için de Toroslar burnumuzun dibi. Çok kişisel bir şey. Benim için vazgeçilmez olan ötekine açık olmak, ötekini keşfetmek iradesine sahip olmak. Buna ulaşabilmek için de belli konforlardan, belli alışkanlıklardan vazgeçebiliyorsunuz. Ötekini tanıma iradesi yoksa, merakınız yoksa bu tür şeylere bulaşmamak, bildik yerlerden uzaklaşmamak lazım. 

* Bavulda neler olmalı?
Nereye gittiğinize bağlı. Ne kadar sık seyahat ediyorsanız o kadar az şey alıyorsunuz. Birçok şeyin gereksiz olduğunu keşfediyorsunuz. Önemli olan yere uygun şeyler almak. Gereksiz yükler taşımak anlamsız. Bavuldan çok sırt çantası taşıyorum. Zaman geçtikçe daha az şey koyuyorum sırt çantama. Ama aynı şey eşim için geçerli olmayabiliyor. Ben sırt çantamı doldururken onu da izlemem gerekiyor. Çünkü benim boş bıraktığım yerleri bu kez kendi eşyalarını doldurabililiyor. 

* Görmek istediğiniz yerler var mı hala?
Tabi ki. İçinde yanan ateşi yitirmemek lazım. Hayatın motoru bu. Bir arkadaşım var 85 yaşında hala o ateşi taşıyor. İçimdeki ateşi yitirdiğimde herhalde yaşlanmış olacağım. 

* Deniz kıyısı tatili yapıyor musunuz?
Zaman zaman oluyor. Denizi çok seviyorum aslında. Ama 2-3 gün sonra başka yere gitmek istiyorum. Gezmeyi, hareket etmeyi daha çok seviyorum. 

Gittiğim yerler
LAOS: 1995'te ilk kez gitmiştim. Bende çok güçlü etkiler bıraktı. Sonra birkaç kez daha gittim. Ama olumsuz anlamda değişimine tanık olduk. Küçücük bir ülkeydi. Batı dünyasıyla çok az teması vardı. Batıya açılması belli yönlerde ülkeye iyi şeyler de getirmekle birlikte olumsuz etkileri de oldu. Özellikle kabileler açısından olumsuz oldu. Turizme aaçılmak iyi güzel de denetimsiz olunca modern dünyamızın bulaşması her zaman olumlu sonuçlar yaratmıyor. Ama ilk beni çok etkileyen ülke burası olmuştu. 
ATEŞ TOPRAKLARI (Tierra del Fuego): Güney Amerika'nın en güney ucunda aynı adı taşıyan bir büyük adası da olan adalar topluluğu burası. Buraya gitmek çocukluk düşümdü. Zor iklim koşullarında, zor ulaşılan yerler. Bazı kuşları görüyorsunuz, size ilgiyle bakıyorlar. Çünkü belki de gördükleri ilk insan sizsiniz. 
SAHRA ÇÖLÜ: 
Özellikle yolların, çitlerin olmadığı yerleri çok seviyorum. Sahra'da iki kent arasında 600 kilometrelik bir yol katettik. İki kent arasında başka bir şey yoktu çölden başka. Gerçekten uzamın sonsuzluğu duygusu çok etkileyici bir şeydi. Yaşamın ne kadar kırılgan olduğunu da görüyorsunuz. Çünkü yaşam suya bağlı. Oysa iki su kuyusu bazen 8-10 günlük yürüyüş mesafesinde oluyordu birbirinden. Bu da göçebelerin, kervanların hayatında çok önemli dönemeç noktası. Ne kadar birbirinden farklı olduğunu görüyorsunuz. Çöl deyip geçmemek lazım. Çok çeşitlililiği içeriyor çöl manzaraları. Aynı zamanda her alanında yaşam da var. İster küçük böcekler, ister hayvancıklar... Yaşamın çölde bile varolduğunu görüyorsunuz. 
Bir de öyle bir deney var ki insan hayatında bunu bir kez olsun yaşamalı. Sahra'da, çölde birkez olsun açık havada yatmak lazım. Çünkü kuru bir iklimde açık havada yattığınızda yıldızlar çok daha yakın mesafede gibi algılanıyor. Size özel yıldızlardan oluşan bir gökkubbede yatmak gerçekten insan hayatında bir kez olsun denenmeli.