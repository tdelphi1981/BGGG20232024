Şişli'de 'dönüşüm' yıkımı başladı
Kentsel dönüşüm uygulamaları kapsamında Şişli, Kağıthane ve Küçükçekmece'de de yıkım başladı 
 Çevre ve Şehircilik Bakanı Erdoğan Bayraktar, "2013 yılı afet riski altındaki binaların dönüştürülmesi noktasında atılım yılı olacak. İlk 2 yılımızda Türkiye’de çok büyük mesafe alacağız" dedi. 
 Bayraktar, Kağıthane’de Huzur, Şişli’de Ayazağa ve Küçükçekmece’de Kartaltepe mahallelerinde deprem riski taşıyan ve toplam 55 dönümde başlayacak yıkım çalışmaları için Huzur Mahallesi’ndeki Şehit Emrah Yılmaz Parkı’nın önünde düzenlenen törene katıldı. 
 Saygı duruşu ve İstiklal Marşı’nın okunmasıyla başlayan etkinlikte konuşan Bayraktar, Türkiye’nin bütün devletlerin gıpta ettiği bir gelişmeye ve ilerlemeye sahip olmasına karşın konut durumunun ülkeye yakışmadığını söyledi. 
 Bayraktar, Türkiye’deki 20 milyonluk konut stokunun büyük bir bölümünün depremleri oluşturan faylar üzerinde olduğunu dile getirerek, bu konutlardan 6,5 milyonunu zamanla değiştirme ve yenileme kararlılığı içerisinde olduklarını kaydetti. 
 Vatandaşlarla karşılıklı anlayış içerisinde ve rızaya dayalı bir dönüşüm yapmayı istediklerini vurgulayan Bayraktar, bu mahallelerde vatandaşlarla anlaşıldığını, vatandaşla devletin kucaklaştığını, sosyal devlet olgusunun gösterildiğini aktardı. 
 "Açıkgözlere, provokatörlere fırsat vermeyeceğiz, ülkemizin, vatanımızın, milletimizin geldiği nokta bunu gerektiriyor" diyen Bakan Bayraktar, artık evi yıkılan vatandaşların çatıya çıkıp kiremit atmaması ve dozerlerin önünde durmaması gerektiğini dile getirdi. 
 Çevre ve Şehircilik Bakanı Erdoğan Bayraktar, konuşmasını şöyle sürdürdü 
 "Vatandaşlara ’Kira yardımı yapacağız, kredi alırlarsa yüzde 4’ünü ödeyeceğiz’ diyoruz. Vatandaş-devlet kaynaşması, empati, gönüllülük esası ile bu dönüşümleri dalga dalga geliştirmek zorundayız. Gelecek Türkiye’mizde çevre ve doğayla uyumlu mühendislik hizmeti almış, modern yerleşim birimlerini üretmek mecburiyetindeyiz. Bu gelecek nesillere borcumuzdur. Şehirlerimizden kaçak ve afete dayanıksız yapıları söküp atmak mecburiyetindeyiz. Bu bizim sorumluluğumuzdur. Bu, insanlarımızın hayat hakkını korumaya yönelik projedir, siyaset dışı, siyaset üstüdür. Bütün partilerin bu projeye sahip çıkması gerekir." 
 -"Güney Amerika ve Japonya’da olduğu gibi..."-
  
 Türkiye’de de Güney Amerika veya Japonya’da olduğu gibi 8.0 şiddetindeki depremde binaların yıkılmaması gerektiğini belirten Bayraktar, vatandaşların binalarını kendilerinin test ettirmesini istedi. 
 Bakan Bayraktar, "2013 yılı afet riski altındaki binaların dönüştürülmesi noktasında atılım yılı olacak. İlk 2 yılımızda Türkiye’de çok büyük mesafe alacağız. 2023 yılında daha güzel, katı atık, çevre, atık su sorunlarını halletmiş, iklim değişimiyle uyumlu şehirlerle ve Türkiye ile buluşacağız. Önümüzdeki 20 yılda kentsel dönüşümü tamamen bitirmiş olacağız" diye konuştu. 
 -"Vatandaşlar, daha huzurlu oturacak"-
  
 İstanbul Valisi Hüseyin Avni Mutlu, bugün, İstanbul’un geleceğiyle ilgili güçlü ve sağlam bir adım atıldığını belirterek, evleri yıkılan vatandaşların yapım süreci tamamlandıktan sonra yeni yuvalarında daha huzurlu ve mutlu bir şekilde oturacaklarını söyledi. 
 Mutlu, İstanbul’un diğer şantiyelerinde de Bakan Bayraktar’ın nezaretinde ve talimatları doğrultusunda belediye başkanlarının katkılarıyla vatandaşları kucaklayan yaklaşımların olacağını kaydetti. 
 Şişli Belediye Başkanı Mustafa Sarıgül, TOKİ’nin faaliyetlerinin Türkiye için önemli olduğunu belirterek, "TOKİ’yi yıllar öncesinde kuran, kurumun bu noktaya gelmesinde çok önemli katkıları olan Turgut Özal’ı saygıyla, minnetle ve şükranla bir kez daha anıyorum. TOKİ düşüncesi Sayın Özal’la başladı ancak sayın bakanımız Erdoğan Bayraktar’la şahlandı, çok önemli bir noktaya geldi" ifadelerini kullandı. 
 -Canlı bağlantı yapıldı-
  
 Konuşmalardan sonra yıkım yapılacak diğer noktalardan Küçükçekmece Kartaltepe Mahallesi’nde alana kurulan ekranlardan canlı bağlantı yapıldı.
 Çevre ve Şehircilik Bakanı Erdoğan Bayraktar, Küçükçekmece Belediye Başkanı Aziz Yeniay’a çalışmalarından dolayı teşekkür etti. Yeniay da dönüşüm yapılan yerler hakkında bilgi verdi. 
 Yıkımlar, Bayraktar’ın talimatıyla aynı anda başladı.