Açlık ve yoksulluk sınırları değişmedi
Türk-İş, kasım ayında dört kişilik bir ailenin açlık sınırının 958 lira, yoksulluk sınırının ise 3 bin 120 lira olduğunu bildirdi. Açlık ve yoksulluk sınırları bir önceki aya göre değişmedi. Türk-İş, çalışanların geçim koşullarını ortaya koymak ve temel ihtiyaç maddelerindeki fiyat değişikliğinin aile bütçesine yansımalarını belirlemek amacıyla her ay yaptırdığı "açlık ve yoksulluk sınırı" araştırmasının Kasım ayı sonuçlarını açıkladı.

Araştırmanın sonuçlarına göre, dört kişilik bir ailenin sağlıklı, dengeli ve yeterli beslenebilmesi için yapması gereken gıda harcaması tutarı (açlık sınırı) 958,03 lira; gıda harcaması ile giyim, konut (kira, elektrik, su, yakıt), ulaşım, eğitim, sağlık ve benzeri ihtiyaçlar için yapılması zorunlu diğer harcamaların toplam tutarı (yoksulluk sınırı) ise 3 bin 120,61 lira oldu. Böylece ekim ayına göre yapılması gereken harcama tutarı aynı kaldı.

Kasım itibarıyla bir önceki aya göre fiyat artışı olmamasına karşın, son bir yılda mutfağa gelen ek yük 31 lira oldu. Ailenin yaşam maliyeti ise bir önceki yıla göre 102 lira arttı. Önceki yılın aynı döneminde açlık sınırı 927 lira ve yoksulluk sınırı 3 bin 18 lira olarak hesaplanmıştı.

Sebze-meyvenin ağırlıklı ortalama kilogram fiyatı ise 2,47 lira

Araştırmaya göre, Ankara'da yaşayan dört kişilik bir ailenin "gıda için" yapması gereken asgari harcama tutarı, ekim ayına göre değişmedi ancak yılın on bir ayında gıdada artış oranı yüzde 1,88 oldu.

Gıda harcamalarında, bir önceki yılın aynı ayına göre yüzde 3,39 artış yaşanırken, on iki aylık ortalama ise yüzde 6,71 arttı.

Kasım ayında, bazı süt markalarında fiyat artışı gözlenirken, yoğurt fiyatı genelde aynı kaldı. Kurban Bayramı sonrasında et fiyatlarında bir değişiklik olmadı, tavuk fiyatı biraz geriledi. Balığın bollaşması ve piyasada çeşitliliğin artması ve fiyatların gerilemesi, özellikle mutfak harcamasını biraz rahatlattı. Yumurtanın fiyatı düşerken, bakliyat ürünlerinin fiyatları değişmedi.

Yaş sebze-meyvenin ağırlıklı ortalama kilogram fiyatı ise 2,47 lira olarak hesaplandı. Sebze fiyatı Kasım ayında gerilerken, meyve fiyatı aynı kaldı.

Asgari ücret

Araştırmada, asgari ücretin 739,79 lira olduğuna işaret edilerek, bu rakama "asgari geçim indirimi" eklendiğinde evli, iki çocuklu ve eşi çalışmayan bir işçinin eline asgari ücret olarak 773,03 lira geçtiği belirtildi. 

Açıklamada, çalışanlara yapılacak enflasyon artışı kadar ücret zammının var olan yoksulluğun sürdürülmesi anlamı taşıdığı ileri sürüldü.