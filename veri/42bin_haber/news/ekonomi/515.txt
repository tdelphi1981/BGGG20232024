Rekabet Kurumundan İDO açıklaması
Rekabet Kurumu Başkanı Prof. Dr. Nurettin Kaldırımcı'nın, "İDO'dan başkası yapamaz!" şeklinde veya anlamında, Marmara Denizi'ndeki yolcu ve araç taşımacılığı hizmeti pazarına başka bir teşebbüsün giremeyeceği yönünde bir sözü veya açıklamasının bulunmadığı kaydedildi. İlgili pazara diğer teşebbüslerin girip girmemesi yönünde karar merciinin Rekabet Kurulu olmadığı da vurgulandı.
Rekabet Kurumu Başkanlığı, İstanbul Deniz Otobüsleri Sanayi ve Ticaret AŞ (İDO)'nin özelleştirilmesi sonrası ortaya çıkan sorunlara ilişkin olarak yayınlanan haberlerle ilgili yazılı bir açıklama yaptı. Açıklamada, İDO'nun özelleştirilmesi sürecinde yapılan değerlendirmelerde pazarın rekabetçi bir biçimde şekillenmesi Rekabet Kurulu'nun amacı olduğu vurgulandı. Bu süreçte, Rekabet Kurumu Başkanı Prof. Dr. Nurettin Kaldırımcı'nın, "İDO'dan başkası yapamaz!" şeklinde veya anlamında, Marmara Denizi'ndeki yolcu ve araç taşımacılığı hizmeti pazarına başka bir teşebbüsün giremeyeceği yönünde bir sözü veya açıklamasının bulunmadığına işaret edildi ve "Dolayısıyla, sayın Başkanın bir röportajda dile getirdiği ve esasen özelleştirme süreciyle ilgili, 'İDO'dan başka bir teşebbüsün piyasaya girmesi konusunda hukuki engel olabileceği' mealindeki ifadeleri yanlış şekilde yorumlanmamalıdır. Kaldı ki, ilgili pazara diğer teşebbüslerin girip girmemesi yönünde karar mercii de Rekabet Kurulu değildir." ifadeleri kullanıldı.

İDO'nun İstanbul Büyükşehir Belediyesi (İBB) Meclisi'nin 18 Eylül 2009 tarihli kararı ile özelleştirilmesine karar verilmesinin ardından Rekabet Kurumu'na 24 Eylül 2010 tarihinde bildirimde bulunulduğu belirtilen açıklamada, şu ifadelere yer verildi: "Özelleştirme sonrası ilgili piyasanın daha rekabetçi bir işleyişe kavuşmasını teminen alınabilecek tedbirlere ilişkin Rekabet Kurulu Görüşü 16 Ekim 2010 tarihli karar ile İBB'ye bildirildi. Kurul Görüşü'nde, İDO'daki İBB hisselerinin blok satış yöntemiyle özelleştirilmesinin uygun bulunduğu; ancak, Marmara Denizi'nin kuzeyi ve güneyi arasındaki feribot taşımacılığı pazarında yer alan hatlardan, Eskihisar-Topçular hattı ile Pendik-Yalova hattının; ayrıca Yenikapı-Bursa hattı ile Yenikapı-Bandırma veya Yenikapı-Yalova hattının birlikte satışının ilgili piyasadaki rekabet açısından endişeler yaratabileceği belirtildi."

14 Nisan 2011 tarihinde İBB tarafından İDO'nun özelleştirilmesine ilişkin Rekabet Kurumu'na nihai bildirimde bulunulduğu vurgulanan açıklamada ayrıca şunlar da aktarıldı: "Bildirimde birbirine rakip olabilecek hatların ayrı ayrı teşebbüslere verilmesine ilişkin kurul görüşünün benimsenmediği ve İDO'nun blok olarak tek bir teşebbüse devredileceği anlaşılmıştır. Müteakiben Kurul, 4 Mayıs 2011 tarihinde, nihai bildirimi 4054 sayılı Kanun'un 7. maddesi çerçevesinde değerlendirmiş ve bildirimde adı geçen teklif sahiplerinden herhangi biri tarafından gerçekleştirilecek muhtemel devralma işlemi sonucunda hâkim durum yaratılmasının veya mevcut hakim durumun güçlendirilmesinin ve böylece rekabetin önemli ölçüde azaltılmasının söz konusu olmaması nedeniyle, işleme izin verilmesinde sakınca olmadığına dair nihai kararını vermiştir. Bu çerçevede bilinmelidir ki, özelleştirme sonrası oluşan piyasalar da dahil olmak üzere herhangi bir piyasada rekabetin kısıtlanması durumunda Rekabet Kurulu'nun re'sen ya da şikayet üzerine inceleme başlatmasının önünde bir engel yoktur. Nitekim İDO'nun aşırı fiyatlama yaptığı iddialarına yönelik olarak Kurumumuza intikal eden çok sayıda şikayet üzerine 2012 yılında iki kez ön araştırma yapılmış, ancak İDO'nun 4054 sayılı Rekabetin Korunması Hakkında Kanun'u ihlal eder nitelikte uygulamalarda bulunduğu yönünde bir bulguya ulaşılamadığından soruşturma açılmamıştır."