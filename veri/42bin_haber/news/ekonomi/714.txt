Zorunlu karşılıklar artırıldı
Merkez Bankası Para Politikası Kurulu (PPK) toplantısında, finansal istikrarı desteklemek ve bankacılık sisteminin yabancı para yükümlülüklerinin vadesinin uzamasını teşvik etmek amacıyla, yabancı para zorunlu karşılık oranlarının 1 yıl ve daha uzun vadeli mevduat ile 3 yıldan uzun vadeli diğer yükümlülükler haricinde kalan vadeler için 0,5 puan artırıldı. Merkez Bankası, Zorunlu Karşılıklara İlişkin Para Politikası Kararı'nı, yapılan basın duyurusuyla açıkladı.

Duyuruya göre, küresel piyasalardaki son gelişmeler dikkate alınarak finansal istikrarı desteklemek ve bankacılık sisteminin yabancı para yükümlülüklerinin vadesinin uzamasını teşvik etmek amacıyla, yabancı para zorunlu karşılık oranlarının 1 yıl ve daha uzun vadeli mevduat ile 3 yıldan uzun vadeli diğer yükümlülükler haricinde kalan vadeler için 0,5 puan artırıldı.

Duyuruda, şu ifadelere yer verildi:
"Mevcut verilere göre yabancı para zorunlu karşılık oranlarının artırılması ile piyasadan yaklaşık 850 milyon dolar likidite çekilmiş olacak ve yüzde 10,2 olan ağırlıklı ortalama zorunlu karşılık oranı yüzde 10,6 seviyesinde gerçekleşecektir. Ayrıca, Türk lirası zorunlu karşılıkların altın cinsinden tesis edilen bütün dilimlere ilişkin rezerv opsiyonu katsayısı 0,1 puan yükseltilmiştir.

Bankalar söz konusu imkanı istikrarlı bir şekilde kullanmakta olup, yararlanma oranı yüzde 90,4 düzeyindedir. Mevcut imkan dahilinde Türk Lirası zorunlu karşılıklar için 11,1 milyar dolar değerinde 199,1 ton altın tutulmaktadır. Yapılan değişiklik sonucunda imkanın aynı oranda kullanılması halinde, Bankamız altın rezervlerinde yaklaşık 850 milyon dolar değerinde 15 ton artış olması beklenmektedir.

Uygulamalar 21 Aralık 2012 tarihli yükümlülük cetvelinden itibaren geçerli olacak ve tesis dönemi 4 Ocak 2013 tarihinde başlayacaktır."