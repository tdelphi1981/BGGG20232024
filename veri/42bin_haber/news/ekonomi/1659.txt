Ayıplı 'cep'te işletmeci de sorumlu olacak
Bilgi Teknolojileri ve İletişim Kurumu (BTK) Başkanı Tayfun Acarer, kampanyayla taahhütlü olarak satılan cihazlarda çıkan bozukluk ve hata gibi ayıplardan işletmecilerin de sorumlu olmasına ilişkin yükümlülük getirildiğini bildirdi.
Acarer, AA muhabirine yaptığı açıklamada, sabit ve mobil telefon, internet ve ödemeli TV gibi hizmetler için taahhütlü kampanyalara katılan vatandaşların haklarının korunmasına yönelik kurul kararı aldıklarını anımsattı.

'Taahhütlerde Yer Alan Cayma Bedelleri' konulu Kurul kararını Ulaştırma, Denizcilik ve Haberleşme Bakanı Binali Yıldırım'ın tüketicilerin korunmasının gereğine işaret etmesi ve yönlendirmesi doğrultusunda aldıklarını belirten Acarer, aboneliklerini erken sonlandıran vatandaşların yüksek iptal bedelleriyle mağdur edilmesinin önüne geçileceğini söyledi.

Karar hakkında bilgi veren Acarer, kampanya kapsamında cihaz satan işletmelerin cihazdaki bozukluk ve hata gibi ayıplardan da sorumlu olacağını vurguladı.

Başta cep telefonu ve internet olmak üzere elektronik haberleşme hizmetlerinde işletmecilerin taahhütlü kampanyalar düzenlediğini hatırlatan Acarer, daha düşük ücretlerle daha fazla hizmet sunulması ve uygun fiyatlarla cihaz temini gibi avantajlar nedeniyle aboneler tarafından bu tür taahhütlü kampanyaların yaygın bir şekilde tercih edildiğini ifade etti.

Acarer, bu kampanyalarla abonelerden 6, 12 ve 24 ay gibi uzun sürelerle belirli taahhütlerin alındığını belirterek, 'Ancak taahhüdün bitiş süresinden önce sonlandırılması halinde, abonelere yüksek miktarlarda taahhüt iptal bedeli yansıtılıyor. Zaman zaman aboneler, taahhüt bitiş tarihinin hatırlanamaması, taahhüt iptal bedeli hakkında bilgilendirilmemiş olunması gibi sebeplerle yüksek iptal bedelleriyle karşılaşabiliyor ve mağdur olabiliyor. Ulaştırma, Denizcilik ve Haberleşme Bakanımız Sayın Binali Yıldırım'ın tüketicilerin korunması için yeni bir düzenleme yapılması gerektiğini belirtmesi üzerine bir çalışma başlattık ve Kurul olarak bu konuya ilişkin bir karar aldık' diye konuştu.

-'Abone, faturalarda bilgilendirilecek'-

Bilgi Teknolojileri ve İletişim Kurulu kararıyla abonelerin yaşadıkları mağduriyetlerin önüne geçmek ve tüketicileri korumak amacıyla elektronik haberleşme hizmeti veren işletmecilere yeni yükümlülükler getirildiğini açıklayan Acarer, kararın kapsamıyla ilgili şu bilgileri verdi:

'Abonenin sözleşmede belirtilen süreden önce cayması halinde abonelere uygulanan taahhüt iptal bedelleri sınırlandırılıyor. Buna göre aboneler, taahhütlerini sonlandırdıkları ay itibariyle almış oldukları indirimlerin toplam bedelleri, kalan ayların toplam bedelleri seçeneklerinden hangisi kendileri açısından daha avantajlı ise yalnızca bu tutardan sorumlu tutulabilecek.

Kurul kararının yürürlüğe girmesiyle operatörlerin, taahhüt imzalandıktan sonra hizmet şartlarında değişiklik yapmasının önüne geçiliyor. Böylece aboneler gibi operatörler de taahhüt süresi boyunca taahhüt koşullarını en başta belirlendiği şekilde sağlamakla yükümlü olacak. Ayrıca abonelere gönderilen faturalarda, taahhüdün ne zaman biteceği ve ne kadarının tamamlandığı hakkında bilgi verilecek. Bu sayede abonelerin, taahhütlerinin bitiş tarihi hakkında her ay bilgilendirilmeleri sağlanarak 'yanlışlıkla' taahhüdünü bozup mağdur duruma düşmelerinin önüne geçilecek. Taahhüt iptal bedeline konu olan indirimler de abonelere koyu harflerle yazılı olarak bildirilecek.'

BTK Başkanı Acarer, 1 Nisan 2013 tarihinde yürürlüğe girecek olan Kurul kararı kapsamında ayrıca, kampanyayla taahhütlü olarak satılan cihazlarda çıkan bozukluk ve hata gibi ayıplardan işletmecilerin de sorumlu olmasına ilişkin bir yükümlülük getirdiklerini kaydetti.