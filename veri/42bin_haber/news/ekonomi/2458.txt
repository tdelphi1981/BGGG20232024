Avea'dan 7 zirveli tarihi final
Avea 2012 yılında da rekor yeniledi. 7 alanda zirve yapan Avea'nın CEO'su Erkan Akdemir, Avea'nın Türk Telekom Grubu içinde en büyük gelir üreten şirket olma yönünde ilerlediğini söyledi.
Avea, 2012 yıl sonunda kendi rekorlarını kırıp, yılı 7 zirve ile kapattı. Avea CEO'su Erkan Akdemir, yakın zamanda Avea'nın Türk Telekom Grubu içinde en büyük gelir üreten şirket olacağını söyledi. Avea'nın 2012 yılı finansal sonuçlarının açıklandığı toplantıda konuşan Akdemir, 2012 yılını 3.5 milyar liralık en yüksek gelir, 21.6 milyon liralık en yüksek mobil abone başına aylık ödeme (ARPU), 392 milyon liralık mobil internet geliri ile kapattıklarını söyledi. Abone sayısının geçen seneye göre yüzde 6 oranında artarak13.5 milyona ulaştığını vurgulayan Akdemir "Avea geçen yıl yüzde 24 ile en yüksek akıllı telefon penetrasyonuna ulaşırken, yüzde 44 faturalı abone oranını yakaladı" dedi. 

Yatırımlarımız devam edecek

2012 sonunda 730 bin net abone kazandıklarını ifade eden Akdemir, faturalı abone tabanının 6 milyona ulaştığını kaydetti. Kişi başı kullanımda 341 dakikaya ulaştıklarını dile getiren Akdemir, toplam mobil internet gelirlerinin de 392 milyon liraya ulaştığını belirtti. Geçtiğimiz yıl 757 milyon liralık yatırım yaptıklarını kaydeden Akdemir. Türkiye'ye yaptıkları yatırımların devam edeceğini söyledi. Akıllı cihaz tarafındaki hızlı büyümenin devam ettiğini aktaran Akdemir, Avea müşterilerinin 4'te 1'inin akıllı telefon kullandığını dile getirdi.
 
Rakamların efendisi olduk 

Akdemir, şunları söyledi: "2012 performans yılımız oldu, rakamların efendisi olduk. Bunun sonucunda da 2012'yi muhteşem bir finalle kapattık. Avea, 4 çeyrekte gelir ve büyümesindeki artışı sürdürerek kendi rekorlarını kırdı. 2012'nin 3. çeyreğine ilişkin yaptığımız açıklamada 'Otobanda sol şeride geçtik, tam gaz yolumuza devam ediyoruz' demiştik. 4. çeyrekte de bu değişmedi. Büyüme iklimimizi hiçbir olumsuz hava durumu engelleyemedi, hız kesmedik ve 2012'yi 7 zirveli muhteşem final ile kapattık." 

Avea In Touch II yolda

2012 yılında Avea markası ile ürettikleri Avea in Touch ile çok ciddi satış rakamlarına ulaştıklarını kaydeden Akdemir, yakın zamanda Avea In Touch 2'yi de piyasaya süreceklerini kaydetti. Akdemir ayrıca, M2M lehine vergilerde iyileşme sağlandığını belirterek, "Doğası itibariyle geliri düşük olduğu için pazarın büyümesinde vergisel engel vardı, o kaldırıldı. Türkiye'nin en büyük enerji alanında işini de biz aldık" dedi. Türk Telekom CEO'su Hakan Kanafani ise toplantıda yaptığı konuşmada, Türk Telekom Grubu olarak biz çok kuvvetli bir finansal operasyonel performansı gösterdik ve 2012 yılında yüzde 6.4 büyüdük" dedi. 

Kanafani: Grubun gelirinin 1/3'ü Avea'dan

Grubun son 2 senedeki büyümesinde Avea'nın önemli rol üstlendiğini ifade eden Kanafani, Türk Telekom Grubu'nun gelirlerinin 1/3'ünün Avea'dan geldiğini belirtti. Avea ile ilgili hâlâ yapılacak çok şey olduğunu dile getiren Kanafani "Biz oyuna sonradan girdik. Halen çok uzun zaman var önümüzde sabırlıyız" dedi. Türk Telekom'un ikincil halka arzına ilişkin de değerlendirmede bulunan Kanafani, halka arzın zamanlamasının Özelleştirme İdaresi Başkanlığı'nın (ÖİB) kararı olduğunu, likiditeyi artırması nedeniyle Türk Telekom için faydalı olacağını söyledi.