Garipoğlu'nun şirketi satışa çıkarıldı
Tasarruf Mevduatı Sigorta Fonu (TMSF), Akmaya Kojenerasyon Ticari ve İktisadi Bütünlüğü'nü 20 milyon 500 bin lira bedelle satışa çıkardı.

Resmi Gazete'nin bugünkü sayısında yayımlanan ilana göre, Akmaya Kojenerasyon Ticari ve İktisadi Bütünlüğü, kapalı zarf ve açık artırma usulleri ile satılacak.
Fon Kurulu'nun 24 Ocak 2013 tarihli kararı ile oluşturulan Akmaya Kojenerasyon Ticari ve İktisadi Bütünlüğü'nün, muhammen bedeli, 20 milyon 500 bin lira olarak belirlendi. 
İhaleye katılabilmek için TMSF'nin Vakıflar Bankası İstanbul Avrupa Kurumsal Merkezi Şubesi nezdindeki hesabına 2 milyon 50 bin lira TL teminatın Akmaya Kojenerasyon Ticari ve İktisadi Bütünlüğü Teminat Bedeli açıklaması ile yatırılması gerekecek. 
İhale 19 Mart 2013'te saat 11.00'da TMSF'nin Büyükdere Cad. No: 143 Esentepe/İstanbul adresindeki Asma Kat Konferans Salonunda yapılacak. İhale kapalı zarfla verilen mali tekliflerin açılması ile başlayacak, açık artırmaya katılmaya hak kazananların listesi oluşturulduktan sonra, açık artırma aşamasına geçilecek.
Katılımcıların Türk Ticaret Kanunu hükümlerine göre kurulmuş anonim şirket ya da limited şirket olması gerekecek. 
Akmaya, Garipoğlu Şirketler Grubu bünyesindeydi. Gruba ait şirketlere, TMSF'ye olan borcun ödenmemesi nedeni ile el konulmuştu. Şirket 1994'ten bu yana faaliyet yürütüyor.  
Hayyam Garipoğlu hakında geçtiğimiz hafta, Sümerbank davası nedeni ile yakalama kararaı çıkarılmıştı.