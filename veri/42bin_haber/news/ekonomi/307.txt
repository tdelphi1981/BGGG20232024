Küresel piyasalardaki iyimserlik devam ediyor
Küresel piyasalarda hafta başında başlayan iyimserliğin dün de devam ettiği ve risk iştahının açıklanan veri ve haberlerle destek bulduğu görüldü.
Ekonomik aktiviteye yönelik iyimserliğin önündeki tek engel olan Ortadoğu'daki gerginliğin dün İsrail ile Filistinli gruplar arasında ateşkes sağlanması ile azalması, ABD'de Dow Jones endeksinin 12.788 puandan başladığı günü yüzde 0.38 oranında yükselişle 12.836 puandan kapatmasını sağladı. 
Avrupa tarafında ise Almanya Maliye Bakanı'nın diğer Avro Bölgesi ülkeleriyle IMF'in Yunanistan'ın tahvillerini geri alması yönünde anlaşmaya vardığı haberleri Euro/dolar paritesinin 1.2820'den 1.2860 seviyelerine kadar yükselmesini sağladı. Dün Almanya'da DAX Endeksi günü yüzde 0.16 oranında yükselişle kapattı, Fransa'da CAC 40 Endeksi yüzde 0.44, İspanya'da IBEX 35 Endeksi de yüzde 0.34 oranında değer kazandı. 
Yurt içinde Moody's'in Türkiye'nin notunu artırmamasının negatif etkisinin çok fazla hissedilmemesiyle genel olarak yükseliş eğiliminde olan İMKB'de endeks 2. seansta bir ara 71.400 puanın üzerine kadar yükseldi. Kapanışa yaklaşık bir saat kala Türkiye'nin NATO'dan Suriye sınırına yerleştirmek üzere Patriot füzesi talep ettiğinin açıklanması ile, endks yükseldiği seviyeden yaklaşık 1.000 puan düşerek günü 70.460 puandan kapattı. 
Analistler bugün ABD piyasalarının Şükran Günü tatili nedeniyle kapalı olacağını, Avrupa tarafında başlayacak AB bütçe görüşmelerinden çıkabilecek haber ve açıklamalar ile yurt içinde açıklanacak veriler ve Suriye ile ilgili gelişmelerin takip edileceğini belirtiyor. 

Piyasaların bugün takip edeceği veriler şöyle:

10.00 Türkiye, Eylül ayı kısa vadeli dış borç istatistikleri
11.00 Euro bölgesi, Kasım ayı imalat sektörü PMI
14.30 Türkiye, TCMB Kasım ayı 2. dönem beklenti anketi
17.00 Euro bölgesi, Kasım ayı tüketici güven endeksi