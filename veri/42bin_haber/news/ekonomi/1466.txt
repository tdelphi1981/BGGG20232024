BUDO seferlere başladı
BURSA Büyükşehir Belediyesi tarafından kurulan Deniz Otobüsleri İşletmesi'nin (BUDO) Mudanya-Kabataş arasındaki deniz otobüsü seferi bugün törenle başladı. Törende konuşan Büyükşehir Belediye Başkanı Recep Altepe, ilk etapta günde karşılıklı ikişer seferin yapılacağını bu sayının daha sonra artacağını açıkladı.
Özelleştirmeden sonra İDO'nun bilet fiyatlarını artırması ve fazla para ödeyen yolculara tanıdığı öncelik nedeniyle Bursa Büyükşehir Belediyesi tarafından kurulan BUDO, Mudanya-Kabataş arasındaki deniz otobüs seferlerini bugün düzenlenen tören ile başlattı. Mudanya İskelesi'nde sağanak yağmur altında gerçekleşen törende konuşan Bursa Büyükşehir Belediyesi'nin Ak Partili Başkanı Recep Altepe, Bursalıların belediyeden en büyük taleplerinin, Mudanya ile İstanbul'u birleştirecek olan deniz otobüsü seferleri olduğunu söyledi. 

BİR HAFTA ÇAY BEDAVA

Bursa ile İstanbul'un artık birbirlerine entegre olduğunu belirten Altepe, "Bu güzergahta binlerce kişi yolculuk yapıyor. İDO'da özelleştirmeden sonra yaşanan sorunların ardından, vatandaşlarımızı mağdur etmemek için 'Biz de bu işte varız' dedik. Bize inanmadılar ama bunu başardık. Hüdavendigar gemimizi Norveç'ten, İtalya'dan Nilüfer Hatun, Yunanistan'dan Yıldırımbeyazıt, Çanakkale'den ise Conkbayırı gemilerimizi getirdik. Nilüfer Hatun gemisi şu an bakımı için Tuzla'da. Yolcu taşımaya daha sonra başlayacak. Seferlerimizde ilk bir hafta çay bedava. İçerideki ürünlerin fiyatları da piyasa ile aynı olacak" dedi. 

KENDİ MARKANIZA SAHİP ÇIKIN

Bursalıların, kendi markaları olan BUDO'ya sahip çıkmasını isteyen Altepe, Mudanya-Kabataş arasında kişi başı tam biletin 18 TL, indirimli biletlerin ise 14 TL'den satılacağını belirtti. Altepe biletlerin iskelelerin yanı sıra Bursa'da Şehreküstü ve Uludağ Üniversitesi'ndeki satış noktaları ile internetten de temin edilebileceğini açıkladı. 

İLK SEFER

Törenin ardından Büyükşehir Belediye Başkanı Recep Altepe, davetliler ve gazeteciler ile birlikte 340 yolcu kapasiteli Hüdavendigar isimli deniz otobüsüne binip, ilk seferle Kabataş'a gitti. Mudanya-Kabataj arasında deniz otobüsü seferleri yarın Hüdavendigar ve Conkbayırı isimli gemilerle karşılıklı olarak yapılacak. Deniz otobüsleri Mudanya'dan saat 07.00 ve 15.30'da, Kabataş'tan ise 10.30 ve 18.30 saatlerinde kalkacak. Onarım ve bakım işlemlerinin tamamlanmasından sonra Nilüfer Hatun ile Yıldırım Beyazıt isimli deniz otobüsleri de yolcu taşımaya başlayınca sefer sayıları artırılacak.