IKEA'dan 'at eti' iddiasına açıklama
Çek Cumhuriyeti'ndeki IKEA mağazasında satılmak üzere sığır ve domuz eti olarak etiketlenen "İsveç köftesi" ürünlerinde at eti tespit edildi. Skandalın Türkiye'deki ürünlerle bir ilgisinin olmadığı açıklandı.
Çek Devlet Veterinerlik Kurumu'ndan yapılan açıklamada, İsveç'te hazırlanıp mobilya mağazasında satılmak üzere bu ülkeye gönderilen bir kilogramlık köfte paketlerinin incelendiği belirtildi. At eti bulunduğu tespit edilen 760 paketin tüketiciye sunulmasının engellendiği açıklandı.

Kurum ayrıca Polonya'dan ithal edilen ve hamburgerde kullanılacak "sığır" etlerinde de at eti rastlandığını duyurdu.

IKEA, İSVEÇ KÖFTE SATIŞLARINI DURDURDU

Çek Cumhuriyeti'nde Ikea mağazısında satılacak 'İsveç köftesi' ürünlerinde at eti tespit edilmesinin ardından şirket İsveç'te köfte satışını durdurdu.

Şirketin İsveç Müdürlüğü'nden yapılan açıklamada kendi yaptıkları kontrollerde at etine rastlanmadığını fakat müşterilerin muhtemel endişeleri göz önünde bulundurularak İsveç köftesi satışının durdurulduğu belirtildi.

'TÜRKİYE'DEKİ ÜRÜNLER YÜZDE 100 DANA ETİ'

IKEA tarafından yapılan açıklamada ise şu ifadeler yer aldı: "IKEA Türkiye mağazalarında yer alan restoranlarda satışa sunulan köfte ve sosis ürünlerinin tamamı, hizmet vermeye başladığımız günden bu yana Türk Gıda Kodeksine uygun şekilde yüzde 100 dana eti olmakta olup, yerli tedarikçilerden temin edilmektedir.

IKEA Türkiye, halihazırda hijyenik ve sağlıklı üretim yapısıyla bilinen Pınar Et ile çalışmaktadır. Yurtdışında yayınlanan haberlerin de IKEA Türkiye ile hiçbir ilgisi bulunmamaktadır.