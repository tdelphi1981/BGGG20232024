İspanya'da Noel bitti, eylemlere devam
Ekonomik krizle mücadele eden İspanya'da, Noel bayramı biter bitmez, kesintilerle bağlantılı protesto eylemleri yeniden başladı. Başkent Madrid'deki metro çalışanları bu sabah 3 saatlik iş durdurma eylemi yaptı.

Metro şirketinin yaptığı kesintileri ve işten çıkarma kararlarını protesto eden çalışanlar, yerel saat ile 05.50 ila 08.50 arasında metro seferlerindeki hizmeti yüzde 54 oranında düşürdü.

17 Eylül tarihinde iş durdurma eylemlerine başlayan ve bugün 14. kez metroları felç eden sendika üyeleri, 5 Ocak tarihine kadar devam edecek, gün içerisinde farklı saatlerde yapılacak iş durdurma eylem takvimini de açıkladı.

Öte yandan Madrid özerk yönetim hükümetinin 2013 yılından itibaren 6 hastane ve 27 polikliniği özelleştirme kararını son 1 aydır protesto eden, başta doktorların olduğu sağlık sektörü çalışanları, pazartesi ve perşembe günleri yaptıkları iş durdurma eylemlerine devam edeceklerini duyurdu.

Madrid Uzman Doktorlar Derneği (AFEM), özerk yönetim hükümetinin özelleştirme planını geri çekene kadar eylemlerini sürdüreceklerini bir kez daha yineledi. AFEM, 27 ve 31 Aralık tarihlerinde Madrid'in şehir merkezinde gösteriler düzenleyeceği duyurdu.