Altın ihracatı patlaması İran kaynaklı
Başbakan Yardımcısı Babacan, Türkiye'nin altın ihracatındaki patlamanın, İran'a doğal gaz karşılığı altın verilmesinden kaynaklandığı yönündeki haberleri doğrular nitelikteki açıklamayı yaptı 
 Başbakan Yardımcısı Babacan, altın ihracatındaki artışına dair net bir açıklamada bulundu. Babacan, "En önemli neden İran. Gazın parasını Türk Lirası olarak ilgili bankaya yatırıyoruz. İran da döviz olarak kendi ülkesine götüremediği için, altın alıp götürüyor" dedi.
 
 Başbakan Yardımcısı Ali Babacan, Meclis Plan Bütçe Komisyonu'ndaki Bakanlığı'nın 2013 bütçe sunumunda "Külçe altın ihracatının artmasına İran neden oluyor" açıklamasında bulundu.
 
 İran'dan alınan gazın parasını Türk Lirası olarak ilgili bankaya yatırdıklarını söyleyen Babacan, "İran da parayı döviz olarak kendi ülkesine götüremediği için bunu çekiyor ve altın alıp götürüyor" dedi.
 
 Babacan, bu uygulamanın ABD'nin İran'a yönelik yaptırımlarından kaynaklandığını söyledi.
 
 CARİ AÇIK ELEŞTİRİLERİNE YANIT
 
 Meclis Plan Bütçe Komisyonu'nda milletvekillerinin sorularını yanıtlayan Babacan, cari açıkla ilgili eleştirileri de yanıtladı.
 
 Türkiye'nin enerji konusunda dışa bağımlı bir ülke olduğunu belirten Babacan, bunun da cari açığın en önemli nedeni olduğunu vurguladı.
 
 Babacan, "Yeterli petrol ya da doğalgazımız olsaydı, cari açık sıfırlanmıştı'' diye konuştu.
 
 NTVMSNBC