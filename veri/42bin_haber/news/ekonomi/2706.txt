'Dosya masrafı dolandırıcılığına' dikkat
Tüketiciler Birliği Genel Başkanı Nazım Kaya, birçok tüketiciye gönderilen mesajlarda, 'bankalar tarafından kesilen dosya masraflarını 10 gün içinde geri alabilecekleri, bunun için başlangıçta tüketicinin 200 lira ödemesi gerektiği' belirtilip, farklı bir dolandırıcılık başladığı uyarısında bulunarak, 'Tüketiciler, bu tip mesajları dikkate almamalı, dolandırıcılığa prim vermemelidir. Dosya masraflarını geri alabilmek için yargı yoluna gitmek gerekir' dedi.
Nazım Kaya, AA muhabirine yaptığı açıklamada, bireysel bankacılık hizmetleriyle tüketiciden, kredi kartı aidatı, hesap işletim ücreti, dosya masrafı, hayat sigortası, havale, EFT, ATM nakit çekim masrafı, dekont, ekstre, telefon, faks ve posta, SMS, rehin ve haciz kaldırma, nakit avans komisyonu, asıl kart/ek kart bedeli, harcama vaadi ihlal ücreti, 'Kredi kartı borcu yoktur' yazısı alma ücreti, komisyon, katkı payı, ekspertiz bedeli, ipotek tesis ve fek ücretleri gibi 33 değişik isim altında ücretler alındığını kaydetti.

Konuya ilişkin çalışan TBMM Dilekçe Alt Komisyonu'na bankaların kestiği ücretlerle ilgili rapor sunduklarını anımsatan Kaya, tüketicilerin mağduriyetinin önlenmesine yönelik TBMM ve ilgili bakanlık bünyesinde çalışmalar yapılırken son günlerde üzücü bir durumla karşılaştıklarını ifade ederek, 'Tüketicilerimizden, daha önce hiç duymadığımız farklı bir dolandırıcılıkla ilgili şikayetler almaya başladık' diye konuştu.

'Bankaların kredi kullandırma aşamasında tüketicinin mecburiyeti, bilgisizliği ve güvenini kullanarak müşterisinden tahsil ettikleri dosya masraflarının tüketici tarafından dava konusu edildiğini' anlatan Kaya, şöyle devam etti:

'Yargı kararları ile tüketicinin haklılığı pekiştirilmiştir. Ancak bankaların hukuka aykırı davranıştaki kararlı tutumu, dolandırıcılık arzusu olanların iştahını kabartmıştır. Birçok tüketiciye gönderilen mesajlarda, 'bankalar tarafından kesilen dosya masraflarını 10 gün içinde geri alabilecekleri, bunun için başlangıçta tüketicinin 200 lira ödemesi gerektiği' belirtilerek, farklı bir dolandırıcılık başlamıştır. Para/kontör dolandırıcılığında olduğu gibi, bazı tüketicilerin cep telefonlarına bu kez dosya masraflarının geri alınabildiğine yönelik mesajlar gelmeye başladı. Tüketicilerimizden havale yapmaları isteniyor.'

-'Tüketiciler bu tip mesajları dikkate almamalı'-

Tüketicileri, cep telefonuyla gönderilen bu tür mesajlara itibar etmemelerini konusunda uyaran Kaya, 'Tüketiciler bu tip mesajları dikkate almamalı, dolandırıcılığa prim vermemelidir. Dosya masraflarını geri alabilmek için yargı yoluna gitmek gerekir. Yargı sürecinin üç aydan bir yıla kadar sürdüğü dikkate alınırsa, gönderilen mesajların gerçeğe aykırı olduğu, gönderen kişilerin ise art niyetli olduğu anlaşılmaktadır. Bankalar da haksız tutumlarına son vermeli, tüketicinin yeni mağduriyetler yaşamasına neden olmamalıdır' ifadelerini kullandı.

Kaya, bu tür mesajları alan tüketicilerin güvenlik güçlerine ihbarda bulunmalarını, kesinlikle havale yaparak, dosya masraflarının geri alınmasını beklememesi istedi.