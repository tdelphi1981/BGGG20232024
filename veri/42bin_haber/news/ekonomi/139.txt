Bakan Yıldız: Karadenizde aramalara devam edeceğiz
Enerji ve Tabii Kaynaklar Bakanı Taner Yıldız, "Biz Karadeniz'de arama faaliyetlerine devam edeceğiz. Bunu bizden duyduktan sonra inşallah Karadeniz ile ilgili nihai hükmünüzü vermiş olursunuz." dedi.
Enerji ve Tabii Kaynaklar Bakanı Taner Yıldız, Elektrik Dağıtım Hizmetleri Derneği (ELDER) Genel Kurulu'nda gazetecilerin güdeme ilişkin sorularını cevapladı. BP Türkiye Ülke Başkanı Bud Fackrell'in, 'Karadeniz kuru çıktı' yönündeki açıklamalarının hatırlatılması üzerine Yıldız, "Firmaların bir kısmı Karadeniz'i tercih edecek, bir kısmı çalışmalarından sonra başka yerlere yönelebilecektir. Bütün görüşlere saygımız var. Tabi Karadeniz o firma için kuru çıkmıştır ama bizim için su olmaya devam etmektedir. Bir başka firma da şu anda Karadeniz'de çalışma yapmak istediğini bize belirtmiştir. Bununla alakalı talimatları verdik." diye konuştu. Karadeniz'de arama faaliyetlerine devam edeceklerini söyleyen Yıldız, "Bunu bizden duyduktan sonra inşallah Karadeniz ile ilgili nihai hükmünüzü vermiş olursunuz." ifadesini kullandı. 
 
Karadeniz'de çalışma yapmak üzere müracaat eden şirketin daha önce burada hiç çalışmamış olduğunu söyleyen Yıldız, "BP daha önce burada bir çalışma yapmıştı. Biz diler ve isterdik ki, o çalışma sonuç versin, ama her bir done jeolojik olarak değerlidir. O yüzden biz gayretlerimize devam edeceğiz." dedi. 

"DÜNYA ENERJİ KONSEYİ 2016'DA TÜRKİYE'DE YAPILACAK"
 
Dünya Enerji Konseyi'nin 2016 yılında Türkiye'de yapılacağını hatırlatan Yıldız, "Yaklaşık 7 bin kişilik bir katılım ile 2016 yılında Dünya Enerji Konseyi'ni Türk Milli Komitesi olarak İstanbul'da ağırlamış olacağız. Çok büyük bir organizasyon. Dünyadaki en önemli organizasyonlardan biri olarak kabul ediliyor. Bunu da ben Türkiye'nin siyasi istikrarının ve sektörümüzün başarısı olarak görüyorum." şeklinde konuştu. 

"GELİŞEN TEKNOLOJİLERİ VERİMLİ ALANLARDA KULANMAYA DEVAM EDİYORUZ"
 
Trakya'da doğalgaz ve kayagazı ile ilgili çalışmaları sürdüren bir grup olduğunu aktaran Bakan Yıldız, şöyle devam etti: "O şirket kendi ismini açıklayacaktır ama bizim için önemli olan özellikle Kafkas zonu dediğimiz, Trakya'yı da içine alan yapı içinde eğer bir şey varsa onu bulmaya çalışmaktır. Biz dünyadaki gelişen teknolojileri uygulanabilecek her alanda, (bir tanesi Diyarbakır, bir tanesi Edirne taraflarında), ülkemizin tüm verimli alanlarında kullanmaya devam ediyoruz. O yüzden çalışmalar nihayetlendikten sonra sonuçları kamuoyu ile paylaşacağız."