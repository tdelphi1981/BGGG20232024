KOÇ BİLE BİZİM TEZGAHLARDAN ÇIKTI
Türkiye'de büyük marketlerle bakkallar arasındaki savaş devam ediyor. Durumun devamlı kendi aleyhlerinde geliştiğini söyleyen Türkiye Esnaf ve Sanatkârları Konfederasyonu Başkanı Bendevi Palandöken, "Koç bile bakkal olarak sektöre girip zamanla gelişerek adını bugünlere getirdi. Artık Türkiye'de kimse duayenlerinin yetiştiği gibi o tezgahlardan, o aşamalardan geçerek yetişmeyecek" dedi.
Türkiye'de büyük marketlerin son yıllarda mahallelerin arasına kadar girmesi bakkalları olumsuz etkiliyor. Ancak hem gelenekler hem ulaşım kolaylığı hem de veresiye alabilme gibi etkenler sayesinde bakkallar ayakta kalabilmeyi başarıyor.   
Türkiye Esnaf ve Sanatkârları Konfederasyonu Başkanı Bendevi Palandöken, hurriyet.com.tr'ye yaptığı açıklamada, büyük marketlerin bakkalların yerine geçmeye çalışmasıyla eskisi gibi esnaf ve mahalleli arasındaki ilişkinin olmadığını, bu durumun toplumsal ilişkileri de zedeleyeceğini söyledi. Türkiyenin bu durumdan kar değil zarar edeceğine dikkat çeken Palandöken, şunları söyledi:   
Gün geliyor cebinizde bozuk paranız olmuyor, bakkal sizi tanıdığı için parayı bile sorun etmiyor ama büyük marketlerde böyle bir şeyin olması neredeyse imkansız. Türkiye'de büyüyemiyoruz. Mahalledeki bakkallarda zamanla değişim gösteren tek şey tabelaları oluyor. Daha farklı isimlerle yenileme yoluna giriliyor. Sokaklar giderek ıssızlaşıyor. Artık yeni yapılan binaların altına dükkanlar yapılmıyor. Yarın hiçbir şey yapamayacak hale geleceğiz.  
Türkiye kendi fidanlarını kurutuyor 
Türkiye'de son 10 yıldır bakkallarda büyüme görülmediğine dikkat çeken Palandöken, "Eskiden bakkallar gelişirdi, servisçi, imalatçı, toptancı veya holding sahibi olurdu. Örneğin Koç bakkal olarak sektöre girip zamanla gelişerek adını bugünlere getirdi. Artık Türkiye'de kimse duayenlerinin yetiştiği gibi o tezgahlardan, o aşamalardan geçerek yetişmeyecek. Yeniler, eski gelenekleri sürdürmeden sektörün geleceğine yön verecek" dedi.  
Piyasa dengelerinin bozulmasının ve istikrarın olmayışının perakende sektörünü bitirdiğini söyleyen Palandöken, Gittiğiniz zamanlar alışveriş merkezleri hep kalabalık. Artık insanlar soğuktan ve güneş ışığından kaçmak için böyle yerleri tercih ediyor. 2013 yılında 25 yeni alışveriş merkezi açılacak ve sektör yüzde 13 daha büyüyecek" dedi.  
Bakkalların pazar payı düşse bile gıda satışlarının yüzde 60lık kısmının hala bakkalların elinde olduğuna işaret eden Palandöken, "İnsanlar ekmek, süt, sigara gibi gerekli ihtiyaçlarını almak için yakınındaki yerleri tercih ediyor. Bu durum eski geleneklerin bir nebze de olsa ayakta durmasını sağlıyor. Eskiden kuruyemiş bakkalda satılırdı ama artık ayrı kuruyemiş dükkanları var. Siz şu an kağıt kalem almak için kırtasiyelere gidiyorsunuz ama bizim zamanımızda onlar bile bakkallarda satılırdı" diye konuştu.  
BAKKALIM HEP VARDI, HEP VAR OLACAK 
İstanbul Bakkallar Odası Başkanı İsmail Keskin de, Biz bakkal esnafı olarak hep sabrediyoruz. Sıkıntılar yaşıyor olabiliriz ama dayanmak zorundayız. Bakkalım hep vardı ve var olacak, bunu hep söylüyoruz. Kredi kartının rahat kullanımını gören tüketici büyük marketlere yöneldi ama bir süre sonra bakkalı bırakmanın onlar için birer uçurum olduğunu gördü. Bakkallar her yerde vatandaşın ve toplumun sıkıntılarını sırtladığı ve tanıdığı kamu hizmeti gören yerler. Hep Avrupa birliği normları, Avrupa standartları, Avrupa uyum yasaları konuşulur. Ama Avrupada küçük esnaf korunur. Asıl haksız rekabet büyük sermayelerle, AVMlerle, hipermarketlerle, küçük ölçekli işletmeleri ve bakkal esnafını yan yana koymaktır, yan yana getirmektir" dedi.  
Türkiyedeki bakkal sayısı ile AVM, Gross ve Hipermarket sayısı kıyaslandığında pazar payında etkili bir düşüş yaşanmadığını söyleyen Keskin, "Türkiyede AVM sayısı 350ye yakınken diğer tarafta 250 bin bakkal esnafı kayıtlarımızda yer alıyor. Suyun kaldırma kuvveti, yani piyasasının kaldıracağı yük belli. Biz her sahada, her sokakta olduğumuzdan vatandaş öyle ya da böyle diğer etkenleri de göz önüne alarak mutlaka bakkalı tercih edecektir. Avmlerin artışı bundan sonra hep kendilerine zarar verecektir. Bütün bunlardan hareketle gelecekte kaybettiğimiz pazar payını da mutlaka geri alacağız. dedi.