Gül atıkları gübreye dönüşecek
Isparta'da kentteki gül sanayi atıklarını göbreye dönüştürmek için hazırlanan projeyle 21 bin ton gül atığı ekonomiye kazandırılabilecek 
 Süleyman Demirel Üniversitesi (SDÜ), kentteki gül sanayii atıklarını, hayvansal ve bitkisel atıkları gübreye dönüştürmek için proje hazırladı. 2 bin metrekare alan üzerine kurulacak gübreleme tesisinde yılda 21 bin ton gül atığı ekonomiye kazandırılacak. 
 Dünya gül yağı üretiminin yüzde 65’ini tek başına karşılayan Isparta, gül turizmiyle de kent ekonomisine katkı sağlıyor. Isparta’da yapılan ’gül turizmi’ kapsamında kente gelen ziyaretçiler gül bahçesinde gül topladıktan sonra gülün fabrikalarda işleniş aşamalarını gözlemliyor, gül ürünlerinin tüm aşamalarına tanıklık ediyor. 
 Geçen yıl 230 bin turistin konakladığı Isparta’da bu sayı günübirlik ziyaretçilerle 650 bine ulaşıyor. Isparta’nın bu yılki hedefi ise 1 milyon ziyaretçi. 
 Isparta’da her yıl yaklaşık 7 bin 500 ton gül çiçeği toplanıyor ve 4 ton gül yaprağından 1 kilo gül yağı elde ediliyor. İlde rekolteye göre ortalama 500 kilo gül yağı elde ediliyor ve gramı 18 TL’den kozmetik devi ülkeler Fransa, Almanya, ABD ve İsviçre’ye satılıyor. 
 'ÇEVRE KİRLİLİĞİ DE ÖNLENECEK' 
 SDÜ, kent ekonomisinin can damarını oluşturan gül üretiminden daha fazla yararlanılması için ’Bitkisel ve Hayvansal Üretim Atıklarının Organik Gübre Olarak Değerlendirilmesi’ adlı proje geliştirdi. Üniversite, gül yağı üretimi, gül ürünleri ve gül turizmiyle kente girdi sağlayan ’gül’ün atıklarının da ekonomiye kazandırılması için adım attı. 
 SDÜ Tarımsal Araştırma ve Uygulama Merkezi Müdürü Prof. Dr. Mustafa Kelen, hayvansal ve bitkisel atıkları organik gübre haline getirecek bir proje hazırladıklarını, projenin altyapı çalışmalarının da tamamlandığını söyledi. Kampüs içinde 2 bin metrekare alan üzerine kuracakları gübreleme tesisinde yılda 21 bin ton gül atığını gübreye dönüştürerek ekonomiye kazandıracaklarını söyleyen Prof. Dr. Kelen "Bu atıklar işlenerek gübre haline geldiğinde çevre kirliliğinin de önüne geçilecek" dedi. 
 Kirliliği önlemek adına tesisin insan ve çevrenin korunması açısından da önem arz ettiğini belirten Prof. Dr. Kelen, "Topraklarımızın yüzde 85’i bazik reaksiyonlu ve yüzde 94’ü organik madde bakımından yetersizdir. Bizim elde edeceğimiz gübreler sayesinde topraklara verim kazandıracağız" dedi. 
 Mehmet Erçakır/DHA