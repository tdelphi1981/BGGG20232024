Hazır giyim ihracatında yüzde 15 artış
 
   
 TGSD Başkanı Cem Negrin, hazır giyim ihracatının Ocak ayında Türkiye ortalamasından 2,5 kat daha fazla arttığına dikkat çekerek, "Hedefimiz uzun yıllar ihracata liderlik eden sektörümüzü yeniden zirveye çıkarmak ve bir numara yapmak" diye konuştu. 
 Ekonomi ve Strateji Danışmanlık Hizmetleri’nin TGSD için hazırladığı Hazır Giyim Endeksi’nin Kasım ayı raporu yayınlandı. Negrin, ihracatta geçen yıl Kasım ayı faaliyet endeksine bakıldığında yüzde 20.6 oranında bir artışın söz konusu olduğunu söyledi. Geçen Ekim ayında yaşanan küçük düşüşün, son üç çeyrekte toparladığını belirten Negrin, "Yeni yıla Ocak ayında yüzde 15 civarı artışla başladık. Bu oranda, ABD borsalarındaki iyileşmenin, ihracat artışının ve mevsimsel canlılığın etkisi var. 2013’ün iyi gideceğini düşünüyoruz. Avrupa hızlı modasında yüzde 7 olan payımızı yüzde 10’a çıkaracağız. Böylesi bir ortamda rüzgarı arkasına alan hazır giyim sektörünün 2013’te ihracat lideri olması hiç kimseyi şaşırtmamalı" dedi. 
 'Sanayi-Ciro Endeksinde Yavaşlama Söz Konusu' 
 Negrin, Avrupa ülkelerine yapılan hazır giyim ihracatında, rakamlarda büyük bir değişmenin söz konusu olmadığını, Çin’in ardından gelen ve hızla payını arttıran Bangladeş’in Türkiye’nin önüne geçtiğini ifade etti. Avrupa’da Bangladeş, Kamboçya, Sri Lanka ve Vietnam gibi Uzak Doğu ülkelerinden ucuz mal alımının devam ettiğini vurgulayan Cem Negrin, endekse ilişkin şu bilgileri verdi: 
 "Üreticiler maliyetleri fiyatlara yansıtamadıklarından sanayi-ciro endeksinde yavaşlama söz konusu. Toplam cirolardaki zayıflama da döviz kurları da bir başka etken. Öte yandan finansman endeksinde kuvvetli bir artış yaşadık. Ancak endeks şimdi istikrarlı bir konumda seyrediyor. Bu konuda taşlar yerine oturdu." 
 Öte yandan, Negrin, ihracat sigortasının en büyük kurumlarından Coface’ın değerlendirmelerinde hazır giyim sektörünün düşük riskli iş kolu olarak görüldüğüne dikkat çekerek, bu değerlendirmeyi sektörün geleceği açısından son derece önemli bulduklarını sözlerine ekledi. 
 DHA