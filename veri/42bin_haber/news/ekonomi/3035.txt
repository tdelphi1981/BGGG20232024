'Paraf'lılara İSPARK avantajı
Halkbank'ın Paraf kart kullanıcıları, yıl sonuna kadar tek seferde her 100 liralık alışverişlerinde İSPARK noktalarından ücretsiz yararlanma fırsatı yakalayacak.
Halkbank, İSPARK ile işbirliğine imza attı. Paraf müştertileri tek seferde her 100 lira tutarında alışverişleri için yola yakın otoparklarda 2 saat, açık ve katlı otoparklarda da 3 saat park etme hakkı kazanacak. Sabiha Gökçen Havaalanı otoparkından yararlanma süresi ise 24 saat olacak. Konuya ilişkin düzenenen toplantıda konuşan Halkbank Genel Müdür Yardımcısı İsmail Hakkı İmamoğlu, İstanbul'da 400-450 bin Paraf kart sahibi olduğuna dikkati çekerek "İstanbul'un nüfusunun 15 milyon olduğu göz önünde bulundurulduğunda kart sayımızdaki artışa paralel olarak bu sayı daha da artacaktır. İSPARK çok ciddi bir yapılanmaya sahip. Buna benzer bir organizasyon diğer illerde de varsa onlarla da işbirliği yaparız" dedi. 

Hedef 5 senede yüzde 6 pazar payı

Paraf'a yönelimin de arttığına temas eden İmamoğlu "Kartın kullanıcı adedi şu an 2.5 milyon dolaylarında. İlk 2 ayda 300 bin müşteri daha elde ettik. Sene sonuna dek kart kullanıcı adedinde 3 milyonu yakalarız. Planımız Halkbank'ın kredi kartında payını 5 sene içinde yüzde 6'ya çıkarmak" dedi. İSPARK Genel Müdürü Mehmet Çevik, ise işbirliğinden duyduğu memnuniyeti dile getirdi. Bu yıl 15 milyon lira yatırım yapmayı planladıklarını belirten Çevik, trafiği rahatlatan cep otogarı ve tam otomatik otopark uygulamalarını da devreye alacaklarını kaydetti.