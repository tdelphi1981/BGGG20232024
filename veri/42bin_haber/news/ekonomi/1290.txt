İMKB 85.000 puanı da aştı
İMKB 100 endeksi yükselişini devam ettirerek 85.000 puanı aştı.
Dün günün son bir saatinde agresifleşen alışlar bugün açılışla birlikte hız kesmeden devam ediyor. Endeks dünkü kapanışa göre yaklaşık yüzde 1 oranında yükseliş kaydederek 85.032,22 puanı gördükten sonra şu dakikalarda 84.500 puan seviyelerinde dengelenme çabasında. Endeks üzerinde ağırlığı yüksek holding hisselerinin ortalama yükselişi yüzde 1,5 olurken banka hisselerinin yükselişi ise yüzde 1 oldu.  
Bugünkü yükselişle birlikte yıl başından bu yana yaklaşık yüzde 8,5 oranında yükselen İMKB 100 endeksi rekor üzerine rekor kırıyor. Kırmadığı tek rekorun dolar bazlı zirve olduğunu belirten analistler, 51.070 puan olan dolar bazlı zirvenin cari kurla TL bazında yaklaşık 90.100 seviyelerine denk geldiğini ifade ediyor. 
Analistler oluşan yüksek kar marjları nedeniyle olası düzeltme hareketlerinin de agresif ve marjlı olacağına dikkati çekiyor.