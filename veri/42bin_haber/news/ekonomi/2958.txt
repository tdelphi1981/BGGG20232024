Türkiye'de 2012 işsizlik oranı yüzde 9.2 oldu
Türkiye'de 2012 yılında işsizlik oranı yüzde 9,2 olarak belirlendi. Türkiye İstatistik Kurumu'nun (TÜİK) Hanehalkı İşgücü İstatistikleri, 2012 verilerine göre, Türkiye genelinde işsiz sayısı 2 milyon 518 bin kişi olarak belirlendi.İşsizlik oranı, geçen yıl bir önceki yıla göre 0,6 puanlık düşüşle yüzde 9,2 seviyesinde gerçekleşti. 2011 yılında işsizlik, yüzde 9,8 olarak açıklanmıştı.2012 yılında tarım dışı işsizlik oranı ise geçen yıla göre 0,9 puan azalarak yüzde 11,5 oldu.

Türkiye İstatistik Kurumu'nun (TÜİK) Hanehalkı İşgücü İstatistikleri, 2012 verilerine göre, Türkiye genelinde işsiz sayısı 2012 yılında bir önceki yıla göre 97 bin kişi azalarak 2 milyon 518 bin kişiye düştü. İşsizlik oranı ise 0,6 puanlık azalış ile yüzde 9,2 seviyesinde gerçekleşti.  
Kentsel yerlerde işsizlik oranı 0,8 puanlık azalışla yüzde 11,1, kırsal yerlerde ise 0,3 puanlık azalışla yüzde 5,5 oldu. 
Tarım dışı işsizlik oranı bir önceki yıla göre 0,9 puanlık azalışla yüzde 11,5 seviyesinde, 15-24 yaş grubundaki genç nüfusta işsizlik oranı ise 0,9 puanlık azalışla yüzde 17,5 olarak gerçekleşti.

İstihdam edilenler 711 bin kişi arttı

İstihdam edilenlerin sayısı geçen yıl, bir önceki yıla göre 711 bin kişi artarak 24 milyon 821 bin kişiye yükseldi. Bu yıl, tarım sektöründe çalışan sayısı 46 bin kişi azalırken, tarım dışı sektörlerde çalışan sayısı 757 bin kişi arttı. 
İstihdam edilenlerin yüzde 24,6'sı tarım, yüzde 19,1'i sanayi, yüzde 6,9'u inşaat, yüzde 49,4'ü ise hizmetler sektöründe yer aldı. 
Bir önceki yıl ile karşılaştırıldığında hizmet sektörünün istihdam edilenler içindeki payı 1,3 puan artarken, tarım sektörünün payı 0,9 puan, sanayi sektörünün payı 0,4 puan, inşaat sektörünün payı ise 0,1 puan azaldığı görüldü.

İstihdam oranı yüzde 45,4

İstihdam edilenlerin oranı ise 2012 yılında, bir önceki yıla göre 0,4 puanlık artış göstererek yüzde 45'ten yüzde 45,4'e yükseldi. 
Aynı dönemde, Türkiye genelinde işgücüne katılma oranı, bir önceki yıla göre 0,1 puan artarak yüzde 50 oldu. Erkeklerde işgücüne katılma oranı bir önceki yıla göre 0,7 puanlık azalışla yüzde 71, kadınlarda ise 0,7 puanlık artışla yüzde 29,5 olarak gerçekleşti. İşgücüne dahil olmayanların sayısı ise 2011'de 26,8 milyon iken, 2012'de 27,4 milyona çıktı.