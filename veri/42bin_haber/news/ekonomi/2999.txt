Hem devlet hem işçi kazandı
Denetimleri sonucu, geçen yıl işçilere ve kamuya 75 milyon 732 bin 168 lira kaynak aktarıldı. İş Teftiş Kurulu Başkanlığı'nın yaptığı denetimler sonunda hem devlet hem işçiler kazandı.

AA muhabirinin aldığı bilgiye göre, iş müfettişleri, geçen yıl işin yürütümü yönünden yapılan programlı teftişler kapsamında konaklama, maden, lokantalar, satış mağazaları, dinlenme tesisleri, çağrı merkezleri ve serbest bölgelerde denetimler yaptı.

İş sağlığı ve güvenliği yönünden de yapı iş yerleri, madenler, Siteler Bölgesi, sınai gaz tesisleri, Manisa, Gaziantep, Kayseri ve Ostim-İvedik organize sanayi bölgeleri ile çağrı merkezleri ve tersanelerinde denetimler gerçekleştirildi.

İş Teftiş Kurulu Başkanlığı müfettişleri programlı teftişlerle birlikte geçen yıl işin yürütüm yönünden 26 bin 598 denetimde bulundu. Denetimlerde 967 bin 3 işçinin çalıştığı iş yerlerinde incelemeler yapıldı.

Müfettişler ayrıca iş sağlığı ve güvenliği yönünden 11 bin 533 teftişte bulundu. Bu kapsamda 1 milyon 69 bin 622 işçinin çalıştığı iş yerlerinde mevzuata uygun hareket edilip edilmediği kontrol edildi.

Böylece geçen yıl yapılan teftiş sayısı 38 bin 131'i, ulaşılan işçi sayısı da 2 milyon 36 bin 355'i buldu.

Nelere bakıldı?

İş müfettişleri, işin yürütümü yönünden yaptıkları denetimlerde çalışanların korunmasını doğrudan ilgilendiren alanlara yoğunlaştı. Bu kapsamda, çocukların ve gençlerin çalıştırılması, kadınların çalıştırılması, çalışma süreleri, izinler ve ödeme sistemleri ile ücret konularındaki uygulamaların mevzuata uygunluğu denetlendi. 

İş sağlığı ve güvenliği açısından yapılan denetimlerde ise çalışanların sağlığını, güvenliğini ve iyilik halini etkileyen unsurlar incelendi. Bu kapsamda ise çalışma ortamında oluşan fiziksel, kimyasal, biyolojik ergonomik, psikososyal etmenler gibi gerekli önlemler alınmadığında çalışanların etkileyen faktörler açısından yasal yükümlülüklerin yerine getirilip getirilmediği denetlendi.

İdari para cezalarında artış

Geçen yıl, işin yürütümü ile iş sağlığı ve güvenliği açısından uygulanan idari para cezaları önceki yıla göre yüzde 126 arttı.

İşi yürütümü yönünden 2010'da 16 milyon 324 bin 453, 2011'de 18 milyon 740 bin 855 lira idari para cezası uygulanırken geçen yıl bu miktar 32 milyon 10 bin 286 liraya ulaştı.

İş sağlığı ve güvenliği yönünden ise 2010'da 2 milyon 548 bin 596, 2011'de 7 milyon 264 bin 784 lira idari para cezasına hükmedilirken geçen yıl bu miktar 58 milyon 901 bin 480 liraya çıktı.

İş Teftiş Kurulu Başkanlığı'nca mevzuata aykırılıklar nedeniyle son 3 yılda verdiği idari para cezaları şöyle:

2010 2011 2012
İşin Yürütümü 16.324.453 18.740.855 32.010.286
İş Sağlığı ve Güvenliği 2.548.596 7.264.784 26.891.194
TOPLAM 18.873.049 26.005.639 58.901.480

İşçi çalışmasının karşılığını, devlet vergi ve primini aldı

Denetimlerin idari para cezalarının yanı sıra işçilere ve kamuya kaynak aktarılması açısından da önemli sonuçları oldu. 2012'de işçilere ve kamuya aktarılması sağlanan kaynak önceki yıla göre yüzde 192 arttı.

İşçilere ve kamuya 2010'da 6 milyon 901 bin 776, 2011'de 25 milyon 907 bin 641 lira kaynak aktarılması sağlanırken geçen yıl bu miktar 75 milyon 732 bin 168 liraya ulaştı.

Denetimler sonucu, yapılmayan ödemeler ya da eksik ödemeler nedeniyle oluşan işçi mağduriyetleri giderildi. Bu kapsamda geçen yıl işçilere 47 milyon 70 bin 36 lira ödenmesi sağlandı. 2010'da bu miktar 4 milyon 256 bin 991, 2011'de de 15 milyon 619 bin 412 lira olmuştu.

Devlet de denetimlerden karlı çıkan bir diğer taraf oldu. Denetimler sonunda ödenmesi sağlanan prim ve vergilerle kamuya geçen yıl 28 milyon 662 bin 132 lira aktarılması sağlandı. Kamuya aktarılan kaynak 2010'da 2 milyon 644 bin 785, 2011'de 10 milyon 288 bin 229 lira olarak gerçekleşmişti.

2010 2011 2012
İşçilere 4.256.991 15.619.412 47.070.036
Kamuya 2.644.785 10.288.229 28.662.132
TOPLAM 6.901.776 25.907.641 75.732.168