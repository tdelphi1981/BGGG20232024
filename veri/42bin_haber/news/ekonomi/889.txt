Bele ve bileğe destek şartı
Hazırlanan yönetmelik taslağına göre 2013 yılında Türkiyedeki tüm işyerlerine ısı, ışık, gürültü ve karakter ayarı geliyor. Taslaktaki yenilikler arasında çalışanın bileklerini dayayabileceği özel desteklerden, sırt ve bel ağrılarına karşı çeşitli önlemler yer alıyor.
 Yeni yılda uygulamaya girmesi planlanan yönetmelik taslağı çalışanın oturduğu yerden, bilgisayardaki yazı karakterine kadar şu yenilikleri getiriyor:  
GÖZ MUAYENESİ ZORUNLU 
· Ekranlı araçlarla çalışmaya başlamadan önce, yapılan risk değerlendirmesi sonuçlarına göre işyeri hekimince belirlenecek düzenli aralıklarla ve en fazla 2 yılda bir, ekranlı araçlarla çalışmadan kaynaklanabilecek görme zorlukları yaşandığında çalışanın göz muayenesi yapılacak.  
BÜYÜK PUNTOLU KARAKTER DÖNEMİ 
· Bilgisayar ekranında görünen karakterler, kolayca seçilir şekil ve formda, uygun büyüklükte olacak. Satır ve karakterler arasında yeterli boşluk bulunacak.
· Ekran görüntüsü titremeyecek. Parlaklık ve karakterlerle arka plan arasındaki kontrast, çalışan tarafından kolaylıkla ayarlanabilecek. 
· Ekranda kullanıcıyı rahatsız edebilecek yansıma ve parlamalar olmayacak. Klavyenin çalışanın el ve kollarının yorulmaması ve rahatça çalışabilmesi için ekrandan ayrı ve hareketli olması sağlanacak. Klavyenin ön tarafına, çalışanın bileklerini dayayabileceği özel destek konulacak.  
KLAVYE SEMBOLÜ OKUNUR OLACAK 
· Klavye yüzeyi ışığı yansıtmayacak şekilde mat olacak. Klavye tuşları üzerindeki semboller, çalışma pozisyonuna göre kolaylıkla okunabilir ve seçilebilir nitelikte olması zorunlu tutulacak. 
· Sandalyelerde dayama yeri öne, arkaya ve yukarı, aşağı ayarlanabilir, sırt desteği bele uygun ve esnek olacak. İstendiğinde çalışana uygun bir ayak desteği verilebilecek. Çalışanın gereksinimleri ve yapılan işin türü dikkate alınarak uygun aydınlatma şartları sağlanacak. Çalışma merkezlerinde yansımalara ve parlamalara neden olabilecek ışık gelmesini önlemek amacıyla tedbirler alınacak. 
· Ekrana  gelen gün ışığının kontrol edilebilmesi için yatay ve dikey ayarlanabilir perdeler kullanılacak. Çalışma merkezlerinde kullanılan ekipmanın gürültüsü çalışanların dikkatini dağıtmayacak ve karşılıklı konuşmayı engellemeyecek düzeyde olacak. 
· Ortamdaki nemin uygun düzeyde tutulması ve bu düzeyde korunması gerekecek. Kullanılan programların kolay kullanılabilir ve eğer uygunsa operatörün bilgi düzeyine ve deneyimine göre ayarlanabilecek.