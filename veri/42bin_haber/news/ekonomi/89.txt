Bakandan arama motoru sitelerine tepki
"Bir tek vergi dairesini aramıyorlar"
Ulaştırma Denizcilik ve Haberleşme Bakanı Binali Yıldırım, internetin insanlar için artık vazgeçilmez bir hal aldığını söyleyerek internette altyapı sağlayan büyük şirketlere uyarılarda bulundu. Yıldırım, "Bunlar arama motoru, her şeyi arıyorlar. Ama bir tek vergi dairesini aramıyorlar. Onu da arasınlar, o zaman hizmet tam olsun." diyerek kinayeli bir eleştiride bulundu. 

İnternet'in bütün yönleriyle tartışıldığı ve karar verici kişilerin de katıldığı 'Big Tent' isimli toplantı, ünlü arama motoru Google'ın öncülüğünde yapıldı. Swiss Otel'de düzenlenen toplantıya sektör temsilcileri ile birlikte Bakan Binali Yıldırım, Bilgi Teknolojileri ve İletişim Kurumu Başkanı Tayfun Acarer katıldı. 

Bakan Binali Yıldırım, konuşmasının büyük bölümünü internet çağının gerekleri ve iletişim üzerindeki etkisine ayırdı. Kendi kuşağını 'bu dönemi kıyısından köşesinden yakalamış' nesil olarak tanımlayan Yıldırım, internet ile yaşmak zorunda olunduğunu ve herkesin bu imkandan yararlanması gerektiğine işaret etti. Yıldırım, "İnternet olmadığında halimiz ne olacak onu konuşmak lazım. Onun üzerinde yoğunlaşmak lazım. Bağımlı hale geldik. Bağımlılık iyi bir şey de fişi çektiğinde ne olacak onu düşünmek lazım. O zaman da hayat yine devam ediyor. Eski günlere de dönemeyiz." dedi. 

İnternetin yaşam kalitesini artırdığını, bilgi ve görgüyü artırdığını belirten Yıldırım, bunun yanında insanlara ve vatandaşlara karşı sorumluluk içinde olduklarını anlattı. Yıldırım, bu imkanın en iyi şekilde herkes tarafından kullanılmasını sağlayacaklarını kaydetti. 10 yıl önce Türkiye'nin internetinin yok denecek düzeyde olduğunu söyleyen Yıldırım, internet konusunu 15 bin kat geliştirdiklerini dile getirdi. 

Bakan Yıldırım, sektör temsilcilere hem kamuya karşı sorumlulukların yerine getirilmesi hem de yabancı firmaların yerelleşmesi yönünde bazı uyarılarda da bulundu. Yıldırım, esprili bir yaklaşımla, "Bunlar arama motoru olarak biliniyor, her şeyi arıyor bunlar. Bir tek vergi dairesini aramıyorlar. Tek fark bu. Artık ara sıra vergi dairesini de arayalım. O zaman hizmet tamam olsun." dedi.

Türkiye'de de hizmet veren Youtube gibi sitelerin yerelleşme sağlaması gerektiğine işaret eden Yıldırım, "Bakın, yakışmıyor. Çok küçük ülkelerde yerelleşmeye çok daha fazla önem veriyorsunuz. Ama Türkiye gibi etki alanı büyük, kendisi de potansiyeli de çok büyük olan bir ülkede daha mütevazi, daha tutucu davranıyorsunuz. Biz bu düşüncenin değişmesini istiyoruz." ifadesini kullandı. 

'ATATÜRK HAVALİMANI'NIN ALIŞ VERİŞ MERKEZİ OLACAĞI SÖYLENTİSİ DOĞRU DEĞİL'

Bakan Yıldırım, toplantı çıkışında basın mensuplarının sorularına verdiği cevapta, yeni havaalanı yapılmasıyla birlikte Atatürk Havaalanı'nın alışveriş merkezine dönüştürüleceğiyle ilgili, "Bizim böyle bir planlamamız yok. Bu konularla ilgili izlenecek süreç bellidir. (Yeni havaalanı yapılacak yer) oralar maden sahasıdır. Ormanlık falan değildir. Doğru düzgün ağaç bile yoktur. Aslında havaalanı yapmakla bir anlamda oraları ıslah etmiş oluyoruz. " şeklinde konuştu. 

Bilgi Teknolojileri ve İletişim Kurumu Başkanı Tayfun Acarer de, internet kullanımı ve alt yapı çalışmalarıyla ilgili bilgi verdi. Acarer, Türkiye'de geniş bant abone sayısının 19 milyon 375 bin olduğunu bunun nüfusa oranını da yüzde 62'e ulaştığını dile getirdi.