Kaçak durumdaki yabancıların başvuru hakkı yıl sonunda doluyor
Türkiyede 28 mayısta yürürlüğe giren ve kaçak durumdaki yabancıların vize, çalışma ve ikamet izni almalarında kolaylık sağlayan düzenlemenin süresi 31 aralık itibariyle doluyor. Bu konuda işverenlere danışmanlık hizmeti veren yetkililer Türkiyede 1 milyon yabancı uyruklu çalışan olduğunu ancak uygulamanın mayısta yürürlüğe girmesine rağmen sadece 200 bin kişinin başvuru yaptığını belirtti. 31 Aralık'a kadar yasadışı kalmaya devam eden yabancılar sınır dışı edilecek.
Yılsonunda bitecek uygulamaya göre çalışma izni için başvuru yapan yabancı uyruklu kişiler için Türkiyeden bir günlüğüne çıkıp ertesi gün geri döndüğü taktirde çalışma izni alınabiliyor. Ancak yetkililer, bu kişilerin Türkiyeye girerken polise çalışmaya geldiklerini belirtmeleri durumunda sorun yaşanabildiğini, bu noktada kendilerinin devreye girerek durumu polise açıkladıktan sonra herhangi bir sorunla karşılaşmadıklarını belirtti. 
İşverenlerin yanlarında çalışan kaçak konumundaki yabancı uyruklular için başvuru yapabilmeleri için bu kişilerin suça karışmamış olması gerekiyor. Ayrıca, eğitim seviyesi ve işe uygunluğu da göz ününe alınıyor. 
'Bu aslında bir af' 
Yetkililer bunun bir af olarak görülebileceğini belirtiyor. Uygulama sayesinde suça bulaşmamış ancak halen kaçak konumda olan kişilere cezalarını ödemeleri şartıyla çalışma ve ikamet izni alınabiliyor. Ceza miktarı ise kişinin ülkesine göre ve Türkiyede kaldığı süreye göre değişebiliyor. Ödenecek ceza, 2 bin- 3 bin TLye kadar çıkabiliyor. 
Kaçak çalışanların Türkiye için çok önemli bir sorun olduğunu belirten yetkililer, genellikle yanındaki çalışanlardan memnun olanların başvuru yaptığını aktardı. Bunun yanında oturma işverenin çalışma izni almak istediği çalışanı için en düşük 362 TL olmak üzere her ay sigorta ödemesi yapması gerekiyor. Sigorta miktarı da çalışanın işine ve bulunduğu mevkiye göre değişiyor. Örneğin şirkette müdür olarak çalışan yabancı uyruklu bir kişi için ödenen sigorta parası, evde bakıcı olarak çalışan bir kişi için ödenen miktarın neredeyse 6 katı oluyor. 
Çoğu evde çalışıyor 
Kaçak olarak çalışanların çoğu evlerde hasta-çocuk bakıcısı olarak görev yaparken ithalat-ihracat işleri olan bazı şirketler de dillerinden yararlanmak amacıyla yabancı uyruklu kişiler çalıştırıyor. Bu kişiler genellikle eski Sovyetler ülkelerinden oluyor. Bununla birlikte son zamanlarda İran, Suriye, Fas gibi ülkelerden Türkiyeye gelenlerde de artış yaşandı. 