Boğaziçi Köprüsü'nde çalışma gece yapılacak
Ulaştırma Denizcilik ve Haberleşme Bakanı Binali Yıldırım, İstanbul'da Dördüncü Nesil (4G) Haberleşme Teknolojisi Geliştirme Projesi'nin (ULAK) imza töreni sonrası gazetecilerin sorularını yanıtladı.
Yıldırım, Boğaziçi Köprüsü'ndeki bakım çalışmalarıyla ilgili, "Boğaziçi Köprüsü'nde bakım çalışmaları yapacağız doğrudur. Bakıma alınması için program yapıldı. Burada sınırlı bir şekilde köprünün kapatılması değil, ağırlıklı olarak gece çalışmaları yapmak ve öte yandan da trafiğin akışını sağlayacak şekilde bir iş programı uygulanacak" yanıtını verdi. Tadilat çalışmalarının ne zaman yapılacağını sorulması üzerine Yıldırım, "Bunların hepsini planladık. Önemli olan ne zaman yapılacağı değil, köprünün bakımı ve büyük onarımı yapılırken, trafik açısından yaşanacak sıkıntının minimum düzeyde tutulması. Biz buna yoğunlaşıyoruz ve bunun için gerekli tedbirleri aldık" dedi. Bakan yıldırım tarihin ısrarla sorulması üzerine ise "Tarih gelince açıklayacağız. Şu anda bugünün işi değil ama 2013 yılı içerisinde bu program başlayacak" diye konuştu.