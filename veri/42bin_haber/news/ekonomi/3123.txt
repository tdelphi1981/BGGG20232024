Çukurova'ya ABD'den ceza
Turkcell ile ilgili kavga gittikçe kızışırken, New York Federal Mahkemesi Mehmet Karamehmet'in kontrolündeki şirkete bir dizi para cezası verdi.(Metin Güneş / CNN TÜRK / Londra) -- Geçtiğimiz hafta, Karamehmet'in Holding şirketi Çukurova, mahkemenin verdiği karara uymadığı gerekçesiyle 10 bin dolar ile 50 bin dolar arasında değişen para cezalarına çarptırıldı.

Çukurova, Turkcell'in kontrolünü ele geçirebilmek için yaklaşık 2 milyar dolar bulmaya çalışıyor.

Çukurova'nın avukatları grubun cezaları ödemeye niyeti olmadığını ve New York mahkemesinin bu kararına itiraz başvurusunda bulunacaklarını söyledi.

Ancak karşı taraftakiler bu cezaların grubun finansman bulmaya çalıştığı böyle kritik bir zamanda gelmesinin gereken parayı bulmasını zorlaştırabileceğini söyledi.

İngiliz mahkemesi "Privy Council" Ocak ayında milyarder Mikhail Fridman'a ait olan Rus şirketi Alfa ile uzunca bir süreden beri devam eden hukuk mücadelesinden sonra Rus grubuna olan 1.4 milyar dolar borcunu ödemesi halinde Turkcell'in kontrolünün yeniden Çukurova'ya geçmesi için bir fırsat vermişti.

Faiz konusundaki anlaşmazlık nedeniyle "Privy Council" Turkcell'in kontrol hisselerini ele geçirebilmek için Çukurova'nın ödemesi gereken toplam rakam konusunda bir karar vermemişti.

New York'taki dava ise Cenevre merkezli Uluslararası Ticaret Odası mahkemesinin verdiği bir karar uyarınca Çukurova'dan 932 milyon dolar artı faiz talep eden üçüncü şirket TeliaSonera tarafından açılmıştı.