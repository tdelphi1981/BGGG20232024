İcralık maden işçisi işten çıkarılacak
Türkiye 8 madencinin yüzlerce metre derinde ölümünü henüz hazmedememişken, hatta o madencilerimizden üçünün cesetleri henüz çıkarılamamışken, bu kazalardan daha büyük bir şok geldi. Kömürün merkezi Türkiye Taşkömürü Kurumu (TTK) yetkilileri bir toplantı yaptı. Maden kazalarının nedenini tespit etti. Bu tespite göre, 'borcu olan ve icralık duruma gelen madenci, kafası dalgın olduğu için' büyük kazalara neden oluyordu. Bu Kurum tarafından yayımlanan son genelgede ise çözüm olarak benzer durumdaki madencilerin işte çıkarılması bulundu.
TTK genelgede, iş verimini düşürdüğü ve iş güvenliği riski oluşturduğu gerekçesiyle ücretleri üzerindeki hacizleri 1 yılda kaldırmayan maden işçilerinin iş akitlerini sonlandırma kararı aldı. 
TTK Genel Müdürü Burhan İnan, 9 Ocakta yayımladığı genelgede, kurumda çalışan ve ücretleri üzerinde haciz bulunan madencilerin belirlenmesini istedi. Kuruma bağlı Kozlu, Karadon, Üzülmez, Armutçuk ve Amasra Müessese Müdürlüklerine gönderilen genelgede, yer altında çalışan işçilere ait icralık dosyaların bulunduğunun saptandığı kaydedildi. Yer altında yürütülen işlerin tehlike oranının yüksek olduğu, küçük bir dikkatsizliğin onarılmaz hasarlara, can ve mal kayıplarına neden olabileceği vurgulanan genelgede, şöyle denildi:     
"İcralık duruma düşen işçilerin akıllarının sürekli iş harici konularla meşgul olması sonucu konsantrasyon problemi yaşamalarının muhtemel bulunması nedeniyle işlerini dikkatli yapamama olasılığı bulunmakta, kendilerinin ve yanında çalışanların sağlığı ve iş güvenliği açısından büyük risk oluşturmakta, dolayısıyla iş verimini olumsuz yönde etkilemektedir. Ayrıca sık sık haciz ve icralık duruma düşen işçilerimizle ilgili kararlara ait dosyaların takibini ve işlemini yürüten personel, muhasebe ve hukuk birimlerimizi yoğun mesai harcamak zorunda bırakıp önemli zaman kaybına neden olmaktadır. 
1 YIL SÜRE 
İcralık işçilerin borçlarını kapatmaları ve ücretleri üzerindeki hacizleri kaldırmaları için yazılı olarak uyarılmaları istenen genelgede, "Bunun için kendilerine 1 yıl süre verilecek. Bu sürenin sonunda halen icra ve hacizleri kaldırmaya yönelik işlem yapmayan veya yeni hacizlere maruz kalan işçilere; 4857 Sayılı İş Kanununun 18nci ve 19uncu maddeleri uyarınca savunmaları alınmak suretiyle iş akitlerinin feshedileceği kendilerine yazılı olarak tebliğ edilecek. Yapılan yazılı tebligata rağmen durumlarında değişiklik olmayan işçilerin iş akitleri fesih edilecek" denildi. 
Genelgenin ardından ilgili müesseselerin icralık işçileri belirlemek için çalışma başlattığı belirtildi. 
İŞ VERİMİNİ ARTIRMAK İÇİN 
TTK Genel Müdürü Mahmut Özçelik, kurumda iş verimini artırmak adına önceden beri düşündükleri bu kararı uygulamaya geçirdiklerini söyledi. Özçelik, kurumdaki toplam 10 bin 500 işçinini 8 bininin yer altında çalıştığını belirtti. Özçelik, "İşyerine gelmeden doktora giden ve birkaç günlük rapor alanlar var. İcra takibinde olan madenciler var. Bunlar işyerinde motivasyonu, verimi etkiliyor. Yasal olarak yapılacak bir şey de görünmüyor. Uzun vadede böyle bir tedbir alındı. Bununun uygulanması lazım. Çünkü zaten işçi açığımız var. Üretimi artırmak için bu tür önlemler almamız lazım" dedi. Özçelik, kurumudaki icralık işçi sayısının henüz net olarak belirlenmediğini, bunun çalmışmasının sürdüğünü söyledi.