Konukoğluna zırhlı yat
Sanko Holding Yönetim Kurulu Başkanı Abdulkadir Konukoğlu kendisi için zırhlı yat yaptırdı.
Antalya merkezli lüks yat üreticisi Vicem Yat tarafından imal edilen 32 metre uzunluğunda, 146 ton ağırlığındaki kurşun geçirmez yatın ortalama maliyeti ise 13 milyon euro (31 milyon lira) olarak açıklandı. Özel üretim yat, Türk bandıralı olarak seyir yapacak. Yapımı 2 yılda tamamlanan yatın konfor ve güvenliğinin artırılması için en üst düzey teknolojiler kullanıldı. Gövde ve camlarının zırhlanması işleminde kullanılan çelik kalıplar nedeniyle yatın ağırlığı 5 ton arttı. 20 Ocakta teslim edilecek yatın deneme seferleri de başlatıldı. 
SON TEKNOLOJİ 
Özel yanmaz kumaşlarla iç döşemesi yapılan ve kompozit malzeme ile üretilen yatın birçok özelliği (klima, aydınlatma, televizyon) İpad üzerinden yönetilebiliyor. Özel yazılım sayesinde sinema, parti, uyku gibi modlar seçilerek aydınlatma seviyesi, müzik yoğunluğu gibi ayarlar otomatik olarak değiştirilebiliyor. Yine tek bir tuşla yattaki tüm sistemler devre dışı bırakılabiliyor. Yatta ayrıca uydu telefonu ve kablosuz internet bağlantısı bulunuyor. 
OKYANUSU GEÇEBİLİR 
Birinci sınıf malzeme ile üretilen yatta engelliler de unutulmamış. Ana merdivene konulan raylı sistem sayesinde tekerlekli sandalye teknenin üst kısmına rahatça taşınabiliyor. Ayrıca yatın yönetimi Joystick sistemi ile yapılabiliyor. Okyanusu geçebilecek düzeyde olan yatın hızı ise 21.5 knot. 
ÖZEL MALZEMELER 
Özel bir sistem sayesinde gövdedeki kurşun geçirmez camlar açılır hale getirilerken, iç dizaynda yurt dışından özel olarak getirilen mermer ve deriler kullanılmış. Teknede ayrıca özel bir alanda jetsiki ve 10 kişi kapasiteli çift motorlu bot bulunuyor. Botun hızı ise 40 knot. Yine seyir sistemine eklenen özel bir 
teknoloji ile teknenin sarsıntısı neredeyse sıfır noktasına indiriliyor.