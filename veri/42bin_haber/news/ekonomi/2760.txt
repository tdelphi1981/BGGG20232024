Yıldırım: Yerli cihaz üretmeden 4G yok
Ulaştırma Bakanı Binali Yıldırım, 4Gnin gündemde olduğunu belirterek Ancak 4Gye geçmek için önce yerli cihaz üretmeliyiz dedi.

DÜNYANIN en güçlü 25 mobil operatörünün yer aldığı GSMA Yönetim Kurulu’nda Türk Telekom Grup CEO’su ve Avea Yönetim Kurulu Üyesi Hakam Kanafani tarafından temsil edilen Avea yönetimi, ilk yeni yönetim kurulu toplantısının ardından Barselona’da bir basın toplantısı yaptı. Toplantıya katılan Ulaştırma, Denizcilik ve Haberleşme Bakanı Binali Yıldırım, yerli cihaz üretilmeden 4G’ye geçilmeyeceğini söyledi. Yıldırım “Teknolojinin önünde hiçbir şey duramaz. Şimdi gündemimizde 4G var. Ama biz 4G’ye geçmek için öncelikle teknolojiyi halledelim, yerli cihazların üretimini yapalım, Ar-Ge’ye yatırım yapalım. Sonra geçelim diyoruz. Çünkü lisans vermek kolay. En büyük yatırım altyapıya yapılıyor. Bütün imkanları altyapıya yatırırsanız, bu sefer de işletme başarısız oluyor. Sonradan yatırım yapana, haksızlık oluyor” değerlendirmesini yaptı. Yıldırım “Nasıl eskiden İpek Yolu, Baharat Yolu Anadolu’dan geçtiyse, şimdi de bilişim yolu Türkiye üzerinden geçiyor. Mobil Dünya Kongresi’ni İstanbul’da yapmak konusunda ‘biz de varız’ diyoruz” diye konuştu. Yıldırım, GSMA Yönetim Kurulu’nda Avea ile Türkiye’yi temsil eden Hakan Kanafani’yi yeni görevinden dolayı tebrik ederek, bu görevin mobil teknolojilerin gelişmesine katkı sağlayacağını ve aynı zamanda Türkiye’nin de imkan ve kabiliyetlerini dünyaya anlatma şansı oluşturacağını vurguladı. 
Kaçan fırsat 4G’de yakalanacak 
BTK Başkanı Tayfun Acarer ise 2G’de kaçırılan fırsatların 4G’de yakalanabileceğini belirtti. GSMA Orta Doğu ve Afrika Kamu Politikaları Direktörü Peter Lyons da “Türkiye’nin liderliği, demografik açıdan genç nüfusa sahip olması ve GSMH’nin yükselmesi mobil teknolojiler için çok önemli ufuklar açıyor. 15 yıl içerisinde Türkiye’nin daha da yükseklerde olacağına inanıyoruz” dedi. 
Avea Türkiye’ye know how taşıyacak 
Hakam Kanafani’nin GSMA Yönetim Kurulu’na seçilmesini değerlendiren Avea CEO’su Erkan Akdemir “Bunu sadece yönetim kurulu üyesi olmakla sınırlı olarak görmüyoruz. GSM stratejisini belirleyen bir yapının sahip olduğu know how’ı, Türkiye’ye aktarma imkanı olarak da görüyoruz” dedi. 6 milyon aboneyle pazardaki en yüksek faturalı abone oranına sahip operatör olduklarını da belirten Akdemir “Sektör yüzde 38 artış kaydederken, Avea yüzde 44 büyüme ile ilk sırada yer aldı” diye konuştu. Kanafani de, GSMA yönetimine seçilmesini “Bunun Türkiye’nin global pazarındaki önemli rolünün göstergesi olduğunu düşünüyorum” sözleriyle değerlendirdi.