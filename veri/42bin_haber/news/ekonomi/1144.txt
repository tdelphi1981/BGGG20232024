100 bin kişiye finansı öğretecek
Türk Ekonomi Bankası (TEB) Türkiyede finansal okur-yazarlığın artırılması çabalarına katkı amacıyla başlattığı sosyal sorumluluk kapsamında Aile ve Sosyal Politikalar Bakanlığı Aile Eğitimi Programının ilk iş ortaklığı protokolünü imzaladı. Projede TEB Aile Akademisi, Aile ve Sosyal Politikalar Bakanlığı işbirliğiyle 100 bin kişiye ulaşmayı hedefliyor. Ev ekonomisinin temel alındığı projede kredi kartlarının doğru kullanımı, internet bankacılığı, doğru borçlanma, birikim ve tasarruf gibi konularda aile fertleri bilinçlendirilecek.
BAKANLIKLA İŞBİRLİĞİ 
Aile ve Sosyal Politikalar Bakanı Fatma Şahin, Aile, Sosyal Politikalar Bakanlığı Aile ve Sosyal Hizmetler Genel Müdürü Ömer Bozoğlu ve TEB Genel Müdürü Varol Civilin katılımıyla imzalanan protokol kapsamında TEB, Bakanlığın 5 ana modül ve 23 üniteden meydana getirdiği Aile Eğitim Programının iktisat başlığı altında yıl boyunca düzenlenecek etkinliklerde finansal okuryazarlık hakkında eğitimler verecek. Aile ve Sosyal Politikalar Bakanı Fatma Şahin, TEB Aile Akademisi ile iktisadi bilgiler ve bütçe yönetimi konusunda tüm Türkiyede bir bilinçlenme seferberliği başlatacaklarını belirterek, Bu işbirliğimiz çerçevesinde Bakanlığımız ve TEB arasında uzman danışman alışverişi gerçekleştirerek ailelerimizin gelişimi için güç birliği sağlayacağız dedi. 
DOĞRU KARAR ALIYORLAR  
TEB Genel Müdürü Varol Civil ise, TEB Aile Akademisinin finansal okur-yazarlık konusundaki eğitimleri sonucunda katılımcıların bankacılık kanallarını daha bilinçli bir şekilde kullanmaya başladıklarını gördüklerini belirterek, Bu eğitimi alanların finansal anlamda eskisine oranla daha doğru kararlar verdiğini gördükçe, finansal okuryazarlığın önemini bir kez daha anlıyoruz diye konuştu. 
TEB Aile Akademisi faaliyetleri kapsamında uzun vadede bireylerin bankacılık işlemlerine ilişkin bilgilerini arttırmayı; tasarruf ve birikim bilincini yerleştirme hedefiyle hayata geçirilen TEB Aile Akademisi kapsamında TEB şubelerinde düzenlenen seminerlerle ailelere, bütçe yönetimi ve birikimlerini hangi finansal araçlarla değerlendirebilecekleri konusunda danışmanlık sağlanıyor.  
Gelir gider dengesini doğru hesaplayacaklar   
TEB Aile Akademisi çerçevesinde işlenecek konuların temelinde ev ekonomisi yatıyor. Gelir gider dengesinin hesaplanması ve bunun sonucunda harcama ve tasarrufların daha doğru şekilde planlanması için yapılması gerekenler de TEB Aile Akademisi kapsamında katılımcılara aktarılıyor. Bunlara ek olarak faiz ve stopaj gibi finansal terimlerin doğru anlamlarını da öğrenen katılımcılar, internet bankacılığı, mobil bankacılık gibi kanalların kullanımına, yasal yükümlülük ve haklara ilişkin olarak da geniş bilgi sahibi oluyor. Eğitimleri bu konuda özel eğitim almış TEB Şube Müdürleri tarafından sunuluyor.