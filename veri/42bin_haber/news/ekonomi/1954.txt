Depremzedelerin TOKİ isyanı
VAN'da yapımına depremden önce başlanan, ancak eksiklikleri bir türlü tamamlanamayan Memur-Sen TOKİ konutları sakinleri, seslerini ilginç şekillerde duyurmaya devam ediyor. Memur-Sen TOKİ'de bulunan bir daire sahibi, yaşadığı dairenin duvarına 'Kış bitti. Ama bu dairede halen kalorifer peteği yok' pankartı asarak sorununu duyurmaya çalıştı.
Van'da 2009'da Memur-Sen ile TOKİ arasında yapılan anlaşmayla merkeze 10 kilometre uzaklıktaki Kavurma Köyü yakınlarına yaptırılan 1058 konutta sorunlar bitmiyor. Kömür çilesi altyapı eksiklikleri daire sahiplerini çileden çıkartırken, bazı sakinler de seslerini ilginç yöntemlere duyurmaya çalışıyor. Yapılan onca basın açıklaması, yürüyüşler çözümde yetersiz kalınca, daire sahiplerinden Şermin Baycan, oturduğu dairenin duvarına 'Kış bitti. Ama bu dairede halen kalorifer peteği yok' pankartı asarak yaşadığı sorunu protesto etti.

Yaşadıkları sorunlardan bıktıklarını anlatan Baycan "Sorunumuz aslında bir tek ısınma problemi değil. Dairelerin tamamında çok ciddi eksiklikler var. Bu pankart aslında hepimizin sorunlarını açıklıyor. Sorunlarımızı daha önce de bir çok kez dile getirdik. Ama sesimizi duyan olmadı. Son çare olarakta bu pankartı buraya astım. Sorunlar giderilinceye kadar da bu pankart burada kalacak" dedi.