Yıldız: Suriye isterse elektrik veririz
Bakan Taner Yıldız, "Biz Suriye'ye istemeleri halinde elektrik vereceğiz, ama artık onlarda ne şevk var ne de elektrik alabilecek altyapıları kaldı. Uçaktan bombalanan fırınların olduğu bir yerde elektrikten söz etmek artık söz konusu olmaz" dedi 
 Enerji ve Tabii Kaynaklar Bakanı Taner Yıldız, Kerkük-Ceyhan Ham Petrol Boru Hattı’nda kapasiteyi artırmak için gerek Kuzey Irak gerekse Merkezi Irak hükümetiyle her zaman görüşmelere açık olduklarını belirterek, "O boru hattı da daima açık olacak aktarım için" dedi. 
 Türkiye Petrolleri Anonim Ortaklığı (TPAO) sosyal tesislerinde enerji muhabirleriyle kahvaltıda bir araya gelen Bakan Yıldız, gazetecilerin sorularını yanıtladı. 
 Kamuya ait elektrik santrallerinin giderek yaşlandığını kaydeden Yıldız, 1970’li yıllardan beri yapılan santrallerin tek tek elden geçirileceğini ve çevre şartlarına uygun hale getirileceğini bildirdi. 
 Özellikle kömür santrallerinin rehabilitasyonu konusunda 6-7 yıldan beri devam eden süreci daha da güçlendirmek istediklerini belirten Yıldız, Afşin-Elibtan A santralinin 13 yıldır yargı sürecinde bulunduğunu, buradaki hukuki durumun da netleştirilmesinin ardından, santralın rehabilitasyonunun yapılacağını söyledi. Afşin Elbistan B’de hava temizliğiyle alakalı elde edilen çalışmaların mutlaka A santrali için de gerekli olduğunu vurgulayan Yıldız, "Hukuki engelleri aştıktan sonra ve sağlam bir zemin oluşturduktan sonra 2013 yılının ikinci çeyreğinde bunu karara bağlamamış olmamız ve o gecikmeyi mutlaka telafi etmemiz gerekiyor" diye konuştu. 
 Bölge halkının, çiftçisinin zarar görmemesi için şu anda Afşin-Elbistan A’yı çok çalıştırmak istemediklerine işaret eden Yıldız, "Arkadaşlar önceki yıl 21 milyon liralık bir tazminat getirmişlerdi oradaki oluşan zarar için. Bu çiftçimizin hakkı, ödenmesi lazım geldiği konusunda arkadaşlara talimat verdim. Biz çevreye saygılı ve çevreyle beraber bu işleri yapacağız. Çevreye uygun olmayan projeler varsa mutlaka bu konudaki çalışmaları yapacağız" dedi. 
 -İran’dan alınan ham petrol-
  
 TÜPRAŞ’ın İran’dan aldığı petrol oranıyla ilgili ikinci muafiyet döneminin 3 Aralık 2012 tarihinde sona erdiğinin hatırlatılması üzerine Yıldız, TÜPRAŞ’ın İran’dan ham petrol almaya devam ettiğini kaydetti. 
 Bakan Yıldız, "İkinci istisna dönemi olan, yani istisnaların arasında Türkiye’nin de bulunduğu ve 6 ay süreyle istisna oluşturulan yapının biz bir müddet sonra tekrar gündeme getirilip uzatılacağı kanaatindeyiz. Çünkü Türkiye bir kısım Avrupa ülkeleri gibi ihtiyacının yüzde 3-5’ini İran’dan alan bir ülke değil. Geçen yıl ihtiyacının hemen hemen yarısını İran’dan alıyordu, o yüzden bizim için önemli bir ithalat noktasıdır" diye konuştu. Yıldız, İran’dan ham petrol alımı konusunda düşürülen miktarın da Libya, Suudi Arabistan, Rusya gibi ülkelerden telafi edildiğini söyledi. 
 İran’dan alınan doğalgazla ilgili bir gelişme olup olmadığı sorusuna Yıldız, Türkiye’nin ihraç ettiği doğalgazın yüzde 18-20’sinin İran’dan karşılandığını belirterek, "Orada herhangi bir geri adım atmamız söz konusu değil, bizden de böyle bir geri adım zaten istenmedi" yanıtını verdi. 
 -Suriye’ye verilen elektrik-
  
 Türkiye’den Suriye’ye ihracat edilen elektrik enerjisi konusunda da açıklamalarda bulunan Yıldız, Suriye’nin her günün bir önceki günden daha kötü olduğunu, Suriye vatandaşlarının giderek karanlığa gömüldüğünü ifade etti. 
 Yıldız, "Biz Suriye’ye istemeleri halinde elektrik vereceğiz, ama artık onlarda ne şevk var ne de elektrik alabilecek altyapıları kaldı. Uçaktan bombalanan fırınların olduğu bir yerde elektrikten söz etmek artık söz konusu olmaz" dedi. 
 -Kerkük-Ceyhan Ham Petrol Boru Hattı-
  
 Kerkük-Ceyhan Ham Petrol Boru Hattı’nın Kuzey Irak tarafından daha az petrol verilerek devam ettirildiği konusunun bugün basına da yansıdığını belirten Yıldız, konuyla ilgili şu değerlendirmelerde bulundu: 
 "Biz bu meselenin içerisine girmeyiz arkadaşlar. Kuzey Irak ile Merkezi Irak Yönetimi arasında para ödenmemesi nedeniyle durdurulan bir petrol akışından bahsediyoruz. O hattan normalde 400-420 bin varil civarında günlük akışın, dün 350 bin variller civarında gerçekleştirildiğini gördük. Belki bir miktar daha azalabilir. Biz oradan petrol geçiyor olması halinde bunu taşıyabileceğimizi deklare ediyoruz. Ama hattı ne kadar besleyebilecekleri onların problemidir. Biz bu kapasiteyi artırmak için gerek Kuzey Irak gerekse Merkezi Irak hükümetiyle her zaman görüşmeye açık olduğumuzu deklare ediyoruz ve o boru hattı da daima açık olacak aktarım için. Bu hat ne kadar çalışırsa Irak’ın normalleşmesine o kadar katkı konulmuş olacak." 
 Bir gazetecinin "Yeni yıldan ne bekliyorsunuz?" sorusu üzerine Yıldız, yeni yılda Suriye’de iç savaşın sona ermesini temenni ettiğini bildirdi. Yıldız, "Suriye’de bu iç savaş devam ederken insanın huzur içinde olma ihtimali yok. 2013’de en büyük beklentim o iç savaşın Esed rejiminin gitmesiyle birlikte sükunete kavuşması olacaktır" dedi. 
 -Altıncı yakıt "tasarruf"-
  
   
   
 Bakan Yıldız, enerji verimliliği ve tasarrufuyla alakalı çalışmaların 2013 yılında da devam edeceğini belirterek, en ucuz enerji kaynağının enerji verimliliği olduğunu ve 6. yakıt olarak enerji verimliliğinin Türkiye’de kullanılmasının doğru olduğunu söyledi. 
 Türkiye’nin 2023 yılına kadar enerjide yüzde 20’ler civarında bir tasarruf imkanı bulunduğuna dikkati çeken Yıldız, yıllık olarak da Türkiye’de 15 milyar liralık tasarruf miktarı bulunduğunu kaydetti. İnsanların ödediği faturaların tasarruf yaptığı oranda azalabileceğine işaret eden Yıldız, "Kendileri için küçük ama Türkiye için büyük adım atabilirler. Tasarrufla ilgili eğitimi kreşten başlayacak Milli Eğitim müfredatına sokmak istiyoruz" diye konuştu. 
 Sokak aydınlatmasında da led lambalar sayesinde ciddi bir tasarruf imkanı bulunduğunu anlatan Yıldız, TBMM’den Enerji Bakanlığı’na geçen yolda sokak lambalarının led lambalara dönüştürüldüğünü, bu sayede yüzde 41’ler seviyesinde tasarruf edildiğini kaydetti. 
 -Çantacılara geçit yok-
  
 İster yenilenebilir enerji kaynakları isterse diğer konularda gerçek yatırımcıyı desteklediklerine işaret eden Yıldız, lisans almış, belli bir süre geçmesine rağmen yatırıma başlamamış lisans sahiplerine bir kısım yaptırımlar geleceğini açıkladı. 
 Yıldız, "Eğer lisans ticareti yapmak istiyorlarsa buna çok sıcak bakmadığımızı söylemem lazım. Yatırım yapmayacaklarsa ya lisanslarını iade etsinler, yok geri iade etmiyorlarsa Elektrik Piyasası Kanunu çıktıktan sonra 6 ay içerisinde verdiğimiz bağlantı görüşünü tekrar geri çekmeyi düşünüyoruz" diye konuştu. 
 Elektrikte denetim yetkisinin EPDK’dan Enerji ve Tabii Kaynaklar Bakanlığı’na aktarılmış olmasının altyapı çalışmalarının tamamlandığını bildiren Yıldız, 1 Ocak 2013 tarihinden itibaren denetimde Enerji Bakanlığı’nın, TEDAŞ’ın, EPDK’nın, özel şirketlerin birlikte bulunduğu bir denetim mekanizmasının öngörüldüğünü söyledi. 
 -Istranca’da 2. ve 3. tespit kuyuları açılacak-
  
 TPAO’nun Istranca’da yaptığı çalışmalara da değinen Yıldız, Istranca’da şu ana kadar bulunan doğalgaz rezervlerinin biraz daha üzerinde bir rezerv öngörüldüğünü ve bölgeye ikinci ve üçüncü tespit kuyularının açılmasına karar verildiğini söyledi. 
 Bakan Yıldız, KKTC’de karada ikinci kuyunun da 2013 yılı içinde açılacağını sözlerine ekledi.