SGK, tarımdaki kayıt dışılığa el atıyor
Sosyal Güvenlik Kurumu (SGK) Başkanı Fatih Acar, tarım alanında kayıt dışı çalışmayı önlemek için yeni bir çalışma yapacaklarını belirterek, Ziraat odalarında çok önemli veriler var. Bunlardan yararlanarak tarımdaki kayıt dışılığı da önemli ölçüde ortadan kaldırabileceğiz dedi.
Acar, bir etkinliğe katılmak için geldiği Adana'da, yaptığı açıklamada, kayıt dışı istihdamın, kısa, orta ve uzun vadeli bir perspektifle ele alınarak çözülmesi gereken bir sorun olduğunu kaydetti. 
SGK'nın bu konuyla ilgili çok önemli çalışmalar yaptığını hatırlatan Acar, geçtiğimiz dönemde 60'a yakın kurum ve kuruluşla protokol yaparak, oradan gelen verilerin değerlendirilmesi sonucunda 1 milyon 200 binin üzerinde kayıt dışı çalışanı kayıt altına aldıklarını ifade etti. 
Acar, bu çalışmalar sonucunda kayıt dışı istihdam oranının yüzde 45,6'dan yüzde 37,5'lere düştüğünü belirterek, 2015 yılında bu oranı daha da aşağılara indirmeyi hedeflediklerini söyledi. 
Kayıt dışı çalışmanın tarım alanında oldukça yaygın olduğunun altını çizen Acar, bununla mücadelede ziraat odalarıyla ortak bir çalışma hazırlığında olduklarını bildirdi. 
Acar, Ziraat odalarında kim hangi işi, ne kadar sürede yapıyor, kimin ne kadar arazisi var, kim ne ekiyor, ne dikiyor? hepsi var. Yani ziraat odalarında çok önemli veriler var. Bunlardan yararlanarak tarımdaki kayıt dışılığı da önemli ölçüde ortadan kaldırabileceğiz dedi. 
Tarım alanındaki kayıt dışı çalışanların kayıt altına alınmasının çok önemli bir konu olduğunu belirten Acar, şöyle devam etti:
Amacımız sadece kayıt dışılığı kayıt altına almak değil, bu kesimin sosyal güvenlik açısından da ileride mağduriyetini önlemek ve sigortalılığı özendirmek. Tarımda kayıt dışı çalışan kişi primini ödemiş olsun ki emekli aylığı bağlayalım. Kayıt dışı çalıştığı zaman sigortalılığı ortadan kalkmış oluyor. Bu çalışmayla çift yönlü bir kazanım sağlanacak. Ülkemiz kayıt dışılıkla mücadelede önemli bir mesafe kat etmiş olacak, vatandaşlarımız da sigortalı olmak suretiyle kazanım elde etmiş olacak.