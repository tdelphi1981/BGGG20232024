Türk devine yeni yerli ortak
Türkiye'nin ilk özel yer hizmetleri şirketi olan Çelebi Hava'ya ortak geldi. Bünyesinde 10 bin kişi çalışan Çelebi Holding'in yüzde 50 hissesi yüzde 100 Türk sermayeli özel yatırım fonu Actera'nın kontrolündeki Zeus Aviation Services'e satıldı.
Çelebi Holding ile Actera arasında Ağustos ayında başlayan görüşmeler anlaşmayla sonuçlandı ve iki taraf yeni ortaklık anlaşmasını imzaladı.  
Çelebi'den KAP'a gönderilen açıklamaya göre, Çelebi Holding'in hakim ortağı durumunda bulunan Çelebioğlu Ailesi, Çelebi Hava Servisi'ndeki yüzde 22.63 hissesini 90 milyon lira karşılığında Holding'e devretti.    
Bu işlemle eş zamanlı olarak, yine Aile'nin Holding'te bulunan yüzde 50 oranındaki hissesi de toplam 82.1 milyon TL ve 96.8 milyon dolar bedel üzerinden Actera Group kontrolündeki Zeus Aviation Services Investments B.V.'ye devredildi.  
HOLLANDA'DA KURULDU 
Şirketten yapılan açıklamaya göre, Zeus, Türkiye ve çevresindeki coğrafyalarda büyüme hedefli yatırımlara odaklanmış bağımsız bir özel sermaye fonu yönetim şirketi olan Actera'nın  fonlarının bir iştiraki konumunda. Zeus, Çelebi Holding'e yatırım yapmak amacıyla Hollanda'da kuruldu.  
Actera ise yönettiği 1.6 milyar doları aşan iki fonu ile beraber Türkiye'ye odaklı en büyük özel sermaye fonu yönetim şirketi konumunda bulunuyor. Yüzde 100 yerli sermayeli bir fon olan Actera TPG ile birlikte Türkiyenin en büyük içki üreticisi ve dağıtıcısı Meyi satın almışi, daha sonra şirketi İngiliz Diaego'ya satmıştı. Actera'nın hali hazırda Spectrum Radyo Grubu, Karma Açıkhava, Türkiye'nin ev dışı tüketim noktalarına gıda ve gıda dışı ürünlerin satış ve dağıtımını yapan en büyük şirketi G2M, LBT Varlık Yönetim,  Mars Entertainment Group, oyuncak zinciri Joker, Standart Profil ve Tam Factoring'de yatırımları bulunuyor.  
55 YILLIK FİRMA 
Çelebi, 1958 yılında kuruldu. Türkiye'de 26 havalimanında faaliyet gösteren şirket 2006 yılında yurt dışına açılarak Budapeşte havalimanının işerini aldı. Daha sonra yurtdışındaki işlerine Hindistan - Mumbai, Hindistan  Delhi, Avusturya  Viyana havalimanlarında yer hizmetlerini ekledi. Şirket aynı zamanda Delhi, Budapeşte ve Frankfurt'ta kargo ve antrepo işletmeciliği yapıyor. Çelebi Holding bünyesinde yaklaşık 10 bin kişi çalışıyor.  
 