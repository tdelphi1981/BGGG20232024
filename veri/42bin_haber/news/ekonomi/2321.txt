Fransa'da işsizler artık kendini yakıyor
Fransa'da mali kriz ile birlikte işsizlik yüzünden kendini yakanların sayısı artıyor. Ülkede önceki gün Nantes kentinde, iş ve işçi bulma kurumunun önünde kendini yakan adamın hayatını kaybetmesinin ardından, bu kez Paris yakınlarındaki Saint-Quen banliyösünde 49 yaşındaki bir işsiz kendini yakma girişiminde bulundu.

El, göğüs ve yüzünde birinci ve ikinci derecede yanıklar oluşan adamın hayati tehlikesinin bulunmadığı bildirildi.

Vatandaşlar tarafından hastaneye kaldırılan adamın, şu ana kadar bir iş bulamaması ve aldığı işsizlik parasının kesilmesini gerekçe göstererek kendini yakma girişiminde bulunduğu belirtildi.

Fransa'nın batısındaki liman kenti La Rochelle'de 16 yaşındaki bir ortaokul talebesinin de, kendini yakma girişiminde bulunduğu, ancak okuldaki diğer öğrencilerin müdahalesi üzerine yanan giysilerin söndürüldüğü bildirildi. 

Genç öğrencinin neden kendisini yakma girişiminde bulunduğu konusunda şu ana kadar kesin bir açıklama yapılmadı.

Önceki gün Nantes kentinde, Cemal Chaap isimli 43 yaşındaki işsiz göçmen işçinin kendisini iş ve işçi bulma kurumunun önünde yakarak, intihar etmesi Fransız kamuoyunun vicdanını derinden sarsmıştı.

Fransa'da işsizlik oranı yüzde 10,3 civarında. Mali krizle boğuşan Fransa geçen yıl ekonomik büyüme kaydedilememişti.