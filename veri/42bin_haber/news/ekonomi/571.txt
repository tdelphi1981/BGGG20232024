Maliye, sigara firmalarını yakın takibe aldı
Maliye Bakanı Mehmet Şimşek'in talimatıyla, 10 sigara dağıtım firmasının, 20 ilde bulunan merkez ve depolarında envanter ve denetim çalışması gerçekleştirildi.
Maliye Bakanlığı'ndan yapılan yazılı açıklamada, kayıtdışı ile mücadele kapsamında Maliye Bakanı Şimşek'in talimatıyla, sigara sektörünün analiz edilmesi, üretim, satış ve ihracat süreçlerinin incelenmesi hedefleri çerçevesinde, Türkiye'de sigara üretimi gerçekleştiren 7 firmanın üretim tesisi, hammadde ve nihai ürün ambarlarında, vergi müfettişleri tarafından 22 Kasım 2012 tarihinde fiili envanter ve denetim çalışması yapıldığı hatırlatıldı. 
Açıklamaya göre, bu kapsamlı çalışmanın ardından Bakan Şimşek'in ikinci talimatı ile Vergi Denetim Kurulu (VDK) sigara sektörünün daha kapsamlı analiz edilmesi için pazarlama ve satış faaliyeti gerçekleştiren 10 sigara dağıtım firmasının 20 ilde bulunan merkez ve depolarında dün fiili envanter ve denetim çalışması gerçekleştirdi. 
Söz konusu fiili envanter ve denetim çalışmalarında; sigara üreticilerinin 7 üretim tesisi ve 23 hammadde ve mamul ambarlarındaki ürünler ile sigara pazarlama ve satış faaliyeti gerçekleştiren mükelleflerin 20 ildeki 50 deposunda ürünleri sayıldı. 
Denetimlerde 193 vergi müfettişi, vergi dairesi başkanlıkları ve defterdarlıklarda görevli 258 yoklama memuru, gelir uzmanı ve Tütün ve Alkol Piyasası Düzenleme Kurumu'nda görevli 17 tütün eksperi görev aldı. 
Yapılan fiili envanter ve denetim çalışmaları sonucunda elde edilen verilerin, VDK Başkanlığı tarafından analiz edilerek, vergi kayıp ve kaçağına ilişkin riskli alanların belirleneceği ve akabinde detaylı incelemelere geçileceği belirtilen açıklamada, Bundan sonra da sigara sektöründe ortaya çıkabilecek vergi kayıp ve kaçağının önlenmesi amacıyla bu tür denetimlerin yapılmasına devam edilecektir denildi.