Ortadoğu, Türk pilicini keşfetti
Piliç eti üretimi 2012 yılında 1 milyon 700 bin tona, yumurta üretimi ise 14 milyar adede ulaştı. Kanatlı sektörünün Türkiye ekonomisindeki payı 6.5 milyar doları bulurken, kişi başı piliç eti tüketimi 20 kiloyu aşarak AB ülkelerini geçti.
188 adet olan kişi başı yumurta tüketimi ise 200'ü aştı. Sektördeki büyüme ihracat rakamlarına da yansıdı. Geçtiğimiz yıl Türkiye'den yapılan piliç eti ve yumurta ihracatı bir önceki yıla göre yüzde 28 civarında artarak 850 milyon dolara ulaşırken, ihracatın yüzde 75'e yakını ise Ortadoğu ülkelerine yapıldı.

Keskinoğlu Şirketler Grubu Yönetim Kurulu Üyesi ve Pazarlama Grup Başkanı Keskin Keskinoğlu, 2012 yılında piliç eti ve yumurta ihracatının önceki yıla göre yüzde 28 artarak 850 milyon dolara ulaştığını vurguladı. 2012 yılının 11 ayında Türkiye'den yapılan toplam piliç eti ihracatının 501 milyon 202 bin dolar olarak gerçekleştiğinin altını çizen Keskinoğlu, "Bu ihracatın 324 milyon dolarlık kısmı Irak'a, 38 milyon doları İran'a, 27 milyon doları ise Libya'ya yapıldı. Türkiye'den yapılan toplam yumurta ihracatı ise 12 ayda 317 milyon dolar olarak gerçekleşti. Irak'a yapılan toplam yumurta ihracatı ise 301 milyon dolar oldu." dedi.

İhracatın büyük bir bölümünün Irak'a yapıldığını hatırlatan Keskinoğlu, "Irak hâlâ toparlanma sürecinde ve taleplerini karşılayabilecek kadar üretimleri yok. Türkiye, AB standartlarını geçen üretim kalitesi, Müslüman bir ülke olarak helal kesim yapması ve lojistik yakınlığı sayesinde Irak pazarında avantajlı konumda. Ayrıca Türk markalarına büyük bir güven duyuyorlar. Biz de bu yüzden gönderdiğimiz tüm ürünlerin ambalajlarına Türk bayrağı koyuyoruz." diye konuştu.

Suriye'deki olayların sektördeki büyümeyi olumsuz etkilediğini de ifade eden Keskinoğlu, "Karayolu ile ihracat gerçekleştirdiğimiz Irak, Suudi Arabistan, Yemen gibi ülkelerin gidiş rotasında bulunan Suriye'de yaşanan olaylar nedeniyle sıkıntılar yaşıyoruz. Araçlarımız rotalarını değiştirdiklerinden ürünlerimiz planlanan zamandan daha uzun sürede gidiyor. Nakliye maliyetlerimiz de bu nedenle artıyor. Suriye'de istikrar tekrar sağlandığında bu ülkeye yapılacak gıda ihracatında Türkiye avantajlı ülke olacaktır." şeklinde konuştu.

2012'de piliç eti tüketiminde iç pazarda da önemli oranda artış yaşandığının altını çizen Keskinoğlu, iç tüketimin AB'yi geçerek 20 kg'ın üzerine çıktığını belirtti. 2013 yılında ise iç pazarda yüzde 5-10, ihracatta ise 10-15 civarında büyüme beklediklerinin altını çizen Keskinoğlu, 2013'deki en büyük beklentilerinin ise AB'ye piliç eti ve yumurta ihracatına başlamak olduğunu dile getirdi. 

Grup olarak 2012'de 75 milyon liralık bir yatırım gerçekleştirdiklerinin altını çizen Keskinoğlu, perakende yumurtadaki pazar paylarının yüzde 72'ye, piliç etinde ise 13-14'lere ulaştığını kaydetti. 'Tavvuk' markasıyla girdikleri zincir restoran alanındaki yatırımlarını artıracaklarını belirten Keskinoğlu, önümüzdeki 5 yıl içerisinde ise yaklaşık 60 milyon dolarlık bir yatırım yapmayı planladıklarını sözlerine ekledi.