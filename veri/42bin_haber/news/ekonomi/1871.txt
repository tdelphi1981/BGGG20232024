Bir yılda 350 ton haşhaş üretildi
Türkiye'nin önemli haşhaş üretim merkezlerinden Afyonkarahisar'da, geçen yıl 9 bin 515 hektar alanda ekim yapılarak, bin 350 ton ürün alındı.
Afyonkarahisar Ticaret ve Sanayi Odası Başkanı Hüsnü Serteser, AA muhabirine yaptığı açıklamada, ilde geçen yıl rekoltesi en fazla tarımsal ürünlerin, haşhaş, patates, kiraz, vişne, yağlık ayçiçeği ve şeker pancarı olduğunu bildirdi.

'Geçen yıl 9 bin 515 hektar alanda ekim yapılarak, bin 350 ton haşhaş elde edildi' diyen Serteser, aynı dönemde 11 bin 731 hektardan 433 bin 398 ton patates, 518 bin 400 hektardan 25 bin 749 ton kiraz, 1 milyon 171 bin 852 hektardan 46 bin 619 ton vişne, 7 bin 444 hektardan 9 bin 777 ton yağlık ayçiçeği, 14 bin 920 hektardan 788 bin 929 ton şeker pancarı üretildiğini söyledi.

Serteser, ilde yumrulu bitkiler üretiminde patatesin payının yüzde 95 olduğunu belirterek, patatesin yoğun olarak üretildiği alanların, toplam yüzde 67 ile Sandıklı ve Şuhut ilçelerinde bulunduğu bilgisini verdi. Patates üretiminin artırılması gerektiğine dikkati çeken Serteser, bir özel şirket tarafından büyük ölçekli patates işleme tesisi kurulmaya başlandığını anlattı.

-'İlimizde üretilen kirazın yüzde 70'i ihraç ediliyor'-

Serteser, Afyonkarahisar'da kiraz üretim trendinin, son yıllarda ihracat imkanlarının artmasıyla reel olarak yükseliş eğiliminde olduğunu dile getirdi.

Bölgede üretilen kirazın yüksek kaliteye sahip olduğunu bildiren Serteser, şöyle konuştu:

'İlimizde üretilen kirazın yüzde 70'i ihraç ediliyor. İhracat imkanının iyi olması, üreticinin reel olarak getirisini artırıyor ve çiftçinin en büyük sorunu olan pazarlama sorunu ortadan kalkıyor. İlimizde en çok kiraz, yüzde 89 ile Sultandağı ilçesinde yetiştiriliyor.

Afyonkarahisar, yağlık ayçiçeği üretimi için arazi yapısı ve sektörel gelişme olarak uygun koşullara sahip. Bölgesel bazda marka oluşturmuş yüksek işleme kapasiteli yağ fabrikaları bulunması, ürünün pazarlama kanalının her zaman açık olmasını sağlıyor. Türkiye'de bitkisel yağ sektörünün yağlık ayçiçeği üretiminde kendine yeterlik durumu yaklaşık yüzde 60'tır. Türkiye pazarındaki yüzde 40'lık açığın kısa vadede kapanmayacağı ve yağlık ayçiçeği ürününün kısa vadede pazarlama sorunuyla karşılaşmayacağı öngörülüyor.'

Serteser, Türkiye'de endüstri bitkileri üretiminde şeker pancarı üretiminin payının yüzde 95 civarında olduğuna işaret ederek, Afyonkarahisar'da bu oranın yüzde 99 olduğunu sözlerine ekledi.