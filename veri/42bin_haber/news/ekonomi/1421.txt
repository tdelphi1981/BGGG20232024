Piyasalar Merkez Bankası faiz kararına odaklanacak
Küresel piyasalar dün genel olarak pozitif seyrini devam ettirirken bugün yurtiçinde Merkez Bankası (TCMB) Para Politikası Kurulu (PPK) kararları piyasaların yönü üzerinde belirleyici olacak. Dün ABD finans piyasalarının resmi tatil nedeniyle kapalı olması başta parite ve emtia olmak üzere piyasaların hareketliliğini sınırlarken, ABD'de bütçe tavanı sorunun çözüleceğine ya da öteleneceğine yönelik iyimserlikle küresel piyasaların genel olarak pozitif seyrettiği görüldü.

Bugün ABD'de borç tavanı ile ilgili gelişmeler ve açıklanacak şirket bilançoları takip edilecek.

Almanya'da DAX endeksi önceki kapanışa göre yüzde 0,61 oranında yükselişle 7.748 puandan kapatırken, İngiltere'de FTSE 100 endeksi yüzde 0,43, Fransa'da CAC 40 endeksi yüzde 0,547 oranında değer kazandı.

Euro/dolar paritesi ABD piyasalarının kapalı olması nedeniyle oldukça düşük hacimle yatay seyrederken bugün güne yükselişle başladı ve tekrar 1,3350 sınırına yükseldi.

Son 8 işlem gününde 1,3250 - 1,3400 bandı arasında dalgalı hareket eden parite için analistler, oluşan formasyonun yukarı yönlü hareketin devam edebileceğine işaret ettiğini belirtiyor.

Bugün erken saatlerde açıklanan Japonya Merkez Bankası (BOJ) kararları piyasaların genel olarak tahminleri doğrultusunda oldu.

BOJ varlık alım programını 2014 yılından itibaren açık uçlu hale getireceğini açıklarken enflasyon hedefini de yeni Başbakan Shinzo Abe'nin istediği gibi yüzde 1'den yüzde 2'ye çıkardı. Nikkei endeksi dar bir bantta dalgalandıktan sonra günü yüzde 0,35 oranında kayıpla tamamladı.

Yurt içinde tahvil-bono piyasasında gösterge tahvilin bileşik faizi yüzde 5,93'e gerilerken İMKB 100 endeksi ise 2. seanstaki satıcılı seyre rağmen günü yine rekorla 85.281,53 puandan kapattı. Bugün yurt içinde TCMB PPK kararlarının piyasaların yönü üzerinde belirleyici olacağını belirten analistler genel olarak politika faizinde bir değişiklik yapılmasını beklemiyor.