Bakan Yazıcı'dan esnafa müjde
Gümrük ve Ticaret Bakanı Hayati Yazıcı, kredi kefalet kooperatiflerince kullandırılan kredilerin faizlerinin yüzde 50'sinin karşılanması amacıyla 2013 yılı bütçesine 513 milyon liralık rekor bir kaynak tahsisinin öngörüldüğünü ifade ederek, 'Böylece küçük işletmelerin 2013 yılında kullanabileceği toplam kredi hacmi rekor bir seviyeye ulaşarak 10,3 milyar liraya çıkacak' dedi.
Yazıcı, AA muhabirinin, kredi kefalet kooperatiflerince kullandırılan kredilere ilişkin sorularını yanıtladı.

'Kooperatiflerle ekonominin kılcal damarlarına hayat veriliyor' diyen Bakan Yazıcı, kooperatif ortaklık modelinin, toplumun ekonomik ve sosyal kalkınması açısından büyük önem taşıdığını belirtti.

Kredi ve kefalet kooperatifleri aracılığıyla küçük işletmelerin, esnaf ve sanatkarların kredi ihtiyaçlarının karşılandığına dikkati çeken Bakan Yazıcı, bu kapsamda 2 milyona yakın kooperatif ortağına önemli hizmetler sunduklarını anlattı.

Bakan Yazıcı, 30 Kasım 2012 tarihi itibariyle toplam 257 bin 100 esnaf ve sanatkarın, kredi kefalet kooperatifleri aracılığıyla 6 milyar 753 milyon liralık kredi kullandığını bildirdi.

Bakanlar Kurulu kararları doğrultusunda küçük işletmelere, esnaf ve sanatkarlara kredi ve kefalet kooperatifleri aracılığıyla Halk Bankası kaynaklarından düşük faizli kredi kullandırıldığını anımsatan Yazıcı, şöyle konuştu:

'Halk Bankası kaynaklarından kredi ve kefalet kooperatifi kefaleti ve garantisi alınmak kaydıyla 2002-2011 döneminde mali bütçeye toplam 1 milyar 679 bin liralık ödenek konuldu ve bu ödeneklerin 1 milyar 463 bin liralık kısmı aynı dönemde küçük işletmelere, esnaf ve sanatkarlara faiz desteği olarak kullandırıldı. 2002-2011 döneminde Türkiye genelinde kredi ve kefalet kooperatifleri aracılığıyla yaklaşık 785 bin küçük işletme, esnaf ve sanatkar düşük faizli kredi imkanından yararlandı.

Bu yılın bütçesine gelir kayıplarını karşılamak üzere başlangıçta 282 milyon 393 bin lira ödenek konulmuştu. Ancak, küçük işletmelerin artan kredi ve destek talebi üzerine ilave 110 milyon lira daha tahsis edilmesiyle birlikte ödenek miktarı toplam 392 milyon 393 bin liraya çıkartıldı. Bu ödeneğin tamamının bu yıl içinde kullanılması halinde 7,8 milyar liralık kredi hacmine ulaşılması mümkün olabilecek. Bu kredilerle ekonominin kılcal damarları olan küçük işletmelerin çarkları daha hızlı döndürülecek.'

Bakan Yazıcı, bugün itibariyle Türkiye'nin 81 ilinde kurulu 1.014 kredi ve kefalet kooperatifi ile 32 bölge birliğinin bulunduğunu belirterek, söz konusu kooperatiflerden 821'inin kefalet verebilecek durumda olduğunu, bunun da kredi geri dönüşlerinin iyi bir noktada olduğunu gösterdiğini kaydetti.

-2013 yılı bütçesinde kaynak miktarı artırılıyor-

Kredi kefalet kooperatiflerince kullandırılan kredilerin faizlerinin yüzde 50'sinin karşılanması amacıyla 2013 yılı bütçesine 513 milyon liralık rekor bir kaynak tahsisinin öngörüldüğünü ifade eden Bakan Yazıcı, 'Bu ödeneğin tahsis edilmesi ve tamamının 2013 yılı içerisinde kullanılması halinde, küçük işletmelerin 2013 yılında kullanabileceği toplam kredi hacmi rekor bir seviyeye ulaşarak 10,3 milyar liraya çıkacak' diye konuştu.