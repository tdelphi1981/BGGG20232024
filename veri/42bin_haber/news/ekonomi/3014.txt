Rant elde etmesi kefen soyuculuğudur
Çevre ve Şehircilik Bakanı Erdoğan Bayraktar istenmeyen hiçbir yerde kentsel dönüşüm yapmayacaklarını belirterek, "Bu iş vatani bir meseledir. Bu iş insanlarımızın yaşama, can, hayat hakkını merkezine koyan bir meseledir. Onun için bu devletin bu siyasi iradenin veya bu işle uğraşanların rant elde etmesi tamamen kefen soyuculuğudur" dedi.
'Kentsel Dönüşüm ve Çevre Hukuku Konferansı'nın açılışına katılan Bakan Bayraktar, Türkiye'de 20 milyon civarında konut bulunduğunu, bu konutların afet bakımından yetersiz olduğunun belirlendiğini kaydetti. Bunun düzeltilmesi için 1956 yılından bu yana devletin çeşitli düzenlemeler yaptığını dile getiren Bakan Bayraktar, "Belediye başkanlarımız da bunları nasıl düzeltiriz diye çırpınıyorlar ama kentsel dönüşüm konusunda son 10 yılda çok ciddi gayret sarf ettik. Önemli atılımlar gerçekleştirdik ama bunlar da yetmedi" diye konuştu. 
Kentsel dönüşümle insanların konforunu artırmayı, vatandaşları afetten korumayı, şehirleri güzelleştirmeyi amaçlayarak, büyük bir seferberlik içine girdiklerini ifade eden Bakan Bayraktar, Türkiye'nin afet riski gibi bir gerçeği ve daha önce yaşanan deprem travmaları varken artık herkesin elini başına koyup daha iyi düşünmesi gerektiğini vurguladı. 
KEFEN SOYUCULUĞU 
Bakan Bayraktar, "Bu bir inşaatçılık değil. İnsanlar, 'evlerimizi yıkmayın', 'bu kentsel dönüşüm değil, rantsal dönüşüm' diyorlar. Özellikle ifade etmek istiyorum. Bu iş, vatan eksenli bir meseledir. Bu iş insanlarımızın yaşama, can, hayat hakkını eksenine koyan bir meseledir. Onun için bu devletin, bu siyasi iradenin veya bu işle uğraşanların rant elde etmesi tamamen kefen soyuculuğudur. Böyle bir şeyi insan olan, izanı olan hiç kimsenin düşünmesi söz konusu değildir" diye konuştu. 
Türkiye'yi afet riskinden arındırmak için artık büyük bir seferberlik gerektiğini, bunu yaparken de başta yargı olmak üzere herkese ihtiyaçları bulunduğunu kaydeden Bakan Bayraktar, şunları söyledi:  
"Fakir fukaraya, ihtiyacı olup da ev alacak parası olmayan insanlarımıza ev yapma önceliğimiz var. Buna gayret edeceğiz ve bütün bu imkanlar olanaklar içerisinde yapmak istediğimiz şudur, biz istenmeyen hiçbir yerde kentsel dönüşüm yapmayacağız. Çünkü ajitasyon, provokasyon oluyor. Bu işin önüne engel koyuyorlar. Biz de dedik ki gönüllülük, razı olma, başarılı, hazırlıklı belediyeler neredeyse biz orada yapacağız." 
 