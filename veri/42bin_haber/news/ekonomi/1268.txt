Borsa güne rekorla başladı
İstanbul Menkul Kıymetler Borsası (İMKB) 100 endeksi güne dünkü kapanışa göre 323,10 puanlık yükselişle tarihinin en yüksek seviyesi olan 84.405,25 puandan başladı.
İMKB'de hisse senetleri ortalama yüzde 0,38 oranında değer kazanırken, bankacılık endeksi yüzde 0,39, holding hisseleri ise yüzde 0,83 oranında yükseliş kaydetti.

Analistler bugün 84.000 puanın üzerinde kalınması durumunda 84.600 - 85.000 seviyelerinin takip edileceğini, dün seans sonlarına doğru görülen agresif alışların bugün açılışta yukarı yönlü bir ivmeye neden olabileceğini belirtiyor.

Endeksin not artırım ve 'İmralı görüşmeleri'nden çözüm çıkabileceği beklentisinin risk iştahını artırdığını ifade eden analistler bundan sonraki hareketin tamamen iç dinamiklere göre şekilleneceğini tahmin ediyor.