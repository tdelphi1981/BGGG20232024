Patronlar Uludağ'da buluşacak
 
 Bursa Valisi Şahabettin Harput, programa, Başbakan Yardımcısı Ali Babacan ve Maliye Bakanı Mehmet Şimşek yanı sıra Doğan TV Holding A.Ş. Yönetim Kurulu Başkanı Arzuhan Doğan Yalçındağ’ın da bulunduğu çok sayıda yönetim kurulu başkanı ve şirketlerin üst düzey yöneticilerinin katılacağını açıkladı. 
 'NEDEN BİR DAVOS OLMASIN?'
  
 Bursa Valisi Şahabettin Harput yaptığı yazılı açıklamada, geçen yıl ilki düzenlenen Uludağ Ekonomi Zirvesi’nin kent için önemli bir organizasyon olduğuna değinerek, "Bursa için süreklilik arz eden bir program olmasını arzu ettik. Başbakanımızın Bursa ve Uludağ için defalarca söylediği "Neden bir Davos olmasın?’ sözünü inşallah bu çalışmalarla gerçekleştireceğiz" dedi. 
 Organizasyonun, 29-30 Mart tarihlerinde yapılacağını belirten Harput, şöyle dedi: 
 "Programa özellikle Başbakan Yardımcısı Ali Babacan’ın yanı sıra Maliye Bakanı Mehmet Şimşek’in de katılacak olması konunun önemini daha da arttırmaktadır. Zirveye, Başbakan Yardımcımız Bülent Arınç’ın da katılma ihtimalleri söz konusu. Programa gerek katılan kişilerin üst düzey olması, gerekse programda konuların çok özel konular olması programın önemini çok çok arttırmaktadır." 
 ’KRİZ KAHİNİ’ DE KATILACAK 
 Zirveye katılacak isimleri de aktaran Vali Harput, şöyle konuştu: 
 "Zirveye katılacaklar arasında, TİM Başkanı Mehmet Büyükekşi, Coca Cola CEO’su Muhtar Kent, Western Union’undan Hikmet Ersek, ’kriz kahini’ olarak ünlenen New York Üniversitesi’nden Ekonomist Nouriel Roubini, Doğan TV Holding A.Ş. Yönetim Kurulu Başkanı Arzuhan Doğan Yalçındağ, Koç Holding Yönetim Kurulu Başkanı Mustafa Koç, Zorlu Holding Yönetim Kurulu Başkanı Ahmet Nazif Zorlu, Eczacıbaşı Holding Yönetim Kurulu Başkanı Bülent Eczacıbaşı, Doğuş Holding Yönetim Kurulu Başkanı Ferit Şahenk, TÜSİAD Başkanı Muharrem Yılmaz, Çalık Holding Yönetim Kurulu Başkanı Ahmet Çalık gibi isimler bulunuyor." 
 CEO' LAR ULUDAĞ' DA BULUŞUYOR
  
 Uludağ Ekonomi Zirvesi’ne CEO’ların da katılcağını ifade eden Vali Harput, "Koç Grubu CEO’su Turgay Durak, Sabancı Grubu CEO’su Zafer Kurtul, Yıldız Holding Yönetim Kurulu Başkan Yardımcısı Ali Ülker, Pegasus Yönetim Kurulu Başkanı Ali Sabancı, Fiba Holding Yönetim Kurulu Üyesi Murat Özyeğin, Akfen Holding ve TAV Havalimanları Holding Yönetim Kurulu Başkanı Hamdi Akın, Xerox Üst Düzey Yöneticisi Michael Pieper, Hedef Holding Yönetim Kurulu Başkanı Ethem Sancak ve TUSKON Başkanı Rıza Nur Meral zirveye katılarak konuşma yapacak. 
 Zirvede ’Sınır ötesi perakendeciler’ buluşmasına da Lc Waikiki’den Vahap Küçük, Ramsey’den Hüseyin Doğan, Mudo’dan Mustafa Taviloğlu, Boyner’den Cem Boyner, Torunlar’dan Aziz Torun ve bankacılar finans konusunda ise İngbank Pınar Abay, Akbank’tan Hakan Binbaşgil, Finansbank’tan Temel Güzeloğlu, Audibank’tan Anan Samir ve Türk Ekonomi Bankası’ndan da Varol Civil katılacak. 
 Uludağ’da yapılacak olan programın Bursa’nın adının dünya ölçeğinde anılmasında çok ciddi bir katkı sağlayacağını belirten Harput, katılımcıların hem Uludağ’ın muhteşem güzelliğinden istifade edeceklerini hem de ekonomi dalında otoritelerin bilgi, görüş ve önerilerini de dinleme imkanı bulacaklarını ekledi. 
 DHA