Euro Bölgesi yeniden durgunluğa girdi
Euro Bölgesi üçüncü çeyrekte yüzde 0,1 küçülerek son 4 yılda ikinci kez durgunluğa girdi. AB istatistik kurumu Eurostat, bu yılın üçüncü çeyreğinde Euro Bölgesi'nin bir önceki çeyreğe göre yüzde 0,1 ve geçen yılın aynı dönemine göre yüzde 0,6 küçüldüğünü duyurdu.

Bir öncekine göre ilk çeyrekte sıfır büyüme gerçekleştiren ve ikinci çeyrekte yüzde 0,2 küçülen Euro Bölgesi böylece teknik olarak, küresel krizin başlangıcından itibaren ikinci kez durgunluğa girmiş oldu.

Bir önceki çeyreğe göre üçüncü çeyrekte Almanya ve Fransa'nın yüzde 0,2'yle beklentilerin üzerinde büyümeleri Euro Bölgesi'ni durgunluktan kurtaramadı. 

Hollanda'nın yüzde 1,1, Portekiz'in yüzde 0,8, İspanya'nın yüzde 0,3 ve İtalya'nın yüzde 0,2 küçülmesi Euro Bölgesi'ni aşağı çekti.

Eurostat tarafından henüz teyit edilmese de üçüncü çeyrek verilerini dün açıklayan Yunanistan, ekonomisinin geçen yılın aynı dönemine göre yüzde 7,2 daraldığını duyurmuştu.