Serbest bölgede ticaret hacmi 23 milyar $'ı geçti
Serbest bölgelerde gerçekleşen ticaret hacmi 2012'de 23 milyar 53 milyon 135 bin dolar oldu. AA muhabirinin Ekonomi Bakanlığı verilerinden yaptığı derlemeye göre, geçen yıl serbest bölgelerin ticaret hacmi önceki yıla göre yüzde 1,8 arttı. 

2011 yılında 22 milyar 646 milyon 175 bin dolar olan serbest bölgelerin ticaret hacmi, 2012 yılında 23 milyar 53 milyon 135 bin dolara yükseldi. 

Söz konusu dönemde serbest bölgeler arasında en yüksek ticaret hacmi 5 milyar 221 milyon 937 bin dolar ile Ege Serbest Bölgesi'nde gerçekleşti. 

Ege Serbest Bölgesi'nde ticaret hacmi önceki yıl 5 milyar 747 milyon 500 bin dolar olarak gerçekleşmişti.

Geçen yıl Ege Serbest Bölgesi'nin ticaret hacmini, önceki yıla göre yüzde 42 artış gösteren Mersin Serbest Bölgesi izledi. Söz konusu dönemde Mersin Serbest Bölgesi'nde 3 milyar 832 milyon 246 bin dolar ticaret hacmi oluştu. 

2012 yılında serbest bölgeler arasında ticaret hacmi en çok artan ikinci bölge yüzde 34 ile Kocaeli Serbest Bölgesi oldu. 

Söz konusu dönemde en yüksek düşüş oranı ise yüzde 100 ile Mardin Serbest Bölgesi'nde gerçekleşti. Bölgenin önceki sene 2 milyon 628 bin dolar olan ticaret hacmi orada bulunan firmaların faaliyetlerini sürdürmemesi sebebiyle bu sene kayıtlara "sıfır" olarak yansıdı.

2012 yılı ile 2011 yılındaki serbest bölgelerin ticaret hacimleri karşılaştırıldığında, Avrupa Serbest Bölgesi'nde yüzde 14,83, Antalya Serbest Bölgesi'nde yüzde 2,52, Adana-Yumurtalık Serbest Bölgesi'nde yüzde 11,35, Tübitak-Mam Teknoloji Serbest Bölgesi'nde yüzde 5,7, Denizli Serbest Bölgesi'nde yüzde 6,79 artış görülürken, İstanbul Endüstri ve Ticaret Bölgesi'nde yüzde 10,63, İstanbul Atatürk Havalimanı Serbest Bölgesi'nde yüzde 6,15, İstanbul Trakya Serbest Bölgesi'nde yüzde 5,88, Trabzon Serbest Bölgesi'nde yüzde 22,31, Bursa Serbest Bölgesi'nde yüzde 2,5, Kayseri Serbest Bölgesi'nde yüzde 0,53, İzmir Serbest Bölgesi'nde yüzde 8,42, Samsun Serbest Bölgesi'nde yüzde 40,75, Gaziantep Serbest Bölgesi'nde yüzde 8,38, Rize Serbest Bölgesi'nde yüzde 12,12 düşüş gerçekleşti.

Ticaret hacminin yüzde 37,8'i iç pazarda oluştu

Geçen sene serbest bölgelerde gerçekleştirilen 23 milyar doları aşan ticaretin 8,72 milyar doları (yüzde 37,8) Türkiye içerisinde olurken, 8,50 milyar doları (yüzde 36,8) OECD ve Avrupa Birliği ülkelerine gerçekleştirildi. 

Söz konusu dönemde sanayi bölgelerinde oluşan ticaret hacminin 2,13 milyar doları Kuzey Afrika ve Orta Doğu ülkeleriyle, 1,16 milyar doları Bağımsız Devletler Topluluğu ile, 29,4 milyon doları diğer Avrupa ülkeleriyle, 2,54 milyar doları da diğer ülkelerle gerçekleşti.

Ticaret hacminin yüzde 95,8'i sanayi sektöründe gerçekleşti

Geçen yıl serbest bölgelerde gerçekleşen ticaret hacminin sektörlere göre dağılımına bakıldığında, toplam hacmin yüzde 95,8'ine denk gelen 22 milyar 92 milyon 462 bin dolarlık ticaret hacminin sanayi sektöründe olduğu görüldü. 

Söz konusu dönemde 906 milyon 461 bin dolarlık ticaret hacmi tarım sektöründe, 54 milyon 212 bin dolarlık ticaret hacmi madencilik ve taşocakçılığı sektöründe gerçekleşti.

Serbest bölgelerde istihdam 55 bin 938

Bu dönemde, serbest bölgelerde istihdam yüzde 3,55 oranında artarak 55 bin 938 kişiye ulaştı. 2011'de bu rakam 54 bin 22 idi. Bu istihdamın 47 bin 283'ünü işçiler, 7 bin 31'ini büro personeli, bin 624'ünü diğer çalışanlar oluşturdu. 

Verilere göre, en çok istihdam 19 bin 970 kişi ile Ege Serbest Bölgesi'nde oldu.