Denge Holding'den yeni yatırım
İç ve dış ticaret, finansal hizmetler ve enerji sektörlerine ilişkin yatırımlarıyla dikkat çeken Denge Holding, yeni bir sektöre daha girdi.
Bu yıl yeni bir büyüme stratejisi hayata geçirmeye karar veren Denge Holding, Borlease Otomotiv A.Ş.'de kurucu ortak olarak yer aldı.
 
Bilindiği üzere Denge Holding, yüzde 37,5 açıklıkla İMKB'de işlem görüyor. Bu yatırımlar ilgili holdingden KAP'a yapılan açıklamada şu bilgilere yer verildi.
"Yeni ve/veya ikinci el motorlu taşıtlar ve motorlu taşıt sınıfına girmeyen diğer taşıt ve ekipmanın uzun süreli kiralanması, filo kiralama ve filo yönetimi hizmetleri sağlanması konularıyla iştigal etmek gayesiyle 2 milyon TL çıkarılmış sermayeli olarak kurulacak olan Borlease Otomotiv Anonim Şirketi'ne toplam 800 bin TL tutarında, yüzde 40 paya sahip kurucu ortak olarak iştirak edilmesine, ihdas edilecek olan 800 bin adet B Grubu nama yazılı pay bedellerinin şirketimizce karşılanmasına karar verilmiştir."
 
Yeni yatırımla ilgili görüşlerini aldığımız Denge Holding Denge Holding Yönetim Kurulu Başkanı Recep Ali Keydal, ana şirketin öz kaynaklarına dayalı istikrarlı ve sürdürülebilir bir kârlılık ve büyüme stratejisini devam ettirdiğini söyledi. 
 
Denge Holding Yönetim Kurulu Başkanı Recep Ali Keydal, sıra da ise girişi sermayesi yatırım ortaklığı kurma ve bunu da borsada yatırımcılarla paylaşma hedefleri olduğunu açıkladı.
 
Recep Ali Keydal, "Bize güvenen yatırımcılarımızla birlikte kazanmaya ve kazandıklarımızı da paylaşmaya devam edeceğiz" dedi. 
 
FİLODAKİ BÜYÜME YATIRIMA İTTİ
Yeni yatırımları konusunda önemli açıklamalarda bulunan Recep Ali Keydal, "Borlease Otomotiv, şirketlere filo kiralama, uzun süreli taşıt kiralama ve filo yönetimi hizmetleri vermek üzere kuruluyor. Şirket ayrıca bu araçların bakım, onarım, hasar yönetimi, lastik tedariki, yol yardımı, değişim aracı hizmeti ile vergi ve sigorta takibi işlemleri ile de ilgilenecek.
 
Bildiğiniz gibi, hızla gelişen filo kiralama sektörü otomotiv sektörünün en büyük müşterisi konumuma ulaştı. 2012 yılı itibariyle Türkiyedeki toplam 9.9 milyon aracın yüzde 18'i şirket filolarına ait bulunuyor. Türkiyede filo araç kiralama sektörü 1.8 milyon araçlık bir filo büyüklüğüne ulaşmış bulunuyor.
 
Sektörün bu hızlı gelişiminin önümüzdeki yıllarda da devam ederek Türkiyede toplam araç sayısının 2015 yılında 12.4 milyon adete ulaşmasını, filo araç sayısının ise 2.3 milyon adedi aşmasını bekliyoruz. Hızlı büyüme beklediğimiz bu sektörde 2 Milyon TL sermaye ile kurulacak olan Borlease Otomotive Denge Yatırım Holding 800.000 TL sermaye ile iştirak edecek." diye konuştu.
 
Denge Holding'in halka açık bir şirket olduğunu hatırlatan Recep Ali Keydal, "Biz de bu yatırımımızla hızla büyüyen filo kiralama sektörünün içerisinde yer alarak hissedarlarımıza yeni bir değer yaratmak istiyoruz. Planlanan yatırımların önemli bir bölümü filo yatırımlarının finansmanı için yapılacak. Orta vadede, önümüzdeki 3 ila 5 yıllık bir sürede dönemde 1000 araçlık bir filoya sahip olarak sektörün önemli şirketlerinden biri olmayı hedefliyoruz" diyerek sözlerini tamamladı.