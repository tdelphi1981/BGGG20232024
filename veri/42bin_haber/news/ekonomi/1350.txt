Kısa numaralar her yöne paketler kapsamına alınıyor
Ulaştırma Bakanı Yıldırım, 185, 150 gibi kısa numaralara yönelik aramaların her yöne tarifeye dahil edileceğini söyledi.

ULAŞTIRMA, Denizcilik ve Haberleşme Bakanı Binali Yıldırım, sabit ve mobil telefonlardan 182 (Hastane Randevu), 185 (Su Arıza), 186 (Elektrik Arıza), 150 (Başbakanlık İletişim Merkezi) gibi kısa numaralara yönelik aramaların abonelerin tarife paketlerindeki her yöne görüşme süreleri kapsamına alınacağını söyledi.
1 Şubatta başlıyor
Bakan Yıldırım, daha önce 444lü numaraların, abonelerin tarife paketlerindeki her yöne görüşme süreleri kapsamına alınmasına ilişkin başlatılan uygulamanın genişletileceğini ifade etti. Söz konusu uygulama çerçevesinde sabit ve mobil telefonlardan 182, 185, 186, 150 gibi kısa numaralara yönelik aramaların, abonelerin tarife paketlerindeki her yöne görüşme süreleri kapsamına alınacağını belirten Yıldırım Vatandaşlarımız abone oldukları her yöne paketler kapsamında sahip oldukları dakikaları, kısa numaraları ararken de kullanabilecek ve fazladan ücret ödemek zorunda kalmayacaklar dedi. Bakan Yıldırım, düzenlemenin 1 Şubat 2013 tarihinden itibaren uygulanmaya başlanacağını kaydetti. Öte yandan kısa numara aramaları için tüketicilere uygulanacak ücretlerde işletmeciler bazında da bazı üst sınırlar getirildi. Söz konusu düzenleme ile birlikte kısa numaraların aranması karşılığında Türk Telekom tarafından diğer işletmecilere uygulanan arabağlantı ücretlerinde de değişiklik yapıldı.