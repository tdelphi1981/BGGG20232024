Otomotive ÖTV darbesi
Otomotivde özel tüketim vergilerinde yaşanan artışın faturası ağır oldu. Eylül ayında yüzde 15 büyüyen otomotiv pazarı ekim ayında yüzde 13.6 geriledi.
Otomotiv Distribütörleri Derneği'nin (ODD) raporuna göre, Türkiye otomotiv pazarında, bu yılın 10 aylık döneminde otomobil ve hafif ticari araç toplam pazarı, geçen yılın aynı dönemine göre yüzde 12,22 azalarak 590 bin 651 adete geriledi. Geçen yıl aynı dönemde 672 bin 872 adet satış gerçekleşmişti. 
2012 yılı Ekim ayı otomobil ve hafif ticari araç pazarı ise 59 bin 938 adet oldu. 69 bin 421 adet olan 2011 yılı Ekim ayı otomobil ve hafif ticari araç pazar toplamına göre satışlar yüzde 13,66 oranında düştü. 
Otomobil satışları 2012 yılı 10 aylık döneminde bir önceki yılın aynı dönemine göre yüzde 7,95 azalarak 423 bin 57 adede geriledi. Geçen sene aynı dönemde 459 bin 611 adet satışa ulaşılmıştı. 2012 yılı Ekim ayında otomobil satışları bir önceki yılın aynı ayına göre yüzde 8,56 azalarak 43 bin 440 adede düştü. 
Hafif ticari araç pazarı ise bu yılın ocak-ekim döneminde geçen yılın aynı dönemine göre yüzde 21,41 oranında düşerek 167 bin 594 adet seviyesinde gerçekleşti. Geçen sene aynı dönemde 213 bin 261 adet satışa ulaşılmıştı. Hafif ticari araç pazarı ise geçen yılın Ekim ayına göre yüzde 24,71 azalarak 16 bin 498 adet seviyesinde oldu. 
2012 yılı ocak-ekim döneminde 1600cc altındaki otomobil satışlarında yüzde 4,2 azalış olurken, 1600- 2000cc aralığında motor hacmine sahip otomobil satışlarında yüzde 34,3 gerileme ve 2000cc üstü otomobillerde ise yüzde 57,2 düşüş görüldü. 
Türkiye'de bu yılın 10 ayında 85 kW altı 92 adet elektrikli otomobil satışı gerçekleşti. 
Bu yılın ocak ekim döneminde dizel otomobil satışlarının payı yüzde 58,6, otomatik şanzımanlı araçların payı ise yüzde 35,8 oldu. 
ÖTV VE BAYRAM TATİLİ

Otomotiv Distribütörleri Derneği (ODD) Genel Koordinatörü Hayri Erce, ekonomide yumuşak inişi sağlamak amacıyla alınan önlemlerin, ÖTV oranlarındaki artış ve ekonomik aktivitenin yavaşlamasının yılın ilk 10 ayında Türkiye otomobil ve hafif ticari araç pazarında yüzde 12,22 oranında daralmaya neden olduğunu dile getirdi. 
Erce, ekim ayı içerisinde otomobil pazarında yüzde 8,56 oranında düşüşte şunların etken olduğunu kaydetti: 
Eylül ayı içerisinde otomobil ÖTV artış olasılığı haberleri, ekim ayı satışlarının bir kısmının öne çekilmesine neden olmuştur. Ekim ayı içerisinde Cumhuriyet ve Kurban bayramlarının üst üste gelmesi çalışma gün sayısını azaltmıştır. Kasım ayı başında gerçekleştirilmekte olan 14. İstanbul Autoshow nedeni ile tüketicilerin yeni model ve seçenekleri görme eğilimi söz konusu olmuştur. 
Hafif Ticari Araç pazarı ise yukarıda verilen gerekçelerin bir kısmı ile beraber düşük büyüme sürecinden olumsuz etkilenmeye devam etmekte olup, ekim ayında hafif ticari araç pazarı daralması yüzde 24,71 olmuştur.1.600 cc altında kalan otomobillere ait ÖTV'nin yüzde 37'den yüzde 40'a çıkarılmasının otomobil pazarı üzerindeki olumsuz etkileri, ilk defa gerçekleşecek yılbaşı model yılı geçişi ve yoğun yıl sonu kampanyaları nedeniyle 2012 yılında sınırlı kalacak olup, 2013 yılında daha fazla görülecektir. 2012 yılı otomotiv sektörü toplam pazarının yüzde 10,5 küçülme ile 815 bin adet mertebesinde gerçekleşeceğini öngörmekteyiz.