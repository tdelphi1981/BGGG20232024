Piyasaların gözü ABD istihdam verilerinde
Küresel piyasalar bugün, Fed'in başta parasal genişleme ile ilgili olmak üzere kararlarını önemli ölçüde etkileyeceği düşünülen ABD istihdam verilerine odaklanacak.
Avrupa hisse senedi piyasaları dün ECB'nin faizleri değiştirmemesine rağmen Başkan Mario Draghi'nin faiz kararının kurulda etraflıca tartışıldığını açıklamasının ardından yükselişini devam ettirerek günü yüzde 0,30 ile yüzde 1,5 arasında değişen yükselişlerle kapatırken, avro/dolar paritesi ise sert bir şekilde düşüşe geçerek 1,2950 seviyelerine geriledi. Parite Draghi'nin açıklamaları öncesinde 1,3080 seviyelerinde seyrediyordu. 
İMKB 100 endeksi ise dün gün içi tarihi zirveyi yenilese de bu seviyeden gelen kar satışları ile günü düşüşle tamamladı. Analistler endeksin gelen satışlara karşın 75.500 üzerinde tutunmasının teknik olarak pozitif görünümü devam ettirdiğini, ancak endeks üzerindeki stresin arttığını belirtiyor. 
Bugüne gelindiğinde Asya borsalarında genel olarak yatay bir seyir izlenirken Çin borsasının diğer piyasalardan ayrıştığı ve yüzde 1,67 oranında yükseliş kaydettiği görülüyor. 
Analistler ABD'de açıklanacak tarım dışı istihdam verisinin piyasaların yönü üzerinde belirleyici olacağını, yurt içinde ise İMKB'nin iç dinamiklerinin takip edileceğini belirtiyor. Özellikle banka hisselerinde dün görülen kar satışlarının bugün de devam etmesi durumunda endeksin düzeltme kanalına girebileceğini ifade eden analistler, destek olarak 74.900 ve 74.500 seviyelerine dikkati çekiyor.

Piyasaların bugün takip edeceği veriler:

09.45 Fransa, ekim ayı merkezi hükümet bütçe dengesi
09.45 Fransa, ekim ayı dış ticaret dengesi
11.30 İngiltere, ekim ayı sanayi üretimi
12.00 Avro bölgesi 3. çeyrek cari işlemler dengesi
13.00 Almanya, ekim ayı sanayi üretimi
15.30 ABD, kasım ayı istihdam verileri
16.55 ABD, aralık ayı Michigan Güven Endeksi
22.00 ABD, ekim ayı tüketici kredileri