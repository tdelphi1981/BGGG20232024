Kıdem tazminatı fonu taşeron işçi için raftan indi
Taşeron işçilere, rafa kaldırılan kıdem tazminatı fonuna benzer sistem geliyor. Üst işverenler tarafından alt işverene yapılacak ödemelerden kesilecek para, taşeron işçiler için açılan hesaba yatırılacak.

İş ve işçi temsilcilerinden gelen tepkiler üzerine şimdilik rafa kaldırılan kıdem tazminatı reformu ‘taşeron işçilerle’ birlikte kısmen geri dönüyor. Mevcut sistemde işverenlerin usulsüz uygulamaları ile kıdem tazminatlarını alamayan taşeron işçilerin tazminatları, oluşturulacak hesaplarla devlet garantisi altına alınacak. Taşeronlarla ilgili sistem, rafa kaldırılan kıdem tazminatı fonu oluşturulmasına ilişkin düzenlemede yer alan sisteme benziyor. Kamuoyunda taşeron işçisi olarak nitelendirilen alt işverenlerin işletmelerinde çalışan işçiler için kıdem tazminatı hesabı oluşturulacak. Hesaplar bireysel olacak. İşçi ücretinin 12’de 1’i  kadar tutar, her ay hesaplara yatırılacak. Ancak, 12’de bir oranı henüz netleşmediği ve bu oranının düşürülmesinin gündemde olduğu belirtiliyor. Söz konusu tutar, işçilerin ücretlerinden kesilmeyecek. Tamamını işveren üstlenecek. Ve işçilerin kıdem tazminatı payı, üst işverenler tarafından alt işverene yapılacak ödeme sırasında, hak edişlerden kesilecek. Örneğin, A kamu kurumu taşeron şirkete ödeme yaparken, şirkete yapacağı ödemeden kıdem tazminatı tutarlarını keserek, işçiler adına hesaplara yatıracak. Böylece, kıdem tazminatı hem garantiye alınmış olacak hem de alt işveren ile işçi kıdem tazminatı için karşı karşıya gelmemiş olacak. 
Çalışma ocakta masaya yatacak 
Öte yandan, kıdem tazminatı fonu uygulamasının tüm çalışanları da kapsaması yönünde henüz bir alınmış karar bulunmuyor. Bu nedenle, taşeron işçilerin kıdem tazminatlarına ilişkin yapılacak çalışma, diğer çalışanlara da örnek olacak. Kıdem tazminatı ile ilgili çalışmanın ise ocak ayında taraflarla masaya yatırılması planlanıyor. 
Çelik: MEVCUT sistem işçinin, çalışanın aleyhine 
Çalışma ve Sosyal Güvenlik Bakanı Faruk Çelik, önceki gün Plan ve Bütçe Komisyonu’da yaptığı açıklamada, taşeron işçilerin de kıdem tazminatı alma konusunda yaşadıkları sıkıntının çözüme kavuşturulacağını söyledi. Çelik “Kıdem tazminatının şu andaki uygulaması emeğin, işçinin, çalışanın aleyhinedir. Yüzde 9-10 civarındaki çalışanımız bundan yararlanırken, çalışanların yüzde 90’ı kıdem tazminatından yararlanamıyor. Bu konularla ilgili düzenlemeyi Türkiye yapmak zorundadır. Alt işverende çalışan işçilerin de tazminattan yararlanmalarıyla ilgili çalışmayı  değerlendirirken bu konuların da gündeme geleceğini ifade edeyim” diye konuştu.