Gelin de damat da aile şirketinde çalışamaz
Güralların miras anlaşmazlığı genç kuşağa ders oldu. Nafi Güralın çocukları Anayasa hazırlayarak gelin, damat şirkette çalışamaz dedi.

MİRAS KAVGASI GENÇ GÜRALLAR’A ‘AİLE ANAYASASI’ YAZDIRDI 
TÜRKİYE’NİN en zengin 100 ailesi arasında yer alan Güral Ailesi’nde uzun yıllardır süren mal paylaşımı anlaşmazlığı son kuşak Gürallar’a ders oldu. Şirket kurucusu merhum Ali Güral’ın varislerinin yaşadığı sorunu yaşamak istemeyen Nafi Güral’ın 3 kızı ve bir oğlu ‘Aile Anayasası’ hazırladı. NG Kütahya Seramik Porselen Yönetim Kurulu Başkanı Erkan Güral, yaşanan sıkıntılı sürecin kendileri için bir ders niteliği taşıdığı için böyle bir yola başvurduklarını söyledi. Baba Nafi Güral tavsiyesi ile hazırlanan Anayasa’nın değişmez kriterleri olduğuna dikkat çeken Güral “Maddelere baktığımızda başta gelinler ve damatlar aile şirketlerinde çalışamazlar. İkinci öncelik ise aile fertleri şirket için vardır, şirket aile için yoktur gibi kurallar içeriyor” dedi. 
İtalya’nın kalbine showroom 
20 yıldır İtalya’da düzenlenen seramik fuarına bu yıl katılmaktan vazgeçtiklerini söyleyen Güral “Türkler’in gücünden korktukları için fuarlarda bize küçük alanlar veriyorlar. Bu yüzden İtalya’nın kalbi, Napoli ve Sassuolo’da  iki showroom açma kararı aldık” dedi. 
125 MİLYON $ YATIRIMLA 700 İSTİHDAM 
ŞİRKETİN yatırımlarından bahseden Güral, şöyle devam etti: “Kütahya’da yeni bir seramik fabrikası ve seramik sağlık gereçleri vitrifiye üreten bir tesis yatırımının anlaşmasını imzaladık. Ayrıca, izolasyon sektörüne yönelik bir takım yatırımlarımız var. Toplam 125 milyon TL yatırımla 700 yeni istihdam yaratacağız. 2013 yılında ciromuzu 500 milyon TL’ye çıkarmayı hedefliyoruz.” Güral ayrıca, turizm alanında İstanbul Basın Ekspres Yolu üzerine bir otel yatırımı yapacaklarını bilgisini de verdi.