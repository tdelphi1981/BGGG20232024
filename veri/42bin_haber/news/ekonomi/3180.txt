Galatasaray'ın piyasa değeri çeyrek finalle arttı
İstanbul Menkul Kıymetler Borsası'nda (İMKB) işlem gören Galatasaray Sportif AŞ'nin piyasa değeri futbol takımının UEFA Şampiyonlar Ligi'nde çeyrek finale çıkmasıyla 23 milyon 698 bin 718 lira artarak 598 milyon lirayı aştı.
Dün günü 41,20 liradan kapatan Galatasaray hisseleri dün akşam oynanan maçta futbol takımının Schalke 04'ü eleyerek UEFA Şampiyonlar Ligi'nde çeyrek finale çıkmasının pozitif etkisiyle bugün açılışla birlikte 43,30 liraya kadar yükseldi.

Galatasaray Sportif AŞ'nin dün 574,3 milyon lira olan piyasa değeri bugün İMKB'nin açılışının ardından 598 milyon liraya kadar yükseldi. Galatasaray, UEFA'dan galibiyet ve çeyrek final primi olarak 4,9 milyon avro almaya hak kazanırken, Schalke 04 ile oynadığı ilk maçtaki beraberlikle de 500 bin avro prim almaya hak kazanmıştı.

Galatasaray ilk maçta kendi sahasında 1-1 berabere kaldığı Schalke 04'ü dün akşam oynanan maçta deplasmanda 3-2 yenerek UEFA Şampiyonlar Ligi'nde çeyrek finale çıkmaya hak kazandı. Galatasaray'ın çeyrek finaldeki muhtemel rakipleri arasında Barcelona, Real Madrid, Borussia Dortmund, Juventus ve Paris Saint Germain ile bugün oynanacak maçlarda Bayern Munich - Arsenal (3-1) ve Malaga - Porto (0-1) turu geçecek takımlar bulunuyor.