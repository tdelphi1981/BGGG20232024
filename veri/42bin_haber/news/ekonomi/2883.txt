Türk limanları sınıf atlayacak
Uluslararası ticarete açık bulunan 179 liman arasından seçilecek yaklaşık 20 liman tesisinde tehlikeli yüklerin elleçlenmesine yönelik deniz emniyetinin arttırılmasıyla ilgili çalışma yapılacak.
1 milyon 100 bin avro bütçe öngörülen projenin, 1 milyon 45 bin avrosu Avrupa Birliği (AB) tarafından karşılanacak. Projenin hayata geçirilmesi için Avrupa Birliği'ne üye ülkelerden teklif bekleniyor. 
Ulaştırma, Denizcilik ve Haberleşme Bakanlığı tarafından uluslararası ticarete açık bulunan 179 liman arasından belirlenecek tehlikeli yük elleçleyen yaklaşık 20 liman tesisinde, tehlikeli yüklerin elleçlenmesine yönelik emniyetin artırılması amacıyla Türk Limanlarında ve Kıyı Tesislerinde Tehlikeli Yüklerin Elleçlenmesine Yönelik Deniz Emniyetinin Artırılması Avrupa Birliği Eşleştirme Projesi yapılacak. 
Proje, AB müktesebatına ve uluslararası anlaşmalara uygun olarak Türkiye'de deniz taşımacılığı güvenliğini geliştirmeyi amaçlanıyor.
1 milyon 100 bin avro bütçe öngörülen projenin, 1 milyon 45 bin avroluk bölümü AB tarafından karşılanacak. Proje fişinin AB tarafından kabulüne müteakip, AB üyesi ülkelerin proje kapsamında yeterliliklerini içeren teklifleri alınacak. 
Denizyoluyla Türk limanlarına gelen tehlikeli yüklerin kıyı tesislerinden tüketim yerlerine gidene kadar güvenli, hasarsız ve en kısa sürede ulaşımı ile kıyı tesislerinde can, mal ve çevre emniyetinin sağlamasının hedeflendiği projeyle, tehlikeli maddelerin deniz yoluyla taşınmasında mevzuat eksikliklerinin belirlenmesi, tehlikeli yük elleçleyen kıyı tesislerinin altyapısının geliştirilmesi, standartlarının uluslararası normlara getirilerek, minimum düzeyde maliyetle maksimum düzeyde fayda sağlanması amaçlanıyor. 
Proje kapsamında, uluslararası düzenlemeler çerçevesinde idari, teknik ve hukuksal boşluk analizi yapılacak. Tehlikeli maddelerin deniz yoluyla taşınması hususunda ulusal mevzuat eksiklikleri belirlenerek taslak mevzuat hazırlanacak. Kıyı tesislerinde çalışan personelin zorunlu eğitim ihtiyaçlarının giderilmesi için kıyı tesisi ve diğer paydaş organizasyonlarda çalışan personel için örnek eğitim faaliyetleri düzenlenecek. İdarenin merkez ve taşra teşkilatında çalışan personelin tasarlanacak sistem ve uluslararası mevzuat kapsamında eğitimleri sağlanacak. 
Çalıştaylar, eğitimler, çalışma ziyaretleriyle ilgili paydaşların tehlikeli yük elleçlenmesine yönelik insan kaynakları ve niteliklerinin geliştirilmesi, idarenin tehlikeli yük akışını izleyebilmesi için bir uygulama modelinin belirlenmesi hususunda aktiviteler gerçekleştirilmesi hedefleniyor. 
Bu yılın son çeyreğinde başlaması öngörülen projenin 15 ay sürmesi planlanıyor. Proje için bu yılın ikinci çeyreğinde AB üyesi ülkelerin teklifleri değerlendirilip proje partneri olacak ülke seçilecek.