Havluyu 'katladı' ihracatı artırdı
Denizli'de havlu üreten bir firma, hediyelik ürünlere yenilik getirmek için origami tekniğini havluya uyguladı, ihracatını yüzde 20 artırdı 
 Denizli’de ev tekstili ve havlu üreten bir firma, hediyelik ürünlere yenilik getirmek için havluları origami tekniğiyle hayvan figürü oluşturacak şekilde katlayıp özel ambalajlarda satışa sununca, ihracatını ikiye katladı. 
 Kentte 20 yıldır havlu üreterek Avrupa ve Rusya pazarına ihraç eden firmanın sahibi Yalçın Kaplan, ihracatı artırmak için bir süredir hediyelik havlu üretimine yöneldiklerini, ürünün cazibesini artırmak için de çeşitli yolları denediklerini söyledi. 
 Bazı otellerin müşterilerine havlularını ücreti karşılığında hayvan figürü şeklinde katlayarak sunduğunu söyleyen Kaplan, "üretici olarak neden biz katlayarak satmıyoruz " sorusundan hareketle havlu katlama teknikleri üzerine çalıştıklarını ifade etti. 
 Origami olarak tanımlanan kağıt katlama tekniğini havluya uygulayarak fil, köpek, ayı gibi havyan figürlerinde hediyelik havlular ürettiklerini anlatan Kaplan, özel ambalajlarında gönderilen bu hediyelik havlulara beklediklerinin üzerinde bir talep aldıklarını söyledi. 
 -Havlular, hediyelik eşyalar arasına girdi-
  
 İlk kez geçen yıl ihracatına başladıkları bu havlulardan yılın son 4 ayında 25 bin adet satmayı başardıklarını dile getiren Kaplan, şunları kaydetti: 
 "Havlularımız birçok ülkede en beğenilen hediyelik eşyalar arasına girdi. İnsanlar hediye olarak çiçek, çikolata götürmekten sıkılmıştı. Bu havlular şık ve ilginç olmasının yanında kalıcı bir hediye olarak değerlendiriliyor. Fiyatının yüksek olmaması da cazibesini artırıyor. Başta Avrupa ülkeleri olmak üzere Rusya ve Polonya’da yaptığımız araştırmada hediyeleşmenin çok yaygın olduğunu gördük. Öncelikli hedef olarak ürünümüzü bu ülkelere pazarlamaya başladık. 2013’te Orta Asya ülkelerine de ihracata başlıyoruz. Rusya ve Avrupa ülkelerinden talep var, 2013 yılında 200 bin hediyelik havlu göndereceğiz. Geçen yıl ihracatımızı bu ürünler sayesinde yüzde 20 oranında artırdık. Gelecek yıllarda bu oranın daha da artacağını düşünüyoruz."
 Havlunun katlanmasının işçilik masrafı ve zaman kaybını iki katına çıkardığını kaydeden Kaplan, havluların bozulmadan alıcıya ulaşması için de ayrı bir paketleme ve kutulama işlemi yaptıklarını dile getirdi. 
 İbrahim Süzer - AA