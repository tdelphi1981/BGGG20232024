Turkcell, 'Ekonomiye kadın gücü'nü ABD'de anlattı
Turkcell, Türkiye'de isteyen herkesin istediği kadına borç verebileceği Ekonomiye kadın Gücü projesini, 'Kardelenler' çalışması gibi ülke projesi haline getirmeyi hedefliyor.
Turkcell yetkilileri, kadının dünya genelinde statüsünün yükseltilmesi yönünde çalışmaların hız kazandığı Birleşmiş Milletler (BM) 57. oturumu çerçevesinde, Türkiye'deki kadına karşı şiddetin durdurulması, kadının sosyal hayata katılımı hakkında yaptıkları hizmetleri aktarmak için New York'ta, Türk basın mensupları ile bir araya geldi.  
Turkcell Genel Müdür Yardımcısı Koray Öztürkler, toplantıda yaptığı konuşmada, Turkcell olarak, İsviçre ve Avustralya hükümetlerinin ev sahipliğinde BM'de bu sene 5. kez gerçekleştirilen Kadının Güçlendirilmesi Prensipleri etkinliği kapsamında New York'ta bulunduklarını hatırlattı. 
HERKES İSTEDİĞİ KADINA BORÇ VEREBİLECEK 
Öztürkler, Türkiye'de isteyen herkes www.ekonomiyekadingucu.com internet adresinden istediği kadına borç verebilecek. Kadınlarla ilgili istatistik sonuçlarına göre, mikro kredi kullanan tüm kadınlar borçlarının yüzde 100'ünü geri ödedi dedi. 
Türkiye İsrafı Önleme Vakfı (TİSVA) ile beraber yürütükleri Ekonomiye kadın Gücü projesiyle, kadının hem sosyal hayata hem üretime katılımını sağlamayı amaçladıklarını vurgulayan Öztürkler, başlangıçta 55 bin kadına mikro kredi sağlamak için yola çıktıklarını söyledi. 
Bu çalışmayı Türkiye çapında bir projeye dönüştürmeye çalıştıklarını anlatan Öztürkler, kadının sosyal hayata ve üretime katılımını desteklemek amacı ile altyapısını hazırladıkları bir internet ortamı üzerinden, kadınlara, ürettikleri her türlü ürünü satabilme imkanı tanıyacaklarını da dile getirdi. Öztürkler, ülke genelinde 37 milyon kadından iş hayatına atılan kadın sayısının ise sadece 7 milyon olduğuna dikkati çekti.

'KARDELENLER' GİBİ TÜRKİYE PROJESİ

Öztürkler, kadın gücünün ekonomiye kazandırılması ve mikro krediye destek amacıyla oluşturdukları havuzda şuan 850 bin lira toplandığını ve kadınların bağış istemek yerine borç isteme yolunu tercih ettiklerini ifade etti. 
55 bin kadın borca talip, bu projeyi 'Kardelenler' gibi Türkiye'nin projesi haline getirmeyi amaçlıyoruz diyen Öztürkler, TİSVA'nın 300 çalışanına, içinde NFC uygulaması olan telefonların Turkcell tarafından verildiğini ve böylece de Cepte Card işlemlerinin çok kolayca yürütülebildiğini belirtti.
Turkcell'in ayrıca Garanti Bankası ile ortaklaşa çıkardığı Cepte Card uygulaması ile Mastercard'ın geçtiği her yerde bunu mikro kredi alan kadınların kullanabileceğini vurgulayan Öztürkler, bu kartın mikro kredi borcu ödeme veya borçlanma işlemleri için kullanılabileceğini de sözlerine ekledi.