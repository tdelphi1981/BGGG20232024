Enerji Hanım fırsatçıları
ENERJİ Hanım gibi projelerle yaygınlaştırıl-maya çalışılan enerji verimliliği, bazı fırsatçılar tarafından istismar ediliyor. Dolandırıcılar vatandaşı ucuz elektrik faturası vaadiyle dolandırıyor.
KENDİLERİNİ Enerji Bakanlığı personeli olarak tanıtan bazı dolandırıcıların, elektrik faturalarını ucuzlatacağı iddiasıyla sözde elektrik tasarruf cihazları sattığı ortaya çıktı. Vatandaşları telefonla arayan ve kredi kartı numaralarını isteyerek, ciddi mağduriyetlere neden olan sahtekarlarla ilgili şikayetlerin son dönemde giderek arttığı belirtiliyor.  
BAKAN YILDIZ UYARDI 
Enerji ve Tabii Kaynaklar Bakanlığı tarafından ülke genelinde Enerji Verimliliği çalışmaları yapılırken, bazı dolandırıcılar ise bu konuyu istismar etmeye çalışıyor. Enerji Bakanı Taner Yıldız bu konuda şu uyarıda bulunuyor: Bazı uyanık kişiler çeşitli ürünler satıp, haksız kazanç elde etmeye çalışıyorlar. Bakanlığımız tarafından desteklenen bu tür cihazlar bulunmamaktadır. Bu tip bir durumla    karşılaşan vatandaşlarımızın en yakın emniyet birimine başvurmaları ya da savcılığa suç duyurusunda bulunmaları gerekiyor. Sahtekârlara inanmayın.
Türkiyenin yıllık 60 milyar liralık elektrik faturası olduğunu, bunun içinde 15 milyar lira tasarruf edilebilecek bir potansiyel olduğunu dile getiren Yıldız, şunu söyledi: Biz bu tasarrufunun vatandaşlarımızın kendi yapacakları küçük adımlarla sağlanacağına ve bunun ülkemiz için büyük bir adım olacağına inanıyoruz.  
Enerji Bakanlığına mağdurlardan şikâyet yağıyor 
Firmanızın satış elemanları adresime gelerek Enerji Tasarruf Cihazı ürününü kapıdan satış yoluyla bana satmıştır. Bu ihtarın elinize ulaştığı tarihten itibaren kanuni süre olan yirmi gün içerisinde malı almakla yükümlü bulunduğunuzdan satışın yapıldığı adresime gelerek ürününüzü geri almanız gerekmektedir. 
 Enerji Tasarruf Genel Müdürlüğü Bilişim Teknolojilerinde çalıştığını söyleyen bir kişi beni aradı ve Enerji Bakanlığı tarafından verilen teşvik kapsamında elektrik faturalarında yüzde 30 tasarruf sağlayan bir cihazın bana verileceğini söyledi. Söz konusu teşviğin ismime tanımlı olduğunu ve ismimin teyidi için kredi kartı bilgilerimi istediler. İlgili kişilerden şikâyetçiyim 
Kendisini TEDAŞtan aradığını belirten bir kişi beni aradı ve aylık fatura ödemelerimizden tasarruf edebilmemiz için sahibi olduğum kredi kartı numaramı bankadan teyit amaçlı talep ettiğinde bu bilgilerimi kendisine veremeyeceğimi belirterek görüşmeyi sonlandırdım. Enerji Bakanlığına bağlı böyle bir merkez ve elektrik faturalarının az gelmesi adına çalışmalarınız var mı?
Enerji tasarrufu Genel Müdürlüğünden aradığını söyleyen bir kişi zorunlu olarak Elektrik Tasarruf Cihazı almam gerektiğini belirterek kredi kartı bilgilerimi istedi. 
Bakanlığınıza bağlı Elektrik Tasarrufları Genel Müdürlüğünden aradıklarını beyan ederek, elektrik tasarrufu cihazı ile elektrik faturalarında 10 yıla kadar tasarruf yapıldığını beyan ederek telefonla arandım. 