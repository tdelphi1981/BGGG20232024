Sanayide çarklar dönüyor
Sanayi Ciro Endeksi ile Sanayi Sipariş Endeksi, bu yılın eylül ayında geçen yılın aynı ayına göre yüzde 4.9 arttı. Türkiye İstatistik Kurumu (TÜİK), Sanayi Ciro ve Sipariş endeksleri, Eylül 2012 sonuçlarını açıkladı.

Buna göre, Sanayi Üretim Anketi kapsamında yer alan imalat sanayi ile madencilik ve taşocakçılığı kısımlarında bulunan işyerlerinden 2005=100 temel yıllı oluşturulan Sanayi Ciro Endeksi, 2012 yılı Eylül ayında geçen yılın aynı ayına göre yüzde 4,9 arttı.

Sanayinin alt sektörleri incelendiğinde, 2012 yılı Eylül ayında geçen yılın aynı ayına göre, madencilik ve taşocakçılığı endeksi yüzde 1 azaldı, imalat sanayi endeksi ise yüzde 5,1 artış gösterdi.

Ana sanayi grupları sınıflamasına göre, eylül ayında en yüksek artış dayanıklı tüketim malı imalatında görüldü.

İmalat sanayi alt sektörlerinden 2012 Eylül ayında geçen yılın aynı ayına göre değişim oranları incelendiğinde, en yüksek artış oranı yüzde 63,8 ile tütün ürünleri imalatında gerçekleşti. Bunu yüzde 38,3 ile diğer imalatlar takip etti.

Sanayi Sipariş Endeksi

Avrupa Birliği düzenlemelerine göre, imalat sanayi kısmında sipariş ile çalışan faaliyetlerde bulunan ve Sanayi Üretim Anketi'nin kapsamına giren işyerlerinden, 2005=100 temel yıllı oluşturulan Sanayi Sipariş Endeksi, bu yılın eylül ayında 2011 yılının aynı ayına göre yüzde 4,9 arttı.

Ana sanayi grupları sınıflamasına göre 2012 yılı Eylül ayında en yüksek artış dayanıksız tüketim malı imalatında görüldü.

İmalat sanayi alt gruplarında en yüksek artış ise temel eczacılık ürünlerinin ve eczacılığa ilişkin malzemelerin imalatında gerçekleşti.

Sipariş endeksinin 2012 yılı Eylül ayında 2011 yılı aynı ayına göre yüzde değişim oranları incelendiğinde, en yüksek artış oranının yüzde 56 ile temel eczacılık ürünlerinin ve eczacılığa ilişkin malzemelerin imalatında gerçekleştiği görüldü. Bunu, yüzde 20,3 ile giyim eşyaları imalatı izledi.