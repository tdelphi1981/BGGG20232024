İşte en çok kazandıran günübirlik işler
Türkiye'de ücreti günübirlik veya haftalık olarak ödenen işlerin büyük bir bölümü sosyal güvence sağlamadığı için çok cazip görülmese de bazı mesleklerde bu tür işler oldukça iyi kazandırıyor.
AA muhabirinin yaptığı araştırmaya göre, en çok kazandıran günlük işlerin başında ilk sırayı ses sanatçılığı alıyor. İkinci sırada mankenlik, üçüncü sırada düğün/doğum fotoğrafçılığı bulunurken, sosyete falcılığı ise listenin dördüncü sırasında kendine yer buluyor.

Küresel alanda ticaret, iletişim ve turizm ağının yayılmasıyla birlikte rehberlik ve tercüme işleri de iyi para kazandıran ve günlük kazanç getiren işlerde üst sıralarda yer almaya başladı.

Bir dönem gençlerin ideallerini süsleyen, iyi para kazandırmasının yanı sıra kişilere saygınlık da sağlayan doktorluk, mühendislik gibi mesleklere ilgi devam ederken, eğlenceli ve fazla eğitim gerektirmeyen, kazancı da yüksek işler de ilgi görmeye başladı.

-Sosyete falcılığı kazandırıyor-

Ünlü ses sanatçılarının konser kazançları yaklaşık 5 - 10 bin liradan başlıyor, yılbaşı ve bayram gibi özel gecelerde ise 250 bin liraya kadar çıkıyor.

Mankenlerin kazançlarının artmasında ise mankenin profesyonellik derecesi, ünü ve yapılan işin niteliği rol oynuyor. Buna göre, mesleğe yeni başlayan bir manken defile başı yaklaşık 100 lira kazanırken, birinci sınıf profesyonel bir mankenin defile ücreti 1.500 liradan başlıyor, çıktığı defilenin önemine göre 20 bin dolara kadar çıkıyor.

Yasal olmasa da en eski çağlardan beri var olan fal merakı da adeta bir 'meslek' olarak falcılığı iyi kazandıran işler arasına sokmuş bulunuyor. Uzun yıllar gazete ve mecmualarda bir kaç sütuna sıkıştırılan günlük fallar, önce televizyon ekranlarına taşındı, sonra da internete girdi. Bu sütunlarda ün yapan falcılar da evlere kadar taşınan, randevuyla gidilen bir grup haline geldiler.

Tütsü, mum, birkaç otantik dekorasyon malzemesiyle gelecek üzerine fantastik varsayımlar üreten sosyete falcılarının seans ücreti 50 liradan başlıyor, özellikle İstanbul'da ün yapmış bir sosyete falcısının seans ücreti ise 250 liraya kadar çıkıyor. Öte yandan tanınmış bir Astrolog'un kişiye özel çıkarttığı Yıldız Haritası'nın fiyatı 200 - 500 lira arasında değişiyor.

-Güzelleştirerek para kazananlar-

Özellikle gösteri dünyasının kullandığı makyözlük de eğlence sektörünün gelişmesiyle çok kazanan meslekler arasında yer aldı. Makyözler günlük 100 lira ile 500 lira arasında kazanıyor. Bu arada dizi ve sinema filmlerinin görünmez kahramanları figüranların da günlük kazançları, oynadıkları filme ve yaptıkları rollere göre 50 liradan başlıyor, 250 liraya kadar çıkıyor.

-Doğum ve düğün fotoğrafçılığı da kazandırıyor-

Son dönemde trend olan mesleklerden biri de doğum ve düğün fotoğrafçılığı. Aileler ve aile adayları bu alanda profesyonel kişilerle hayatlarındaki en önemli anları ölümsüzleştirmek istiyorlar.

Düğün fotoğrafçılığı Türkiye'de uzun yıllardır var olan bir iş kolu ancak son dönemde sanatsal çekim istekleriyle birlikte bu alanda da bir uzmanlaşma söz konusu hale geldi. Bu alanda ortalama bir düğün fotoğrafçısı düğün başına 500 - 750 lira arasında ücretler alırken, profesyonel bir fotoğrafçının aldığı ücret ise 5 bin liraya kadar çıkıyor.

Son zamanların trendi doğum fotoğrafçılığında da fiyatlar pek farklı değil. Aileler, bu özel anlarını ölümsüzleştirmek için 400 lira ile 2 bin lira arasında bir fiyatı gözden çıkarmak zorunda.

-Dil, altın yumurtlayan tavuk-

Günlük getiri de Türkiye ortalamasına göre iyi kazanç getiren mesleklerden biri de rehberlik ve tercüme işleri.

Turizm Bakanlığı'ndan kokartlı profesyonel bir özel turist rehberinin günlüğü 200 lira ile 350 lira arasında değişiyor. Tercümanların kazançları ise çevri yaptıkları dile göre değişiyor. Almanca, İngilizce ve Fransızca gibi dillerin sayfası 15 - 25 lira arasında çevrilirken, İtalyanca 60 - 80 lira, Flemenkçe 45 - 50 lira, İbranice 35 - 60 lira, Japonca 55 - 65 lira, Çince gibi öğrenmesi güç dillerde çevirilerin sayfası ortalama 60 - 70 lira arasında yapılıyor.

Almanca, İngilizce ve Fransızca dil öğretmenlerinin saati yaklaşık 50 - 80 lira, İtalyanca ve İspanyolca öğretmenlerinin saati 60 - 80 lira, Arapça, Çince, Japonca gibi dil öğretmenlerinin saati ise 70 - 100 lira arasında bulunuyor.

Türkiye'deki öğrencilerde matematik seviyesinin düşük olması aileleri özel öğretmenlere yönlendiriyor. Bu çerçevede İstanbul, Ankara gibi büyük illerde bir matematik öğretmeninin bir saatlik özel ders ücreti 50 lira ile 100 lira arasında değiyor.

AA muhabirinin araştırmasına göre bazı işlerin günlük en yüksek ve en düşük getirileri şöyle: