BMC işçilerine Başkan Sındır'dan destek
Bornova Belediye Başkanı Kamil Okyay Sındır, aylardır maaş alamadıkları için iş bırakma eylemi yapan BMC işçilerine destek verdi.
Devletin ve sermaye sahiplerinin BMC'yi bir an önce işler hale getirmesini isteyen Sındır, "Benim yapabileceğim en önemli şey, işçi kardeşlerimize omuz vermek. Gücüm, aklım yettiğince yanınızda olacağım. Devlet bu sürece en kısa sürede müdahale etmeli." dedi. Belediyenin ikram aracı, gün boyunca işçilere sıcak çay servisi yaptı. Başkan Sındır, üretime geçilene kadar çay servisinin devam edeceğini söyledi.
 
BMC'de 18 yıldır çalışan Türk Metal İş Sendikası 1 No'lu Şube Başkanı Halil İbrahim Tosun'dan bilgi alan Sındır, 2 bin 300 çalışanı bulunan fabrikanın yan sanayi ve ailelerle birlikte on binlerce insana ekmek kapısı olduğunu vurguladı. İşçilerin yeni bir talepte bulunmadığını, yalnızca hakettikleri maaşlarını istediklerini belirterek, "Bu hak talebinin her zaman yanındayım. Dilerim, devlet yetkilileri ve sermaye sahipleri üzerine düşeni yapar. Bu fabrikaya kilit vurulmaz, vurulmamalı. Umarım üretim en kısa sürede başlar. Çözümsüz geçen her gün, geleceği tehlikeye sokan bir sürece doğru gidilmesine neden oluyor." şeklinde konuştu.
(CİHAN)