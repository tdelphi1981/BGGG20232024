Elektrik tüketimi yüzde 5,1 arttı
Türkiye'de elektrik tüketimi 2012 yılında yüzde 5,1 arttı 
 Türkiye Elektrik İletim Anonim Şirketi (TEİAŞ) verilerine göre, 2011 yılında 230 milyar 306,3 milyon kilovatsaat (kWh) düzeyinde olan elektrik tüketimi geçen yıl yüzde 5,1 artarak 241 milyar 946,8 milyon kWh düzeyinde gerçekleşti. 
 Aylık bazda bakıldığında ise geçen yılın Aralık ayında tüketim 2011 yılının aynı ayına göre yüzde 0,3 gerileyerek 21 milyar 34,6 milyon kWh oldu. 
 2012 yılı Ocak ayında 21 milyar 358,6 milyon kWh, Şubat ayında 20 milyar 5,1 milyon kWh, Mart ayında 20 milyar 685,3 milyon kWh, Nisan ayında 18 milyar 233,2 milyon kWh, Mayıs ayında 19 milyar 4,4 milyon kWh, Haziran ayında 20 milyar 58,4 milyon kWh, Temmuz ayında 22 milyar 827,9 milyon kWh, Ağustos ayında 21 milyar 599,8 milyon kWh, Eylül ayında 19 milyar 902,2 milyon kWh, Ekim ayında 18 milyar 153,3 milyon kWh, Kasım ayında da 19 milyar 86,1 milyon kWh elektrik tüketilmişti. 
 Geçen yılın rekor tüketimi Temmuz ayında gerçekleşti. Temmuz’da elektrik tüketimi bir 2011 yılının aynı ayına göre yüzde 8,3 artarak 22 milyar 827,9 milyon kWh düzeyine çıktı. 
 -Serbest üreticinin üretimi arttı
  
 2012 yılında Türkiye’de 239 milyar 80 milyon kWh elektrik üretildi. Çeşitli anlaşmalar çerçevesinde 5 milyar 820 milyon kWh’lık dış alımla birlikte, tüketime sunulan enerji miktarı 244 milyar 900 milyon kWh düzeyine ulaştı. 
 Elektrik üretiminde geçici işletme sonuçları incelendiğinde, 2012’de Elektrik Üretim Anonim Şirketi (EÜAŞ) termik santrallerindeki üretim bir önceki yıla göre yüzde 11,4 azalarak 32 milyar 443,23 milyon kWh, hidrolik santrallerindeki üretim ise yüzde 3,8 artarak 38 milyar 274,2 milyon kWh oldu. 
 EÜAŞ’ye bağlı ortaklıklarda elektrik üretimi yüzde 6,8 (20 milyar 104,5 milyon kWh), otoprodüktörlerdeki üretim yüzde 3,5 (12 milyar 676,8 milyon kWh), yap-işlet-devret santrallerindeki üretim yüzde 9,3 (14 milyar 33,1 milyon kWh), serbest üretim santrallerindeki üretim de yüzde 18,3 (73 milyar 913,7 milyon kWh) artış gösterdi. İşletme hakkı devri santrallerinden üretim yüzde 0,2, yap-işlet santrallerindeki üretim de yüzde 4,1 azaldı. 
 Leyla Ataman Özel - AA