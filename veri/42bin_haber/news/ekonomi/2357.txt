Konya-Karapınar, Atatürk Barajı'nı ikiye katlayacak
Enerji ve Tabii Kaynaklar Bakanlığı'nın 4 yıl süren çalışmalarıyla Konya Karapınar'da 1,8 milyar tonluk linyit rezervi keşfedildi. Bakanlık, 5 bin MW gücündeki termik santrale yaklaşık 30 yıl yetebilecek rezervin ekonomiye kazandırılması için harekete geçti. Karapınar sahasında üretilecek elektrik Atatürk Barajı'nın iki katı kadar olabilecek.
Enerji ve Tabii Kaynaklar Bakanlığı'na bağlı Maden Tetkik ve Arama Kurumu (MTA) yaz-kış aralıksız 4 yıl süren çalışmaların ardından Konya Karapınar'da 1,8 milyar tonluk linyit rezervi keşfetti. 5 bin megavat (MW) gücündeki termik santrale yaklaşık 30 yıl yetebilecek rezerve sahip sahanın ekonomiye kazandırılması için harekete geçen Enerji ve Tabii Kaynaklar Bakanlığı, burada 2 bin 400 MW kurulu güce sahip Atatürk Barajı'nın iki katı elektrik üretilmesini hedefliyor. 
Havzadaki rezervle ilgili bilgi veren Enerji ve Tabii Kaynaklar Bakanı Taner Yıldız, enerjide yerli kaynakları ekonomiye kazandırmak için çalışmalarına aralıksız devam ettiklerini belirterek, bu doğrultuda aralıksız 4 yıl süren çalışmaların ardından Konya Karapınar'da önemli bir linyit rezervine ulaşıldığını söyledi. 
  TÜRKİYEDE PETROL VE DOĞALGAZIN ENLERİ  
Adeta küçük bir Elbistan Havzası niteliğindeki Karapınar sahasının 1,8 milyar tonluk linyit rezervine sahip olduğunu bildiren Yıldız, şunları kaydetti: 
Konya Karapınar'da 1,8 milyar tonluk rezerve ulaşıldı. Bu kapasitenin daha da artabileceğini gözlemliyoruz. Biz, yerli ve yenilenebilir enerji kaynaklarının daha çok hakim olması için temel politikalarımız ve stratejilerimiz çerçevesinde yolumuza devam ediyoruz. Karapınar'da 5 bin MW civarında bir havza çalışması yapmayı planladık. Bununla Atatürk Barajı'nın iki katı kadar Türkiye'ye bir rezerv sağlamış olacağız. Yaklaşık 7-8 milyar dolarlık da bir yatırım öngörüyoruz. Nasıl Afşin-Elbistan'da 12 milyar dolarlık bir yatırımın planlaması yapıldıysa bunu da benzer bir havza çalışmasıyla yapacağız. 
 
Afşin-Elbistan'ı kaçıran üzülmesin 
 
Karapınar sahasının uluslararası yatırımcıların yanında yerli yatırımcıların hatta Konyalı sanayicilerin buluşabileceği bir rezerve sahip olduğunu dile getiren Bakan Yıldız, rezervin kurulacak 5 bin MW gücündeki santrale 30-40 yıl rahatlıkla hizmet verebileceğini dile getirdi. 
Afşin-Elbistan kömür havzasının daha etkin değerlendirilmesi için bir süre önce Türkiye ile Birleşik Arap Emirlikleri arasında 8 bin MW kapasiteli elektrik santrali yapımını içeren anlaşmayı imzaladıklarını anımsatan Yıldız, Bu anlaşma yapıldıktan sonra, 'bizde benzer bir çalışmayı yapabilirdik diyen yatırımcılara şunu öneriyoruz; gelin sizde başka yerde yapın. Eskişehir bölgesinde yine bir kömür havzamız olacak, önümüzdeki günlerde bunu da kamuoyuyla paylaşacağız dedi.