Denizbank'ın satış rakamı 6,9 milyar lira olarak kesinleşti
Sberbank'ın Denizbank'ın sermayesinin yaklaşık yüzde 99,85'ini temsil eden toplam 715 milyon adet adet Denizbank hissesi için Dexia Participation Belgique SA (DBP) ve Dexia SA'ya (DSA) ödediği nihai satış bedeli 6 milyar 900 milyon 88 bin 413,47 lira olarak kesinleşti. Daha önce yapılan açıklamada ödenecek tutarın 6 milyar 469 milyon 140 bin 728 lira olduğu açıklanmış ve nihai satış fiyatının proforma finansal tabloların hazırlanması ve kesinleşmesinin ardından belirleneceği duyurulmuştu.

Bugün Kamuyu Aydınlatma Platformu'na (KAP) yapılan duyuruya göre fiyat uyarlaması tamamlanarak hesaplanan toplam 430 milyon 947 bin 685,47 liralık ilave tutarın, Sberbank, DPB ve DSA arasında imzalanan 8 Haziran 2012 tarihli Alım ve Satım Sözleşmesi tahtında anlaşılan döviz kuru üzerinden hesaplanarak 184 milyon 833 bin 377 euro olarak Sberbank tarafından 27 Aralık 2012 tarihinde DBP ve DSA'ya ödeneceği bildirildi.

Yapılan duyuruda ayrıca, sözleşmede belirtilen beher hisse için, nihai satış bedelinin 9,65033 lira olarak hesaplandığı belirtilerek çağrı başlangıç tarihinde 1 lira nominal değerli hisse için faiz tutarı eklenmiş çağrı fiyatının 9,05867 lira olarak hesaplandığı hatırlatıldı.

25 Aralık 2012 tarihinde sonlanan çağrı ile ilgili olarak tamamlanan fiyat uyarlaması çerçevesinde hisse başına 0,60272 liralık ilave fark oluştuğu ve bu kapsamda çağrıya katılan pay sahiplerine hisse başına 0,60272 liralık ilave farkın da 27 Aralık 2012 tarihinde ödeneceği kaydedildi.