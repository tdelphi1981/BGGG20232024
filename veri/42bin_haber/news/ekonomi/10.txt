Trafik sorununa katlanabilir, elektrikli çözüm
Tasarım mühendisi Gökhan Çeterez'in ürettiği elektrikli bisiklet, katlanıp kolaylıkla taşınabiliyor.
İstanbul Fuar Merkezi'ndeki İnovasyon Türkiye Fuarında bisikletini sergileyen Tasarım Mühendisi Gökhan Çeterez, vatandaşları bisiklet kullanmaya teşvik etmek amacıyla ilk önce elektrikli bisiklet yapmaya başladığını, ardından farklı özellikler katmaya çalıştığını belirtti. 
Bunlardan birinin de katlanma özelliği olduğunu anlatan Çeterez, katlanma mekanizmasının, büyükşehirlerde önemli olduğunu ifade etti.
Gökhan Çeterez, elektrikli ve katlanma özelliğine sahip bisiklet projesini ilk olarak Bilim, Sanayi ve Teknoloji Bakanlığı'na sunduklarını, daha sonra buradan aldıkları hibe desteğiyle projeyi gerçekleştirdiklerini vurguladı.

Tasarımın kendisine ait olduğunu kaydeden Çeterez, Bakanlıktan onay alınca projeye Haziran ayında başladık. Tasarımının yanı sıra marka tescili de bana ait. Bu üretimde yenilikler sağladık. Öncelikle, bisikleti çok hafiflettik. Yani mevcut yurt dışında üretilen elektrikli bisikletlerden çok daha hafif dedi.

19 kuruşa 30 kilometre

Bisikletin bataryasının doldurulmasıyla 30 kilometre yol alınabildiğini belirten Çeterez, şöyle konuştu: 
Elektrikli bisikletlerde standart menzil 30 kilometre. Bu bisiklet de o kadar gidiyor. Ancak bizim büyük batarya seçeneğimiz de var. O takılınca 100 kilometre yol alabiliyorsunuz. Bisikletin şarjı 19 kuruşa doluyor. Yani 19 kuruşluk elektrikle 30 kilometre gidebiliyorsunuz. 30 kilometre gidebilmek için 2 litre akaryakıt kullanılması gerekli.

Çeterez, bisikletin şarj edilmesinin kolay olduğunu, şarj adaptörünün bisiklete entegre edildiğini söyledi. 
Yurt dışında üretilen bisikletlerin adaptörlerinin ayrı olduğunu ve onun da taşınması gerektiğini anlatan Çeterez, ürettiği bisiklet sayesinde kullanıcının kabloyu çekip evindeki prize takarak şarj edebileceğini vurguladı. 
Gökhan Çeterez, çalıştığında sadece 48 desibel ses çıkaran bisikletin egzozunun ve karbon salınımının olmadığını da anlattı. 


Çeterez, bisikletin özgün özelliklerinden birinin de kolay katlanabilir olduğuna dikkati çekerek, şu bilgiyi verdi: 
Mesela işe giderken katlayıp metrobüs veya bir başka toplu taşıma aracında yanınızda taşıyabilirsiniz. Bisikletimiz çok kolay katlanabiliyor. Hedefimiz, bisikletin katlandığında bir sırt çantası haline gelebilmesi. Şu anda katlandığında ölçüleri 60x70x20 boyutlarında. Özgün tasarımımızda tekerlekler de birbirine temas edebiliyor. Bataryamızı da içerisine gömebildiğimiz için ayrı bir çıkıntı yapmıyor. Elektrik motorlarımız tekerlek göbeğinde olduğu için yine çıkıntı oluşmuyor. 
Çeterez, kurdukları bir firma aracılığıyla 2013'te seri üretime geçeceklerini belirterek, fiyatın 900 ile 3 bin 700 lira arasında değişeceğini sözlerine ekledi.