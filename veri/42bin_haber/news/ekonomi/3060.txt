"Enflasyon ve işsizlik riskleri yükseliyor
Türkiye İşveren Sendikaları Konfederasyonu'nca (TİSK), 2012 yılında sanayide verimlilik azalırken, reel işgücü maliyetinin arttığı belirtilerek, enflasyon ve işsizlik risklerinin yükseldiğine dikkat çekildi.
TİSK'ten yapılan yazılı açıklamada, Türkiye İstatistik Kurumu'nun (TÜİK) açıkladığı imalat sanayi üretimi, istihdam ve işgücü maliyeti verileri esas alınarak yapılan hesaplamalara göre, 2012 yılında, 2011 yılına göre verimliliğin yüzde 1,2 düştüğü, buna karşılık reel işgücü maliyetinin yüzde 3 oranında arttığı ifade edildi. 2012 yılının dördüncü çeyreğinde bir önceki yılın aynı dönemine göre verimlilik yüzde 1,6 oranında azalırken, reel işgücü maliyetinin yüzde 5,2 oranında yükseldiği belirtilen açıklamada, şunlar kaydedildi:
Çalışılan saat başına üretimle ifade edilen verimlilik azalırken, fiyat artışlarından arındırılmış (reel) işgücü maliyetinin artması, işletmelerin rekabet gücünü zayıflatıyor, ülke ekonomisinde enflasyon ve işsizlik artışları tehlikesini beraberinde getiriyor. 
Birim işgücü maliyetinin dördüncü çeyrekte yüzde 6,9; yıllık ortalamada yüzde 4,3 oranında büyümüş olması da bu tehlikelerin bir işareti niteliğinde görülüyor. Öte yandan, üretim artışının da giderek zayıfladığı ve sıfıra yaklaştığı dikkati çekiyor. İstihdam artışına gelince, bu süreçte geçmişe göre zayıflamış olmakla birlikte, 2012 sonu itibariyle üretime kıyasla daha iyi durumda görünüyor.