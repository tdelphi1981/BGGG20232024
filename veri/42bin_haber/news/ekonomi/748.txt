Motorlu araçlarda 2013 sigorta teminat bedelleri belli oldu
Motorlu araçlar için 2013 yılında uygulanacak asgari sigorta teminatları belirlendi.
Hazine Müsteşarlığı'nın Karayolları Motorlu Araçlar Zorunlu Mali Sorumluluk Sigortasında Tarife Uygulama Esasları Hakkında Yönetmelikte Değişiklik Yapılmasına Dair Yönetmeliki Resmi Gazete'de yayımlandı.  
Buna göre, 1 Ocak 2013 tarihinden itibaren geçerli olacak asgari maddi sigorta teminatı otomobil ve taksi için araç başına 25 bin lira, kaza başına 50 bin lira; sağlık gideri kişi başına 250 bin lira, kaza başına 1 milyon 250 bin lira; sakatlanma ve ölüm teminatı da kişi başına 250 bin lira, kaza başına 1 milyon 250 bin lira oldu. 
Söz konusu teminatlar, sürücü dahil 9-15 arası koltuk kapasiteli minibüsler için araç başına 25 bin, kaza başına 50 bin lira; sağlık gideri açısından kişi başına 250 bin, kaza başına 2,5 milyon lira olarak uygulanacak. Sakatlanma ve ölüm durumları için de sağlık gideri için belirlenen teminatlar geçerli olacak. 
Otobüsler açısından değerlendirildiğinde, sürücü dahil 16-30 arasındaki yolcu kapasiteli otobüsler için maddi teminat minibüslerle aynı oranlarda uygulanacak.
Anılan türdeki otobüsler için sağlık gideri teminatı kişi başına 250 bin, kaza başına 4 milyon lira olarak belirlenirken, sakatlanma ve ölüm teminatı için de aynı tutarlar geçerli olacak. 
Sürücü dahil 31 koltuk ve üzeri yolcu kapasiteli otobüsler için de kişi ve araç başına maddi teminat yine 25 ve 50 bin lira olarak uygulanacak. 
Söz konusu otobüsler için sağlık gideri teminatı kişi başına 250 bin, kaza başına 7 milyon 750 bin olarak uygulanacak. Bu tutarlar, sakatlanma ve ölüm teminatlarını da kapsayacak. 
Öte yandan diğer tüm araçlar için maddi teminat kişi başına 25 bin, kaza başına 50 bin lira, sağlık gideri ile sakatlanma ve ölüm teminatı kişi başına 250 bin lira olarak belirlendi. 
Bu arada, 1 Ocak 2013 tarihinde yürürlüğe girecek, Karayolu Yolcu Taşımacılığı Zorunlu Koltuk Ferdi Kaza Sigortası Tarife ve Talimatında Değişiklik Yapılmasına Dair Tarife ve Talimat da Resmi Gazete'de yayımlandı. 
Buna göre, teminat tutarları, taşımanın yapıldığı motorlu kara taşıtındaki görevli sürücü ve yardımcıları ile yolcu koltuğu başına, sağlık giderleri ile sakatlanma ve ölüm için 175'er bin lira oldu. 
Zorunlu Karayolu Taşımacılık Mali Sorumluluk Sigortası Tarife ve Talimatında Değişiklik Yapılmasına Dair Tarife ve Talimata göre de sağlık gideri ile sakatlanma ve ölüm teminatı tüm motorlu araçlar için kişi başına 250 bin lira olarak belirlendi. 
Söz konusu tutar kaza başına ise aracın büyüklüğü ve yolcu kapasitesine göre 1 milyon 750 bin lira ile 12,5 milyon lira arasında değişiyor.