En ucuz suyu Bursa tüketiyor
Türkiye'nin en büyük 5 kenti arasında Bursa'da yaşayanlar, şebeke suyuna 10 metreküpü aşmamaları koşuluyla en az bedeli ödüyor 
  Türkiye’nin 5 büyük kentinden İzmir ve Bursa’da su sarfiyatını azaltmak amacıyla konutlar için su bedelinde kademeli tarife, diğer üç şehir olan İstanbul, Ankara ve Adana’da ise tek bir tarife uygulanıyor.  
 Bursa’da yaşayanlar, kademeli sistem sayesinde, aylık 10 metreküpü aşmamaları koşuluyla 5 büyükşehir içeresinde suya en az bedeli ödüyor. Bursalılar, 10 metreküpe kadar kullandıkları suya metreküp başına 2,41 lira, 10 metreküp sonrası kullanımda ise metreküp başına 4,58 lira ödemek zorunda.  
 Kademeli fiyatlandırmanın uygulandığı diğer kent İzmir’de ise 20 metreküpe kadar kullanımda birim başına 2,82 lira ödeyen aboneler, 20 metreküp üstü kullanımda ise birim başına 7,29 lirayla 5 büyük kent arasında en pahalı suyu kullanıyor.  
 10 METREKÜP ÜSTÜ KULLANIMDA EN UCUZ ANKARA
  
 Su bedelinin kademesiz belirlendiği kentlerden Ankara’da, 1 metreküp su için abonelerden 2,70 lira alınıyor. Ankara, bu fiyat tarifesiyle 5 büyükşehir içerisinde 10 metreküp üstü kullanımda, suya en az bedel ödenen kent konumunda bulunuyor. İstanbul’da, 1 metreküp suya atık su bedeli hariç 3,40 lira alınıyor. 
 Atık su bedeliyle birlikte 1 metreküp su, yaklaşık 4 liraya ulaşıyor. İstanbullular, böylece KDV ve faturadaki diğer bedeller hariç, kademeli tarife uygulanan Bursa ve İzmir’dekilerin üst tarifeye geçmemeleri koşuluyla diğer 4 büyük kentte yaşayanlara göre, suya ortalama yüzde 50 daha fazla para ödüyor. Su bedelinin yine kademesiz olduğu Adana’da ise 1 metreküp suya 2,78 lira alınıyor. 
 AA