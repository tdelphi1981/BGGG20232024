Kasko fiyatları yüzde 50 artıyor
 
 POSTA
  
 Ezeli rekabet nedeniyle Zorunlu Trafik Sigortası ve kasko fiyatlarını istediği gibi artıramayan sigorta şirketlerinin zararı son yıllarda katlanarak arttı. Daha fazla dayanamayan sigortacılar, son düzenlemeleri fırsat bilip poliçelerde yüzde 1000’lere varan zam yaptı. Vatandaş ise enflasyonun üzerinde artan fiyatlardan rahatsız 
 Haber: Bilal Emin Turan
  
 Trafikteki taşıt sayısı her geçen gün artıyor ve Türkiye İstatistik Kurumu’nun (TÜİK) son verilerine göre; 17 milyona ulaştı. Bu aynı zamanda milyonlarca kişinin zorunlu trafik sigortası ve kasko sigortası yaptırması anlamına geliyor. Fakat son günlerde zorunlu trafik sigortasındaki prim bedellerinin yüzde 400’lere varan oranlarda artmasıyla Hazine’nin yaptığı kasko düzenlemeleri taşıt sahiplerinin huzurunu kaçırdı. 
 EN DÜŞÜĞÜ 300 TL'NİN ÜZERİNDE
  
 Öyle ki; 2011’de 150-200 lira olan özel araç Zorunlu Trafik Sigortası prim bedelleri bugünlerde 350-800 liraya kadar çıktı. Hatta söz konusu olan ticari araçtaysa (taksi) fiyat bazı kentlerde 10 bin liraya ulaşıyor. Sebebi Hazine’nin zorunlu sigorta primini belirleme işini sigorta şirketlerine bırakması, sigorta şirketlerinin de insafsızca ‘bu kent riskli, bu araç riskli’ deyip primleri yüzde 1000’e varan oranlarda artırması. 
 'ZORUNLU' ARTTIİ SIRA KASKODA
  
 Vatandaş zorunlu sigortayla ilgili beladan kurtulmaya çalışırken, sessiz sedasız kasko düzenlemeleri ortaya çıktı. Hazine tarafından yapılan bu düzenlemeler kasko sigorta bedellerini en az yüzde 50 artırıyor. Bazı güvencelerin artı prim ödenerek elde edilmesini şarta bağlayan Hazine, faturayı yine vatandaşa kesti. Hele lüks aracınız varsa ve hasarda orijinal parça kullanılmasını istiyorsanız kelimenin tam anlamıyla yandınız. 
 ZARAR 6 YIL SONRA FARK EDİLDİ
  
 Vatandaşın tepkisi büyüyünce sigortacılar, ‘Maliyetler yükseldi zarar ediyoruz’ bahanesine sığınmaya başladı. Türkiye Sigorta Birliği Başkanı Recep Koçak’ın verdiği bilgiye göre; sektör 6 yılda 2.8 milyar zarar etti. 2012’nin ilk 9 ayında sektörün zararı trafik sigortasında 652 milyon liraya, kaskoda 100 milyon liraya ulaştı. Bu açıklamalar da aslında düzenlemelerin kimlerin zorlamasıyla yapıldığının açık göstergesi. 
 1 NİSAN'DAN İTİBAREN KASKO POLİÇESİ ZAMLI
  
 Hazine son düzenlemeleriyle, bugüne kadar zarar ettikleri halde rekabet nedeniyle poliçelere zam yapmayan sigorta şirketlerinin elini rahatlattı. Yeni yıl ile birlikte kafalarına göre belirledikleri Zorunlu Trafik Sigortası bedellerini ‘şu kent riskli, bu araç riskli’ diyerek ticari araçlarda poliçe fiyatlarını 10 kata varan oranlarda artıran şirketler 1 Nisan’dan itibaren de aynısını kasko poliçelerinde yapacak. 
  
 BENDEVİ PALANDÖKEN
  
   
 'HAZİNE BU YANLIŞI GÖZDEN GEÇİRSİN'
  
 Sigorta şirketlerinin keyfi uygulamalarına karşı çıkan isimlerden biri de Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken. Aynı araca 1500 liradan 10 bin liraya kadar sigorta fiyatı belirlendiğini kaydeden Palandöken, “Zorunlu Trafik Sigortası tek fiyat olsun. Hazine bu yanlışı düzeltsin. Hazine’ye bu farklılığın giderilmesi için talepte bulunduk ve Hazine yetkilileri çalışma yapılacağını söyledi” dedi. 
 SİGORTACI AÇIKLAMAYI DAHA SONRA YAPACAK
  
 Konuyla ilgili olarak görüşmeye çalıştığımız sigorta şirketleri, açıklamalarını daha sonra yapacaklarını söylerken, Hazine ise adeta ‘kapı duvar’ kesildi. Düzenlemeye neden gerek duyulduğu şeklindeki sorumuza yetkisizlik gerekçesiyle Hazine’den kimse yanıt vermedi. Sigorta şirketleri zarar gerekçelerinden biri olarak topladıkları primin yüzde 10’unu Sosyal Güvenlik Kurumu’na devretme zorunluluğunu gösterirken, zararın asıl kaynağı firmalar arasındaki rekabet nedeniyle fiyatların artmaması.