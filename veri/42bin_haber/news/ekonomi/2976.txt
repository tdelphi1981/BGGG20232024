2B arazisi sahiplerine müjde
2B arazileriyle ilgili yeni bir düzenleme Türkiye Büyük Millet Meclisi'nden geçerek yasalaştı. Yasayla tarım arazileri için rayiç bedel oranı yüzde 70'ten yüzde 50 çekildi.
Yüz binlerce kişiyi yakından ilgilendiren 2B yasasında bir kez daha değişikliğe gidildi. Daha önceki düzenlemede 400 metrekareye kadar olan araziler için alınacak ücret, rayiç bedelin yüzde 70'inden yüzde 50'sine çekilmişti.

Tarımsal amaçlı kullanılan ve üzerinde mandıra, sera, ağıl kümes gibi yapılar bulunan yerlerin satış bedeli için bu 400 metrekare sınırı kaldırıldı. Buna göre büyüklüğüne bakılmaksızın tarım arazilerinden alınacak bedel, rayiç bedelin yüzde 50'si olacak.

Yasayla taksitli ödemeler için belirlenen sürede de uzatmaya gidildi.

Yasaya göre, satış bedelinin, tarımsal amaçlı alanlar için yüzde 10'u, diğer alanlar için yüzde 20'si, en geç 3 ay içinde peşin olarak tahsil edilecek.

Kalan tutar, belediye ve mücavir alan sınırları içinde en fazla 5 yılda 10 eşit taksitte, belediye ve mücavir alan sınırları dışında ise en fazla 6 yılda 12 eşit taksitte faizsiz olarak ödenecek.