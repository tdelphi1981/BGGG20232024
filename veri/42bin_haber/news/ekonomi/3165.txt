Turkcell uçuşa geçti
İstanbul Menkul Kıymetler Borsası'nda (İMKB) işlem gören Turkcell hisse senetleri Sermaye Piyasası Kurulu'nun (SPK) şirkete 3 bağımsız üye atamasının ardından önceki kapanışa göre yaklaşık yüzde 2 oranında değer kazandı.
Dün günü 11,55 liradan kapatan Turkcell hisseleri SPK'nın şirketin üç ortağından her birinin bir temsilcisini yönetim kurulundan alarak yerlerine 3 bağımsız üye atamasının ardından güne yükselişle başladı ve en yüksek 11,80 lirayı gördü.

AA Muhabirinin sorularını yanıtlayan, Borsa Yatırımcıları Derneği (BORYAD) Başkanı Ali Bahçuvan, SPK'nın atamalarıyla oluşacak yeni yönetim kurulunun, Çukurova Grubu'nun da desteği ile gerekli düzenlemeleri yapabileceğini ve genel kurulun yapılmasını sağlayabilecek bir hale geldiğini kaydetti.

Bahçuvan, SPK'nın atamalarının uzun zamandır beklenen bir şey olduğunu, Kurul'un şirket ortaklarına şimdiye kadar sorunu kendi aralarında çözmeleri için yeterince süre verdiğini belirtti.

Yönetim Kurulu'nun Genel Kurul kararı alması için son günler olması nedeniyle SPK'nın bu müdahaleyi yapması gerektiğini ifade eden Bahçuvan 'Görünen o ki SPK şirkette gerek ana sözleşme değişikliği gerekse Genel Kurul için SPK tarafından istenilen yeni düzenlemelerin yapılamayacağı yönünde tehlike gördü ve atamaları yaptı' dedi.

Ortaklara eşit davranmak adına hakim ortaklardan birer üyenin göreve alındığını hatırlatan Bahçuvan 'Yeni atanan bağımsız üyelerle şu anda şirket yönetim kurulunda 4 üye ortaklar dışında görev yapıyor. Şirket ana sözleşmesine göre yönetim kurulu kararlarının 5 oyla alınabildiği düşünülürse SPK'nın istediği düzenlemeler için Çukurova Holding'in destek vermesi durumunda yabancı ortaklar istemese bile Yönetim Kurulu karar alabilecek duruma geldi' değerlendirmesinde bulundu.

-'Mayıs ayında birikmiş temettüleri dağıtma kararı çıkabilir'-

Bahçuvan, son gelinen noktada bazı hukuki itirazların olabileceğini, buna rağmen yönetim kurulu çağrı yaparsa bir buçuk ay içinde genel kurul yapılabileceğini düşündüğünü belirterek, bu süreçte İngiliz Yüksek Mahkemesi Privy Council'in, Çukurova Holding ile Rus Altimo arasında devam eden mahkemede nihai kararı verebileceğini ve Çukurova Holding'in Altimo'ya bedelini ödeyerek hisseleri geri alabileceği ihtimalinin de olduğunu kaydetti.

Bahçuvan değerlendirmesine şöyle devam etti:

'Çukurova Holding'in 3 yıllık biriken temettüleri dağıtmak istediğini biliyorum. Privy Council karar verir ve hisse devri de 2 ayda bitirilerek tedbir ortadan kalkarsa mayıs ayındaki Genel Kurul'da temettü kararı ve SPK'nın istediği tüm düzenlemeler yapılabilir.

Birikmiş 3 yıllık temetttü dağıtımı kararının alınması durumunda bu büyüklükte bir temettü oranının şirketin hisse senetlerini de olumlu etkileyeceğini düşünüyorum. Ayrıca Yönetim Kurulu tarafından kullanılamayan birikmiş kar paylarının kullanılabilir duruma gelmesi de hisse performansını olumlu etkileyecektir.'