Doğalgaza zam görünmüyor
Enerji ve Tabii Kaynaklar Bakanı Taner Yıldız, doğalgaz fiyatlarına yeni bir zam gelip gelmeyeceğine ilişkin, "Bu ay içerisinde yaptığımız hesaplamalarda bu görünmüyor" dedi. Atlantik Konseyi Enerji ve Ekonomi Zirvesi'nde gazetecilerin sorularını yanıtlayan Yıldız, bu zirvenin son derece önemli olduğunu, zirve kapsamında bakanlıklarına 19'a yakın ikili görüşme talebinin geldiğini kaydetti. 

Yıldız, doğalgazdaki fiyat ayarlamalarının kompresör merkezleri ve iletim hatları ile herhangi bir ilgisinin bulunmadığını dile getirerek, doğalgaz fiyatlarını çok daha dominant, etkin faktörlerin belirlediğini ifade etti. 

Taner Yıldız, şunları söyledi:
"Dün Plan Bütçe Komisyonu'nda da bakanlığın sunumu vardı. Orada da tekrar ettim. Mesken ve sanayi açısından baktığımızda doğalgazın fiyatı 27 tane ülke arasındaki en ucuz ikinci ve üçüncü sıradadır. O açıdan bunun pahalı veya ucuz olduğunu değerlendirirken buna dikkat edilmesi gerektiği kanaatindeyim. Birçok yerden doğalgazla alakalı yeni gelişme haberleri alıyoruz. Bunların bir kısmı olumlu, bir kısmı olumsuz. 

Japonya'daki nükleer santralle ilgili kazanın yansımaları dünyada fiyat artışına sebep oldu. Dünyadaki bütün beklenen, fiyatın daha hızlı düşeceğiydi, Avrupa'daki tüketim azaldığı için. Türkiye'de ise tam tersi, Türkiye'de son iki yılda doğalgaz tüketimi yaklaşık yüzde 25'ler civarında arttı. Bizim doğalgaz tüketiminin altyapımızdan daha hızlı büyüdüğünü söylemek zorundayım. Bu da önemli bir faktör. Ama fiyat regülasyonları ile alakalı tesiri çok daha farklı faktörlerden kaynaklanıyor."

Bir gazetecinin, "doğalgaza yeni zamlar olup olmayacağı"na ilişkin sorusuna Yıldız, "Her ayın sonunda bunu değerlendiriyoruz. Bu ay içerisinde yaptığımız hesaplamalarda bu görünmüyor. İçinde bulunduğumuz ay ile alakalı her ayın kendisi içerisinde değerlendirme yapılıyor" cevabını verdi. 

Bakan Yıldız, Suriye'ye elektrik satışına ilişkin bir soruya ise "Suriye makamları ile görüşmüyoruz. Ama özel sektörün görüşmeleri çerçevesinde Suriye'nin böyle bir talebi olduğunu biliyoruz. Şu anda elektrik transferi henüz başlamış değil" karşılığını verdi.