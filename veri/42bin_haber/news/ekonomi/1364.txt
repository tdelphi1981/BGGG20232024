Sultan Abdülhamitin hayali 15 bin kişiye iş kapısı olacak
Sultan Abdülhamit döneminde, Filyosta uluslararası bir ticaret ve sanayi alanı oluşturulması fikri gerçeğe dönüşüyor. Karma Endüstri Bölgesi olarak ilan edilen Filyosta, liman ve sanayi yatırımlarıyla 15 bin kişi istihdam edilecek.

Zonguldak’ın Çaycuma ilçesine bağlı Filyos beldesinde, Osmanlı Padişahı 2. Abdülhamit döneminden (1876-1909) itibaren uygulamaya konulması beklenen Filyos Projesi kapsamında Karma Endüstri Bölgesi ilan edilen havzanın 10-15 bin kişiye istihdam sağlaması planlanıyor. Bölgenin 8.5 milyar Euro’luk yatırım çekmesi bekleniyor. Sultan Abdülhamit döneminde hazırlanan ‘Anadolu’da Genel Üretim Raporu’nda Filyos’ta denizden açılacak kanallar vasıtasıyla gemilerin Gökçebey ilçesine kadar girerek yükleme-boşaltma yapabileceği uluslararası bir ticaret ve sanayi alanı oluşturulması projesiyle kurulan yatırım hayali, havzanın 8 Eylül 2012’te Bakanlar Kurulu Kararı ile Karma Endüstri Bölgesi ilan edilmesiyle gerçeğe dönüşecek. 
Büyük ölçekli sanayi ve enerji yatırımı yapılacak Filyos’a, bölgedeki işsizlik ve göç sorunun minimize edilmesiyle ekonomik kalkınma sürecine girebilmesi açısından büyük önem veriliyor. Başbakanlık Yatırım Destek ve Tanıtım Ajansı’ndan alınan bilgiye göre, toplamda 2 bin hektarlık alanı kapsayan Filyos’ta, Endüstri Bölgesi içerisinde liman ve diğer kısımlar için ayrılan bölgeler çıkarıldıktan sonra sanayi tesisleri için planlanabilecek  alan büyüklüğü 400 hektar olarak öngörülüyor. Zonguldak Valisi Erol Ayyıldız, Filyos’ta büyük firmaların sanayi tesisi kurabilmek için şimdiden müracaatta bulunduğunu söyledi. 
Yatırım için sıraya girdiler 
Bilim, Sanayi ve Teknoloji İl Müdürlüğü’nde kentteki işadamlarını Filyos’a yatırım yapmak için yönlendirecek birim oluşturduklarını ifade eden Vali Erol Ayyıldız “Havzaya yatırım için akla gelebilecek her türlü sektöre yönelik talepler var. Endüstri Bölgesi’nin 400 hektar alanın taleplere göre genişlemesi öngörülüyor. Cazip teşviklerden faydalanmak isteyen yatırımcılar havzayı yatırım için tercih edecek” diye konuştu. 
İstanbul’un deniz trafiği de hafifleyecek 
Vali Ayyıldız projeyle ilgili şunları söyledi: “Filyos binlerce kişiye istihdam sağlamasının yanı sıra ülkemizin ekonomik atılım yapmasına da katkı verecektir. Alan ve limanla ilgili tüm altyapı çalışmaları bitirildi. Liman yatırım ihalesini bekliyoruz. Bütünüyle bu bölge Batı Karadeniz Kalkınma Projesi olarak değerlendirilmelidir. Aynı zamanda Ankara’nın da limanı olacaktır. Karadeniz’e ulaşımı olan tüm ülkelere hizmet verilecek. Ayrıca İstanbul’un deniz trafiğini de hafifletecek. Burası Karadeniz’in dünyaya açılan kapısı olacaktır. Filyos’ta yatırımlar hayata geçtiğinde 10-15 bine yakın istihdam gerçekleşecek. Böylesi büyük yatırımların bir arada yer aldığı başka bir bölge yoktur. Bu açından Filyos ülke ekonomisinin de lokomotifi olacaktır.”