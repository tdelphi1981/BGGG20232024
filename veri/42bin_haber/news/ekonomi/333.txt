Kadınlar internetten alışverişi sevdi
Private shopping sitelerinin hayatımıza girmesi ile birlikte uzun yıllar yüzde 25'lerde kalan online alışveriş yapan kadınların oranı, son yıllarda yüzde 45'lere kadar ulaştı 
 Elektronik Ticaret İşletmecileri Derneği (ETİD) Yönetim Kurulu Başkanı Hakan Orhun, son birkaç yıla kadar e-ticaret sektörünün teknoloji ürünlere ve erkek kullanıcılara ağırlıklı olarak gelişim göstertiğini fakat private shopping sitelerinin yaygınlaşmasıyla birlikte bu durumun kısa sürede değişmeye başladığını belirtti. 
 Kadınların, private shopping siteleri sayesinde internetten daha fazla alışveriş yaptıklarını anlatan Orhun, şöyle konuştu: 
 "Uzun yıllar yüzde 25’lerde kalan online alışveriş yapan kadınların oranı son yıllarda yüzde 45’lere kadar ulaştı ve toplam hacmin içerisinde teknoloji kategorisi hala önemini korusa da, giyim, aksesuar, ev dekorasyon gibi farklı kategoriler de ön plana çıkmaya başladı. Giyim kategorisi bunlar arasında en hızlı büyüyen kategori haline geldi. Bunun sonucu olarak da Collezione, LCW, Oxxo gibi pek çok perakende markası kendi satış sitelerini açmaya başladı.  
 KOBİ'LERE FIRSAT YARATIYOR
  
 Ayrıca bu sitelere ve satılan ürünlere olan talep arttıkça, web siteleri kendi markalarını da oluşturmaya başladılar. Tüm bu süreç sektörün büyümesi için büyük önem taşımakta. Bugün baktığımızda günlük hayatta mağazadan satın alabildiğiniz her şeyi internet üzerinden de satın alabiliyorsunuz. İşini geliştirmek isteyen KOBİ’ler de kendilerine e-ticaret dünyasında yer edinmeye çalışıyor. Bu şekilde de tüm sektörleri e-ticaretin içerisinde görmek mümkün hale geliyor."  
 E-devlet projelerinin de sektör için çok önemli olduğunu ve bu projelerin hızla devreye girmesiyle beraber sektörün daha da canlanacağını ifade eden Orhun, şöyle devam etti: 
 "Zaten Türk internet kullanıcısı sosyal mecralarda çok etkin ancak interneti bir hayat biçimi olarak seçtiğinde, bu hem o kişiye birçok yeni yol açacak hem de avantajlar dünyasıyla buluşturacak. O nedenle 30 milyonu aşkın internet kullanıcısının büyük bir kısmı birkaç sene içinde sektörümüzde yaşayacakları başarılı bir deneyimle artık internet alışverişcisi olacak." 
 AA