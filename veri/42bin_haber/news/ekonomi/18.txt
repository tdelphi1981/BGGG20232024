Diyarbakır'a 257 milyon liralık terminal binası
Diyarbakır'a 257 milyon liralık yeni havalimanı terminal binası yaptırılıyor.
Başbakan Recep Tayip Erdoğan'ın geçen yıl, Diyarbakır Havaalanı'na yeni terminal binası yaptırılacağına ilişkin açıklamasının ardından başlatılan çalışmalar tüm hızıyla sürüyor.  
Mevcut havaalanı içinde bulunan ve 2. Taktik Hava Kuvvet Komutanlığı'nca atış alanı olarak kullanılan 1 milyon 100 bin metrekerelik alan, havalimanı terminal binası, taksi yolu ile apron inşa edilmek üzere Milli Savunma Bakanlığı'ndan Devlet Hava Meydanları İşletmesi Genel Müdürlüğü'ne (DHMİ) devredildi. 
Mühimmatı Azerbaycanlılar temizledi

Devri yapılan alandaki mühimmatın temizlenmesi için yapılan ihaleyi kazanan Azerbaycan Mayınlı Alanların Temizlenmesi Milli Ajansı (ANAMA) ekipleri, bir süre önce alanın temizliğini tamamladı. Ardından bu alanda apron ve taksi yolunun yapımına başlandı. 
Yeni terminal binası yapım işi ise 4734 sayılı Kamu İhale Kanunu'nca yaklaşık bir ay önce ihale edilirken, yapılan değerlendirme sonucunda yeterliliği tespit edilen 5 firma kısa süre içerisinde teklif vermeye davet edilecek. Tekliflerin alınmasının ardından ihaleyi kazanan firmanın bu yıl içerisinde terminal binasının yapımına başlayacağı belirtildi.

-Bin 38 araçlık kapalı otopark

İki yılda tamamlanarak hizmete açılması planlanan 87 bin metrekare kapalı alana sahip iç ve dış hatlar terminal binası, yıllık 5 milyon yolcu kapasiteli olacak. 6 köprü, bin 38 araçlık kapalı otopark, arıtma tesisi ve ısı merkezinin yer alacağı yeni terminal binasıyla Diyarbakır Havalimanı modern bir görünüme bürünecek. Yeni apron sayesinde ise aynı anda 10 uçak yolcu indirip alabilecek. Diyarbakır Havalimanı Terminal binasının maliyetinin apron ve taksi yolu için yapılacak 29 milyon liralık harcamayla toplam 257 milyon liraya mal olacağı belirtildi.

-Bölgeye yatırımı artıracak

Diyarbakır Organize Sanayi İş Adamları Derneği (DOSİAD) Başkanı Aziz Özkılıç, bir kentin sanayileşmesinde ulaşımın büyük önem taşıdığını belirterek, yapılacak havalimanının Diyarbakır başta olmak üzere Güneydoğu Anadolu Bölgesi'ndeki illere yatırımı artıracağını söyledi. 
Diyarbakır'da yıllardır uluslararası havalimanının kurulmasını istediklerini, bu taleplerinin gerçekleştiriliyor olmasından dolayı da son derece mutlu olduklarını vurgulayan Özkılıç, şöyle konuştu: 
Mevcut havaalanındaki apron ile terminal binasının yetersizliği nedeniyle günde ancak 20 uçak seferi yapılabiliyordu. Yurt dışı seferleri ise hiç yapılamıyordu. Yeni terminal binası sayesinde yurt dışı uçak seferleri başlayacak. Diyarbakır'a günlük 50'yi aşkın uçak seferi düzenlenecek. Ulaşımın kolaylaşmasıyla kente yatırım artacak. Bölgeye yeni Teşvik Yasası sayesinde yoğun talep var. Bu taleplerin büyük bölümü İstanbul, İzmir, Ankara ve Bursa gibi kentlerimizden. Uçak seferlerinin artması yatırımcı ilgisini daha da artıracaktır. 
Ayrıca bölgeden yurt dışına ihraç yapan firmalar ile bunların ürünlerini almaya gelen yabancıların seyahatleri dış hatlar olmadığı için sıkıntılıydı. Bu ihracatı da olumsuz etkiliyordu. Yeni terminal binası sayesinde bölgeden ihracat da artacaktır. Ortadoğu ile ticaret hacminde büyük artış var. Ortadoğu ülkelerine yönelik uçak seferlerine çok acil ihtiyacımız var. Özellikle Erbil'e yoğun talep var.

Turizme büyük katkı yapacak

Diyarbakır Kültür Turizm ve Musiki Derneği (DİKTUM-DER) Başkanı Kenan Aksu ise Güneydoğu Anadolu Bölgesi'nin çok büyük tarihi kültür varlıklarına sahip olmasına rağmen bugüne kadar turizmden istenilen payı alamadığını söyledi. 
Bu konudaki sıkıntılardan birinin de hava ulaşımı olduğunu, yapılacak yeni havalimanı terminal binası sayesinde Diyarbakır'a yurt içi ve yurt dışından çok sayıda uçak seferinin düzenleneceğini bildiren Başkan Aksu, bunun turizme de büyük katkı sağlayacağını ifade etti.
Aksu, Diyarbakır'dan çok sayıda uçak seferinin düzenlenmesinin turist sayısını artıracağını vurgulayarak, şöyle dedi: 
257 milyon liralık yeni havalimanı terminal binası Diyarbakır'ın yanı sıra bölge turizmine de çok olumlu etki yapacaktır. Son dönemlerde bölgede sağlık turizmi de başladı. Ortadoğu ülkelerinden gelip bölgedeki hastanelerde tedavi olanlar var. Çok sayıda uçak seferinin yapılması ulaşımı kolaylaştırmakla beraber ücretini de ucuzlaştıracaktır. Diyarbakır, her gün Avrupa ve Ortadoğu ülkelerine uçak seferi düzenlenecek kapasiteye sahiptir. Modern terminal binasının yapımına katkısı olan herkese teşekkür ediyoruz.