1 milyon ton buğday tasarrufu fırsatı
Gıda, Tarım ve Hayvancılık Bakanlığınca hazırlanan Un Tebliği taslağının yürürlüğe girmesiyle ekmeklik buğday unundaki kepek oranı alt limiti 0,70, üst limiti ise 1,00'e olacak.
Gıda, Tarım ve Hayvancılık Bakanlığı'nın hazırladığı Un Tebliği taslağına göre ekmeklik buğday unundaki kepek oranı alt limiti 0,70, üst limiti ise 1,00 olacak. Böylece Türkiye, ekmek yapımında yıllık 1 milyon tonluk buğday tasarrufu sağlayacak. 
Gıda, Tarım ve Hayvancılık Bakanlığı yetkililerinden aldığı bilgiye göre, ekmeklik undaki kepek oranı şu anda yürürlükteki düzenlemede 0,55 iken, sektör görüşlerinin alınmasının ardından hazırlanan taslakta bu oran en az 0,70 olarak yer alıyor. 
Düzenlemenin yürürlüğe girmesiyle halk arasındaki adıyla beyaz ekmekteki kepek oranının artırılması, 100 kilogram buğdaydan elde edilen 78 kilogram unun tümünün ekmek yapımında kullanılmasını sağlayacak. 
Şu anda yürürlükte olan 0,55 kepek oranında un, 100 kilogram buğdaydan alınan 68 kilogram unla üretiliyor. Bu işlem yapılırken kepek oranının azaltılması için buğdayın çekirdek kısmına yakın bölümler alınıyor. Kabuğuna yakın bölümlerden oluşan 10 kilogramlık un ise farklı şekilde değerlendiriliyor. Buğdayın kabuk kısmı ise kepek şeklinde kullanılıyor. Öte yandan bu miktarda buğdaydan 99 kilogram tam buğday unu üretilebiliyor. 
Taslağın yürürlüğe girmesiyle zorunlu hale gelecek 0,70 oranında kepekli un ve tam buğday ekmeği uygulaması, buğdayda tasarruf sağlayacak. Düzenleme sonrası 100 kilogram undan 0,75 kepek oranına sahip 78 kilogram un elde edilebilecek. Kalan kısım ise yine kepek olarak kullanılabilecek.
2 hafta içerisinde tamamlanması öngörülen düzenlemenin yürürlüğe girmesiyle Türkiye, ekmek yapımında yılda 1 milyon ton buğday tasarruf edecek. 
Tuz miktarı yüzde 25 azaltılmıştı

Düzenlemeyle unların ambalajında kullanılan malzemenin ürünle temas eden yüzeyleri Türk Gıda Kodeksi Gıda ile Temas Eden Madde ve Malzemeler Yönetmeliği'ne uygun kağıt esaslı madde ve malzemelerden olacak. Ambalajın un ile temas eden yüzeylerinin kağıt esaslı olmasıyla una dışardan kirlilik unsurlarının bulaşma riski azalacak. 
Yeni tebliğle fırınlarda dökme un kullanımının ve silo sisteminin yaygınlaştırılması amaçlanıyor. Buna göre işletmeler gereken hijyenik şartlarını taşıyorsa, fırınlarda silo sistemine geçebilecek ve dökme un kullanabilecek. Bu şekilde un israfının azaltılması, ambalaj ve işçilik maliyetlerinin düşürülmesi ve hijyen gerekliliklerinin daha iyi sağlanması öngörülüyor. 
Bakanlık, daha önce yaptığı düzenlemeyle kepek oranını artırdığı temel besin maddesi ekmekte, Dünya Sağlık Örgütü'nün tuz tüketim limitlerini dikkate alarak tuz miktarını yüzde 25 oranında azaltmıştı. 
Tam buğday ekmeğini yaygınlaştırma çalışmaları da yürüten Bakanlık, bu ekmeğin, ekmek satışı yapılan yerlerde bulundurulmasını zorunlu hale getirmişti.