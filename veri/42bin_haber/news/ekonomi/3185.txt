Emsal olacak park
Park alanlarında sadece tek katlı prefabrik yapılara izin verilmesine rağmen Edirnede çam ağaçlarının kesilip 2 katlı betonarme bina yapılmasına mahkemeden iptal kararı çıktı. Kararın diğer park alanları için de emsal olması bekleniyor.
EDİRNEde park alanında çam ağaçları yok edilerek inşa edilen 2 katlı betonarme bina için mahkemeden iptal kararı çıktı. Mahkeme,imar planı hükümlerine göre park alanında yapılacak yapıların tek katlı, en fazla 3.50 metre yükseklikte, sökülüp taşınabilir olması şartına rağmen, betonarme, 2 katlı ve 5.82 metre yükseklikte inşa edilerek, hukuka, şehircilik ilkelerine ve kamu yararına aykırı işlem yapıldığını vurguladı. 
İMZA KAMPANYALARI YAPILDI 
Edirneliler park alanına beton inşaatı için çeşitli gösteriler yaparak imza kampanyası başlatmış, Mimarlar Odası da Edirne Belediyesinin inşaatla ilgili ruhsatının iptali için kurum aleyhine dava açmıştı. Mahkeme daha önce yürütmesini durdurduğu inşaatla ilgili davada iptal kararı verdi. Karar kesinleşirse bina yıkılacak ama kesilen çam ağaçları için artık çok geç. Davacı TMMOB avukatı Bülent Kaçar, Edirnede bu şekilde park alanlarına inşa edilen ya da inşası planlanan 30a yakın yer var. Bunlar için de emsal olacak dedi. 
ÇAM AĞAÇLARI SÖKÜLDÜ 
Edirne Belediyesi 12 Haziran 2012 tarihinde, 1. Murat Mahallesindeki park alanına yap-işlet-devret modeliyle 2 katlı, 104 metrekare lokal yapılması için Sarayiçi İzcilik Gençlik ve Spor Kulübü Derneğine yapı ruhsatı verdi. İhaleye bir tek bu dernek katılırken sözleşmeye göre dernek binayı aylığı 155 liradan, 10 yıllığına kiraladı. Halk, parkta çam ağaçlarının yerin sökülerek inşaata başlanmasıyla verilen ruhsattan haberdar oldu. Sökülen çamların başka yere dikileceği söylense de ağaçlar götürüldüğü yerde kurudu. Edirne Kent Konseyi öncülüğünde bir araya gelen sivil toplum örgütleri dernek tarafından park alanında çam ağaçları kesilerek yapılan inşaatın yasadışı olduğunu belirterek, acilen durdurulması ve mevzuata aykırı işlem yapan, karar alan ve faaliyette bulunanlar hakkında adli ve idari işlem başlatılmasını istedi, protestolar düzenlendi. 
Ruhsatı da iptal edildi 
MAHKEME 10 Eylül 2012 tarihinde, Park alanında sadece sökülüp taşınabilir malzemeden olacak şekilde yapı yapılması gerektiği yönünde plan hükmü bulunmasına rağmen, betonarme yapı için verilen yapı ruhsatının imar planına, yapılaşma koşullarına, planlama esaslarına, şehircilik ilkelerine ve kamu yararına aykırı olduğu gerekçesiyle yürütmeyi durdurma kararı verdi. Mahkeme aynı gerekçelerle yapı ruhsatını da iptal etti.