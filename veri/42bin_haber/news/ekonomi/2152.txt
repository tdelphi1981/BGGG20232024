Berrak Tekstil yurt dışına açılıyor
 
 Berrak Tekstil'in ortaklarından Salih Çetinkaya, uzun yıllardır iç giyim sektöründeki başarılarını, ürünlerinin kalitesine ve hemen hemen her yaşa hitap eden geniş bir ürün yelpazeleri olmasına bağlıyor. 
 Çetinkaya, önümüzdeki 3 yıl içinde en büyük hedeflerinin basın ve reklam çalışmaları ile tüketici tarafından çok daha tanınan bir marka haline gelmek olduğunu söyledi. Türkiye olarak iç giyiminde çok başarılı olduklarını da vurgulayan Çetinkaya, diğer yabancı ve ünlü markalara nazaran Türk markalarının kalite ve kullanım rahatlığı olarak çok daha ileride olduklarını belirtti. 
 Önümüzdeki yıllarda yine en büyük hedeflerinden birinin ürün gamlarını daha da geliştirmek olduğunu söyleyen Çetinkaya Berrak Tekstil'de  iç giyimden pijama takımlarına kadar her türlü iç giyim ihtiyacını karşıladıklarını belirtti. 
 Salih Çetinkaya sözlerine şöyle devam etti:  "Yine önümüzdeki 3 ya da 4 yıl içinde hedeflerimiz arasında 25 ülkeye ihraç ettiğimiz ülke sayısını 42 ülkeye çıkartmak var. Bu ülkelerden bazıları Romanya, Kuzey Afrika ve eski Rus cumhuriyetleri ve Balkanlar. Her ay 2 yeni ülkeyi bu yüzden ziyaret edip bağlantılar kuruyoruz. Ayrıca yine önümüzdeki 4 yıl içerisinde, bir fabrika daha yine İstanbul’da kurup istihdam sağlamak en büyük hedeflerimiz arasında bulunmaktadır" dedi.