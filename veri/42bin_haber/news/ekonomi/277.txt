İşsizlik azaldı
Türkiye'de işsizlik oranı, Ağustos'ta geçen yılın aynı ayına göre 0,4 puan azalarak yüzde 8,8 oldu. İşsiz sayısı 76 bin kişi azaldı.
Ağustos ayında kentsel alanlarda işsizlik oranı 0,7 puanlık azalışla yüzde 10,9, kırsal alanlarda ise 0,1 puanlık artışla yüzde 4,8 olarak belirlendi. 

Türkiye İstatistik Kurumu'nun (TÜİK) Hanehalkı İşgücü Araştırması, '2012 Ağustos Dönemi Sonuçları'na göre, geçen yılın Ağustos ayında 2 milyon 521 bin kişi olan işsiz sayısı 76 bin kişi azalarak, bu yılın aynı ayında 2 milyon 445 bin kişiye geriledi. 

İstihdam ise 24 milyon 884 bin kişiden 25 milyon 367 bin kişiye çıktı. 

Ağustos ayında işgücüne katılma oranı yüzde 50,7 olarak belirlendi. 

'İstihdam yaratıyor'

Maliye Bakanı Mehmet Şimşek, ekonomideki yumuşak iniş sürecine rağmen işsizlik oranının düşmeye devam ettiğini belirterek, 'Birçok ülkede istihdam kayıplarının telafi edilemediği bir ortamda Türkiye istihdam yaratmaya devam etmektedir. Ülkemizde son 1 yılda 483 bin, 2007'den beri ise 4,6 milyon ilave istihdam sağlanmıştır' dedi.