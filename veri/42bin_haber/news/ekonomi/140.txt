Şimşek: Reyting kuruluşları Türkiyeyi geriden takip ediyor
Maliye Bakanı Mehmet Şimşek, uluslararası reyting kuruluşlarının Türkiye'yi geriden takip ettiğini söyledi. Şimşek, Pamukkale Üniversitesi (PAÜ) yeni akademik yıl açılış törenine katılmak için geldiği Denizli'de, Vali Abdülkadir Demir'i de ziyaret etti.
Bakan Şimşek, burada yaptığı konuşmada Fitch'in Türkiye'nin notunu yatırım yapılabilir seviyesine çıkarmasına rağmen bunu yeterli bulmayan Başbakan Recep Tayyip Erdoğan'ın açıklamasıyla ilgili bir soruyu cevaplandırdı. Türkiye'nin siyasi istikrar, bütçe ve kamu dinamiklerindeki iyileştirmeye göre daha iyi bir notu hak ettiğini belirterek, "Türkiye'nin büyüme potansiyeline ve performansına, genel olarak makroekonomik dengelerine bakarsanız belki daha iyi bir notu hak ediyor. Burada önemli olan, reyting kuruluşları hep geriden takip etti ama finans piyasaları Türkiye'yi hep daha yukarıda fiyatladı. Finans piyasalarına, gelişmiş ülkelerle faiz farkına bakarsanız, risk göstergelerine bakarsanız Türkiye'nin daha iyi fiyatlandığını zaten göreceksiniz. Önemli olan, ülkemizin batıyla batının gelişmiş ülkeleriyle arayı daha hızlı kapatması. Tabii ki başarımızın takdir edilmesi, tescil edilmesi önemli. Onun özel sektöre de kamuya da olumlu yansımaları var. Hazine'nin borçlanma faizleri yüzde 7'nin altına indi. Ben eminim ki bu not artışlarıyla birlikte, önümüzdeki dönemde bunun devamıyla birlikte özel sektörün uzun vadeli ve düşük maliyetli kaynaklara erişimi de daha mümkün hale gelecek." dedi.

Başbakan Erdoğan'ın açıklamalarına katıldığını vurgulayan Şimşek, "Finans piyasaları, Türkiye'nin notunu zaten uzun bir süredir belirlemiş durumda. Reyting kuruluşları biraz daha geriden geliyor ama biz yine de Fitch'in attığı adımı takdirle karşılıyoruz. Hakikaten Türkiye'nin geldiği noktayı göstermesi açısından önemli." diye konuştu.

Bakan Şimşek, "bedevi-kutup ayısı" tartışmalarıyla ilgili bir soru üzerine ise, "Biz her zaman karşılıklı saygı içerisinde ülkemizin sorunlarını çözme çabasında olduk. Buna da devam etmemiz lazım." ifadelerini kullandı.