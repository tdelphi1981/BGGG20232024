Dış ticaret rakamları açıklandı
Türkiye'nin ihracatı bu yılın Kasım ayında, geçen yılın aynı ayına göre yüzde 24,8 artarak 13 milyar 829 milyon dolar, ithalat ise yüzde 12,5 artarak 20 milyar 986 milyon dolar olarak gerçekleşti.
Dış ticaret açığı ise söz konusu dönemde yüzde 5,5 oranında azalarak 7 milyar 571 milyon dolardan 7 milyar 158 milyon dolara geriledi.

Türkiye İstatistik Kurumu (TÜİK) ile Gümrük ve Ticaret Bakanlığı işbirliğiyle oluşturulan 2012 yılı Kasım ayına ilişkin geçici dış ticaret verileri açıklandı.

Buna göre, Kasım ayında ihracat, geçen yılın aynı ayına göre yüzde 24,8 artarak 13 milyar 829 milyon dolar, ithalat ise yüzde 12,5 artarak 20 milyar 986 milyon dolar olarak gerçekleşti. Aynı dönemde dış ticaret açığı ise 7 milyar 571 milyon dolardan 7 milyar 158 milyon dolara geriledi.

Geçen yılın Kasım ayında yüzde 59,4 olan ihracatın ithalatı karşılama oranı, bu yılın aynı ayında yüzde 65,9'a yükseldi.

Takvim etkilerinden arındırılmış seriye göre de Kasım ayında, geçen yılın aynı ayına göre ihracat yüzde 13,1 artarken, ithalat yüzde 0,3 oranında azaldı. Mevsim ve takvim etkilerinden arındırılmış seriye göre ise Kasım ayında, bir önceki aya göre ihracat yüzde 2,5 azalırken, ithalat yüzde 0,7 oranında arttı.