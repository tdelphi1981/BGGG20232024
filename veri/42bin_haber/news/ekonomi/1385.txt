Borçlu mükellefe hatırlatıcı SMS
Maliye Bakanı Mehmet Şimşek, ''Gelir İdaresi Başkanlığı'nca borçlu mükelleflerimize borçlarını hatırlatıcı SMS göndermeye başlıyoruz'' dedi. Şimşek, Antalya'daki bir otelde Gelir İdaresi Başkanlığı tarafından düzenlenen Vergi Dairesi Başkanlıkları Yıllık değerlendirme ve Hedef Toplantısı'na katıldı.

Bakan Şimşek, 75 milyon insanın hakkını, hukukunu korumak için çalıştıklarını, bunların içinde girişimcilerin de olduğunu dile getirerek, ilk defa mükellefler için ''Mükelleflerin hakları bildirgesi'' yayınladıklarını, ilk defa vergi denetiminin standartlarını oluşturduklarını, ilk defa idareye karşı mükellefin konumunu muazzam şekilde güçlendirdiklerini bildirdi.

Mükellef bir beyanda bulunmuşsa, veya kamu alacağı tespit edilmişse onun da tahsilatının önemli olduğunu vurgulayan Şimşek, ''Tahsilat konusunda kamuya yapılacak ödemelerin önceliklendirilmesinde en altta olmaması lazım. Aslında bizim mükelleflerimizin kamu, yani 75 milyon insanın alacağını önceliklendirmesi gerekiyor'' dedi.

Mükelleflere yardımcı olmak, tahsilatı daha da artırmak açısından önemli çalışmalar yapıldığını anlatan Şimşek, ''Gelir İdaresi Başkanlığı'nca borçlu mükelleflerimize borçlarını hatırlatıcı SMS göndermeye başlıyoruz. Şu anda sistematik, güçlü bir şekilde bunun altyapısı oluşturuldu. Bu mesajlarda borç rakamı olmayacak, çünkü borç değişen bir kalem, daha önemlisi mahrem bir konu. Mükellefler arzuladığı zaman, internet sitemizden öğrenebilecekler'' diye konuştu. 

Bakan Şimşek, mesaj gönderilecek mükelleflerin belirlendiğini, bu yıl bu uygulamanın başlayacağını bildirdi.

''Borçlarınızı sorgulatın'' tavsiyesi

Herhangi vatandaşın Gelir İdaresi Başkanlığı'nın web sitesine kendi kimlik verileri ile girerek rahat bir şekilde borcunun olup olmadığı yönünde sorgulama yapabileceğine işaret eden Şimşek, ''Eskiden vergi dairesine gelecek, oradaki iş yoğunluğu arasında borçlarını takip edecek. Biz şimdi buna son vermiş oluyoruz. Hizmete başladığımız andan itibaren 3,5 milyon mükellefimiz sorgulama yapmış. Ben samimi bir şekilde tavsiye ediyorum'' diye konuştu.