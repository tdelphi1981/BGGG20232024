Türk mucide bakan sahip çıktı
Buluşunu Çin'e satmak isteyen girişimciye, Enerji ve Tabii Kaynaklar Bakanı Yıldız sahip çıktı 
 Enerji ve Tabii Kaynaklar Bakanı Taner Yıldız, yakıt kullanılmadan sulamaya imkan veren buluşunun Türkiye’de destek görmediğini iddia ederek patentini Çin’e satmak istediğini söyleyen girişimciye sahip çıktı. Bakan Yıldız, patentini Çin’e satmamasını istediği ziraat yüksek mühendisi girişimciyi ikna etmek için makam aracına alarak, Bakanlık’a götürdü. 
 Ankara Sanayi Odası (ASO) Konferans Salonu’nda Dünya Enerji Konseyi Türk Milli Komitesi tarafından düzenlenen "2012 yılı Dünya Enerji Görünümü Türkiye Tanıtımı" toplantısına katılan Bakan Yıldız’a buradaki konuşmasının ardından katılımcılarca sorular yöneltildi. 
 Bu sırada söz alan ve adının Şahin Bekişoğlu, olduğunu belirten bir kişi, ziraat yüksek mühendisi olduğunu, elektrik ve mazot kullanılmadan tarımsal sulama yapan bir sistem geliştirdiğini söyledi. 
 Buluşunu Kayseri’nin Sarız ilçesine bağlı Yaylacı Köyü’nde uyguladığını çok büyük oranlarda enerji tasarrufu sağladığını ifade eden Bekişoğlu, buluşun Türkiye’de yeterince ilgi görmediği siteminde bulunarak, bu nedenle buluşun patentini Çin’e satmak istediğini dile getirdi. 
 Bakan Yıldız, buluş sahibi hemşehrisinden toplantıdan sonra kendisinin beklemesini rica etmesine Bekişoğlu, olumlu yanıt verdi. 
 Toplantının ardından çıkışta ASO binasının önünde buluş sahibini bekleyen Taner Yıldız, burada basın mensuplarına, Türkiye’nin yerli kaynaklarının yine Türkiye’de değerledirilmesini isteklerini söyledi. 
 Çin’in kendisine has üretim kaynaklarının olduğunu belirten Yıldız, Bekişoğlu’nu buluşunu Çin’e satmaması için ikna edeceğini dile getirdi.
 Bekişoğlu’nun yanına gelmesi üzerine Bakan Yıldız, ziraat yüksek mühendisi girişimciyi ikna etmek için makam aracına alarak, Enerji ve Tabii Kaynaklar Bakanlığı’na götürdü.