ABD ile ekonomik ilişkilerde 2. bahar
Türk iş dünyası Obamanın tekrar ABD Başkanlığını kazanmasını Türkiye için bir şans olarak değerlendiriyor. İki ülke arasındaki ekonomik ilişkilerde son yıllarda yaşanan bahar havasının sürmesi, ticaretin artması bekleniyor.

ABD Başkanlık seçim sonuçları Türkiye ekonomi çevreleri tarafından da memnuniyetle karşılandı. İkinci kez ABD Başkanı olan Barack Obama’nın dört yıl önce göreve geldiğinde ilk deniz aşırı seyahatini Türkiye’ye yaptığını hatırlatan Türk iş dünyası, geçen dört yıl içerisinde iki ülke arasındaki ilişkilerin bahar havası yaşandığını, yeni dönemde de bunun devam etmesini beklediklerini kaydettiler. İlk seçim döneminde Türkiye’de ve Arap coğrafyasında sempati toplayan Barack Obama, ilk dört yıllık başkanlığı döneminde Başbakan Tayyip Erdoğan ile yakın bir güven ilişkisi kurdu. İki ülke arasındaki ilişkileri, statejik ortaklıktan, ‘model ortaklık’ biçimine dönüştü. ABD ile ticari ilişkileri yakından takip eden işadamları, Obama’nın Türkiye için bir şans olduğunu düşünüyor. 
20 milyar dolarlık ticaret 
2002-2011 yılları arasında ABD ile ticaret hacmi 6.4 milyar dolardan 20.6 milyar dolara yükseldi. Ancak bu rakam çok düşük bulunuyor. 4.6 milyar dolarlık ihracata karşılık, 16 milyar dolarlık ithalat gerçekleştirildi. Dengesizlikte 11.5 milyar dolara ulaşılmış oldu. ABD’den yatırımcı çekmeye de devam edilecek. 
Sabancı: Türkiye ve dünya için olumlu bir seçim 
GÜLER Sabancı, Barack Obama’nın ikinci kez ABD Başkanlığına seçilmesine ilişkin, ‘’Bu seçimde Amerika, Obama’nın işsizlikle mücadele eden, büyümeye odaklı, sosyal devlet anlayışı daha kuvvetli ekonomik politikaları ve ilerici, birleştirici ve çeşitliliğin altını çizen anlayışını seçti’’ dedi. Amerikan halkının ‘’Obama’yla devam’’ demesinin pek çok liderin bu dönemde girdikleri seçimleri kaybettikleri düşünüldüğünde daha etkileyici bir anlam kazandığını vurgulayan Sabancı, şöyle konuştu: ‘’ABD Başkanlık seçiminin ortaya çıkardığı sonucu hem dünya, hem Türkiye açısından önemli ve olumlu buluyorum. Öncelikle, ekonomik kriz nedeniyle ‘istikrar’ adına daha katı ekonomi politikaları benimseyen Avrupa’ya karşın, Obama yönetimi bugüne kadar daha ılımlı ve büyüme odaklı bir ekonomi politikası izledi. Bu politikanın yeni dönemde de  devam etmesini bekliyoruz ve seçim sonucunun dünya ekonomisinin krizi atlatması için olumlu bir süreci başlatacağına inanıyoruz. Diğer yandan, Washington yönetimi yaklaşık bir yıldır seçim kampanyasına odaklandığı için dünya sorunlarına yaklaşım gösterememişti. Ancak, liderliğin devam etmesiyle, vakit kaybı olmadan ABD’nin dünya sorunlarına ve özellikle Türkiye’yi de yakından ilgilendiren bu bölgenin sorunlarının çözümüne ilişkin yeni dış politika uygulamalarını en kısa zamanda hayata geçireceğini umuyorum.’’ 
ŞİMDİ İCRAAT ZAMANI 
İthalatından binde 9 pay almalıyız 
Dış Ekonomik İlişkiler Kurulu (DEİK) Başkanı Rona Yırcalı: Başkan Obama’nın ikinci döneminde kendisinden beklentimiz çok açık: Sayın Başkan ikili ilişkilerimizde eksikliğini hissettiğimiz ekonomi perspektifini ‘model ortaklık’ kavramı ile gündeme getirdi. Şimdi bunu icraata dökmesini bekliyoruz. Amerika’ya gerçekleştirdiğimiz ihracata bakınca rakamları gözlüğümle okuyamıyorum, mikroskop gerekiyor!  Ya teknoloji-transferi yoluyla, ya ihracatımızı artırmak için belirli özel projeler yoluyla adım atılması lazım. Amerikalı dostlarımızın artık bunu görmesi lazım, temenniler yetmiyor.  Türkiye’ye bu noktada özel muamele gerekiyor. Başkan Obama’nın iradesi ile bu iş çözülür. Amerika’nın ithalatında binde 9 paya ulaşmamız lazım. 
Türkiye’nin öneminin farkında 
TABA Başkanı Ekim Alptekin: “Erdoğan döneminde ikili ilişkilerimiz daha önce hiç olmadığı kadar yakınlaştı. Obama, Suriye, Libya, füze kalkanlarının konumlandırılması gibi Amerikan bölgesel politikaları açısından kilit konularda Türkiye’nin önemini gören bir lider” dedi. 
Bölgesel riskler azalacak 
Türkiye İşadamları ve Sanayicileri Konfederasyonu (TUSKON) Başkanı Rızanur Meral: Barack Obama’nın Amerikan ekonomisini iyi yönettiği kanaatindeyim. İkinci sefer başkan seçilmesiyle, Amerika’daki ekonomik toparlanmanın devam edeceği kanaati mevcut. Küresel anlamdaki barışçıl yaklaşımlara, küresel istikrara ve barışın oluşması ile devamına katkıda bulunacağına inanıyoruz. Ortadoğu konusundaki yaklaşımların Türkiye için ekonomik sonuçları olabilecek bölgesel riskleri azalttığı kanaatindeyiz. TUSKON olarak Başkan Barack Obama’nın seçilmesini olumlu bulduk. 
İlişkiler daha da gelişecektir 
Müstakil Sanayici ve İşadamları Derneği (MÜSİAD) Başkanı Nail Olpak: Bu dönemde de ABD’nin Türkiye ile ilişkilerinde karşılıklı olarak yakınlık ve iletişimin başta ekonomide olmak üzere olumlu olacağını düşünüyorum. Başbakan Erdoğan’la Başkan Obama’nın birbirlerini tanıyan liderler olmasının bu yeni dönemde farklı ve pozitif sonuçlarını göreceğimize inanıyorum. Obama’nın yeniden seçilmesinden memnunum.