Başbakan'a 'Davos'a gel' çağrısı
Dünya Ekonomi Forumu Avrupa Direktörü Martin Bruncko, 'Bu yıl Türkiye'den güçlü bir heyet geliyor. Biz Türkiye Başbakanı'nı da en kısa zamanda Davos'ta görmeyi istiyoruz' dedi.
AA muhabirinin sorularını yanıtlayan Bruncko, Dünya Ekonomi Forumu olarak Türkiye ile ilişkilerin mükemmel olduğunu, geçen yıl Ortadoğu, Kuzey Afrika ve Avrasya Zirvesi'ni İstanbul'da gerçekleştirdiklerini hatırlatarak, toplantının Dünya Ekonomi Forumu Türkiye ilişkilerinin ne kadar iyi olduğunun temsili olduğunu belirtti.

'Türkiye'nin geniş bir delegasyonla Davos'a katılmasından son derece memnunuz' diyen Bruncko, 2009 yılında yaşanan moderatör krizi sonrasında Başbakan Recep Tayyip Erdoğan'ın foruma katılmadığını hatırlatarak, şunları kaydetti:

'Biz her zaman hükümet liderlerinin toplantımızda olmasından büyük bir memnuniyet duyarız. Bu yıl birçok lider Davos'taki toplantımıza katılacak. Başbakan Erdoğan'ın da toplantıya katılmaktan memnuniyet duyacağını, fakat yoğun programı nedeniyle katılamadığını düşünüyoruz. Bu son derece anlaşılabilir bir durum. Bu yıl Başbakan'ın katılımı olmasa da Türkiye'den Başbakan Yardımcısı Ali Babacan'ın da aralarında bulunduğu büyük bir delegasyonun katılımı olacak. Bu yıl Türkiye'den güçlü bir heyet geliyor. Biz Türkiye Başbakanı'nı da en kısa zamanda Davos'ta görmeyi istiyoruz'

26 Ocak Cumartesi gününe kadar sürecek toplantıların ana temasının 'dirençli dinamizm' olarak belirlendiğini belirten Bruncko, dünya liderlerinin büyüme için gerekli dinamizmi ortaya koymalarını istediklerini, bu yüzden bu yıl Davos'ta temanın 'dinamizm' olduğunu belirterek, 'Peki neden biz 'dirençli dinamizmden' bahsediyoruz. Dünya ekonomisi halen ciddi risklerle dolu. Dinamizmi sürdürebilmemiz için ekonomide bazı tedbirler almamız lazım ama aynı zamanda bazı riskleri de alabilmemiz gerekiyor. Bu riskleri almadan dinamizmi ve büyümeyi elde edemeyiz. Büyümek için hangi riskleri almamız, hangi tedbirleri almamız gerekir, bunları belirlememiz gerekiyor' diye konuştu.

Türkiye'nin dirençli dinamizm için örnek teşkil ettiğini vurgulayan Bruncko, 'Dirençli dinamizm akla Türkiye'yi getiriyor. Türkiye sadece Avrupa değil, dünyanın en dinamik ekonomilerinden biri... Türkiye'nin son yıllarda büyük bir hızla büyüdüğünü, kişi başına milli gelirin ciddi bir şekilde artış kaydettiğini gözönünde bulundurmak gerek' dedi.

Açıklamalarında sık sık Türkiye'nin dirençli büyümesinden 'Türk Modeli' olarak söz eden Bruncko, Türkiye'nin Avrupa krizine karşın yüksek oranda büyüme kaydettiğini ifade ederek, 'Bu oranlarda büyüme kaydetmek gerçekten çok zordur. Bu büyüme Türk modelini çok daha etkileyici kılıyor. Bu yüzden de hem finansal kuruluşların hem de yabancı yatırımcıların Türkiye'ye son yıllarda gösterdiği ilgi dikkat değer bir şekilde artıyor. Geçen sene bölgesel zirve için İstanbul'u seçmiş olmamız bu yüzden tesadüf değildi' şeklinde konuştu.

Yakın zamanda İngiltere Başbakanı David Cameron'un, Avrupa Birliği'nde gerekli adımların atılmaması halinde İngiliz halkının birlikten çıkabileceği yönündeki söylemine ilişkin soruya Bruncko, 'Davos'un güzelliği de bu... Dünyanın dört bir yanından liderler bu konuları konuşabilecek. Özellikle açık görüşmeler sorunların çözümlenmesi için temel teşkil edecek önemli kararların alınmasını sağlayacaktır. Foruma aralarında Rusya Başbakanı Medvedev, Almanya Şansölyesi Angela Merkel, İngiltere Başbakanı David Cameron ve İtalya Başbakanı Mario Monti gibi önemli liderler katılacak' diye konuştu.

-Kaos içinde direnç ve dinamizm aranacak-

Dünyanın dört bir yanından 2 binin üzerinde iş dünyası liderinin katılacağı, 50 devlet başkanı ve başbakanın katılım göstereceği, Dünya Ekonomi Forumu Yıllık Toplantısı İsviçre'nin Davos kasabasında gerçekleştirilecek.

Dünya Ekonomi Forumu'na Türkiye'den aralarında hükümet üyeleri, iş dünyası ve sivil toplum temsilcilerinin de bulunduğu yoğun bir katılım olacak.

Başbakan Yardımcısı Ali Babacan, Dışişleri Bakanı Ahmet Davutoğlu, Enerji ve Tabii Kaynaklar Bakanı Taner Yıldız ve Aile, Sosyal Politikalar Bakanı Fatma Şahin ve Merkez Bankası Başkanı Erdem Başçı farklı oturumlarda konuşacak.

Forumun diğer Türk katılımcılarından bazıları ise Güler Sabancı, Ferit Şahenk, Ahmet Çalık, Cüneyd Zapsu, Tuncay Özilhan, Arzuhan Doğan Yalçındağ gibi ekonomi ve iş dünyasının önde gelen temsilcileri olacak.

Bu yıl foruma Coca Cola Üst Yöneticisi (CEO) Muhtar Kent'le birlikte, Embraer, Dow Chemical Company, Toshiba, UBS ve Uluslararası Saydamlık Örgütü'nün başkanları ev sahipliği yapacak.