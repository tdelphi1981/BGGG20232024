En şanssız iller
Hükümetin, yeni konut satışlarında KDV oranını artıran düzenlemesi 26 büyükşehri vurdu. Yeni yasayla 'büyükşehir' olan 13 il, 2013'ün en şanssız illeri oldu.
Düzenlemeyle konutun büyüklüğünün yanısıra yapıldığı arsanın değerine göre KDV alınacak. Böylece eski sistemde 120 metrekarelik bir konutu 200 bin liraya alan bir vatandaş 2 bin lira KDV öderken, yeni sistemde 16 bin lira ödeyecek. 
 
Bakanlar Kurulu, büyükşehir sınırları içindeki yeni konutlardan alınacak KDV oranlarında değişiklik yaptı. Buna göre büyüklüğü 150 metrekareye kadar olan konutlardan alınacak KDV oranını, konutun yapıldığı arsanın değeri belirleyecek. Konutun arsa metrekare fiyatı 500 liranın altında ise eskiden olduğu gibi KDV oranı yüzde 1 olacak. Ancak arsa değeri 500 ila 1000 lira arasında ise KDV oranı yüzde 8'e çıkacak. Arsanın metrekare değeri 1000 liranın üzerinde olanlar ise yüzde 18 KDV ödeyecek. 
 
VERGİ 8 KAT ARTTI 
 
Düzenleme öncesinde İstanbul Beylikdüzü'nde 110 metrekare büyüklüğünde 250 bin lira değerinde yeni bir daire için 2 bin 500 lira KDV ödeniyordu. Ancak yapılan düzenleme sonrasında Beylikdüzü'nde konutun yapıldığı arsanın değeri 50 ile 1000 lira arasında olacağından; daire için ödenecek KDV oranı da yüzde 8'e çıktı. Böylece ödenecek vergi miktarı da 20 bin liraya yükselmiş oldu.  
  EV ALACAKLAR DİKKAT 
 
LÜKS KONUTTAN DAHA ÇOK VERGİ
 
Hükümetin lüks konutun vergisini artırmak için yaptığı bu düzenleme ile lüks projelerde örneğin rezidans tarzı konutlardan alınacak vergi miktarı da artmış oldu. Öyle ki bu tür projelerde 50 metkrekare, 70 metrekare konutlar için yüzde 1 KDV ödeniyordu. Şimdi bu projelerin yapıldığı arsanın değeri esas alınacağından, ödeyecekleri KDV oranı da yüzde 8'e çıkmış oldu. 
 
Örneğin İstanbul Maslak'ta yapılacak lüks bir konut projesinde 100 metrekare daireyi 800 bin liraya alan bir vatandaş, konutun büyüklüğü 150 metrekarenin altında kaldığı için yüzde 1 KDV ödüyşordu. Bu da 800 bin liralık konut için 8 bin lira KDV anlamına geliyordu. Oysa yeni sistemde arsa değeri esas alınacağı için KDV oranı yüzde 8'e çıkacak. Bu kişinin ödeyeceği vergi de 8 bin lira değil; 64 bin lira olacak.  
13 ŞANSSIZ İL
 
Hükümetin konutlara ilişkin yeni vergi sistemi büyükşehirleri etkiledi. Türkiye'de 81 ilin 16'sı büyükşehir iken, yeni Büyükşehir Yasası ile listeye 13 il daha eklendi. Böylece Adana, Ankara, Antalya, Bursa, Diyarbakır, Erzurum, Eskişehir, Gaziantep, İstanbul, İzmir, Kayseri, Kocaeli, Konya, Mersin, Sakarya, Samsun'un olduğu listeye Aydın, Balıkesir, Denizli, Hatay, Malatya, Manisa, Kahramanmaraş, Mardin, Muğla, Tekirdağ, Trabzon, Şanlıurfa ve Van eklenmiş oldu.  

 
YAPI RUHSATI OLANLAR KURTULDU
 
Yeni uygulama yapı ruhsatı 1 Ocak 2013 tarihinden itibaren alınan konutlar için geçerli olacak. Yani yapı ruhsatı alınarak inşaatı devam eden konutların tesliminde eski sistem geçerli olacak. Büyüklüğü 150 metrekareye kadar olan bu konutlar yine yüzde 1 KDV ödeyecek. 
 
RİSKLİ ALANLAR HARİÇ
Yeni uygulamadan 6306 Sayılı Afet Riski Altındaki Alanların Dönüştürülmesi Hakkındaki Kanun kapsamında olan yerler muaf tutuldu. Yani afet riski altındaki evini yıkanlar ile bulunduğu yer bu yasa kapsamında 'riskli alan' ilan edilen yerler ile 'rezerv alandaki' konutlardan alanlar, eskiden olduğu gibi konutun metrekaresine göre vergi ödeyecek.  
 
 
ayalp@hurriyet.com.tr
 
 