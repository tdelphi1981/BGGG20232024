İzmit pişmaniyesinin tadı, kıtaları aştı
Osmanlı tatlısı pişmaniyesiyle ünlü İzmit'te 1954 yılında 50 metrekarelik dükkanda üretime başlayan aile, 11 ülkeye ihracat yapıyor.
Ailenin 3'üncü kuşak pişmaniye üreticisi ve şirketin genel müdürü Yücehan Canıgeniş, dedesinin 1954 yılında 50 metrekarelik imalathanede 5 kişiyle pişmaniye üretmeye başladığını söyledi. 
İşletmeyi 1970'li yıllarda amcası Hayrettin ve babası Hüseyin Canıgeniş'in devraldığını ifade eden Canıgeniş, işletmenin 70 metrekarelik dükkana taşındığını bildirdi. 
Canıgeniş, dedesi, babası ve amcasının İzmit'te pişmaniye üretimini bilen ilk ustalardan olduğunu dile getirerek, o dönemdeki işletmede babası, amcası ve birkaç işçiyle kol gücüne dayalı üretim gerçekleştirildiğini kaydetti. 
Aile şirketinde 1990'lı yıllarda çalışmaya başladığını anlatan Canıgeniş, şirketlerinin 1980'li yıllarda Kuveyt'e 40 ton pişmaniye göndererek ilk ihracatını yaptığını vurguladı. 
Ürünler çeşitlendikçe ihracat arttı

Canıgeniş, çikolata kaplı pişmaniyenin halk tarafından sevilmesinin ardından muzlu, kivili, çilekli ve tropik meyve çeşitli pişmaniyelerin piyasaya sürüldüğünü belirterek, ürünleri yurt dışındaki fuarlarda tanıttıklarını söyledi. 
Canıgeniş, olumlu tepkiler üzerine ihracatı genişlettiklerine işaret ederek, ürünlerini Rusya, Almanya, Hollanda, İtalya, İsviçre, Fransa, Dubai, Kuveyt, Suudi Arabistan, Birleşik Arap Emirlikleri ve Irak'a ihraç ettiklerini bildirdi. 
Bursa'da kestane şekeri fabrikası açtıklarını anlatan Canıgeniş, şöyle devam etti:
Şirketimizi kurumsallaştırarak, ihracat, gıda mühendisliği ve Ar-Ge müdürlüklerimizi kurduk. TSE'den İSO 9000 ile 22000 gibi önemli belgeler aldık. Şirketimizde 130 personel çalışıyor. Günlük ortalama 3 ton pişmaniye üretiyoruz. Üretimimizin yüzde 30'luk kısmını ihracata ayırıyoruz. Şirketimiz dedem tarafından 50 metrekarelik dükkanla üretime başladı, şu an da bin 250 metrekarelik fabrikada üretim yaparak, ürünlerimizi 11 ülkeye ihraç ediyoruz.
Canıgeniş, ticarette birlik olmanın çok önemli olduğunu, ailesinin 50 metrekarelik işletmeyi, 130 kişinin istihdam edildiği fabrikaya dönüştürdüğünü sözlerine ekledi.