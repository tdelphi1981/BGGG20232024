İşte '5 yıldızlı' yılbaşının bedeli
İstanbul'da, '5 yıldızlı' otellerde yeni yılı karşılamanın bedeli kişi başı 700 liraya kadar çıkıyor.
AA muhabirinin derlediği bilgiye göre, kentteki 5 yıldızlı oteller, yılbaşı gecesi için özel ve farklı programlar hazırladı.

Yeni yılı eşsiz boğaz manzarası eşliğinde karşılamak isteyenlerin tercihi Çırağan Palace Kempinski, konuklarını Gazebo Lounge, Laledan Restaurant ve Tuğra Restaurant & Lounge'da canlı müzik performansları ve birbirinden zengin menüleriyle ağırlayacak.

Yılbaşı yemeği, Gazebo Lounge'da kişi başı 415 lira, menüsünde kaz ciğerinden ıstakoza, buharda pişirilmiş 'Langoustine' mantısından kalkan balığına değişik yiyeceklerin bulunduğu Laledan Restaurant'ta ise 460 lira, 7 aşamalı gurme menü akşam yemeğinin sunulacağı Tuğra Restaurant & Lounge'da ise 480 lira olacak.

-Osmanlı ve Türk mutfağının geleneksel lezzetleri-

Ceylan Intercontinental'de Osmanlı ve Türk mutfağının geleneksel lezzetleriyle karşılamak isteyenlere Safran Restaurant'da 5 ayrı lezzetten oluşan menü, fasıl müziği eşliğinde sunulacak. Burada yeni yıla girmenin bedeli kişi başı 700 lirayı bulacak. City Lights Restaurant'da 650 liralık bir menü ile yeni yıl karşılanacak.

Hilton İstanbul Bosphorus Terrace Restaurant, boğaz manzarası, canlı müzik eşliğinde yılbaşı akşamı geçirmek isteyen misafirlerine kişi başı 350 liraya açık büfe lezzetler sunacak.

Balo salonunda düzenlenecek 'Yılbaşı Gala Yemeği'nde de 6 çeşitten oluşan özel gurme menü ikram edilecek. Birbirinden farklı ezgileri seslendirecek olan orkestra eşliğinde yeni yıla girmek kişi başı 445 liraya mal olacak.

Conrad Istanbul, yeni yıl gecesinde misafirlerine ayrıcalıklı kutlama alternatifleri sunacak. Boğaz ve tarihi yarımadaya bakan 'Manzara Salonu'nda gece boyunca eskilerden günümüze sevilen tüm yerli ve yabancı parçaların seslendirileceği 'Yılbaşı Balosu' kişi başı 425 lirayı bulacak.

-Çocuklar için yılbaşı balosu-

Elite World İstanbul Hotel'de Lalezar Balo Salonu'nda düzenlenecek 'Yılbaşı Balosu' kokteylle başlayacak ve yılbaşı menüsü, dünya müziklerinden oluşan yerli ve yabancı sanatçıların repertuvarlarıyla 'İstanbul Orkestrası', DJ performans, sürpriz çekilişler, oryantal şov ile devam edecek. Burada da yılbaşı yemeğinin fiyatı da 249 lira.

Yeni yıl gecesini İlham Gencer ve İpek Dinç'in canlı performansı eşliğinde geçirmek isteyenler için Jazz Company de bir alternatif sunacak. Yeni yıl menüsü, canlı müzik ve çeşitli ikramların olduğu paket, kişi başı 159 lira olacak. Ayrıca yeni yılı piyano ve keman eşliğinde romantik bir ortamda geçirmek isteyenler için kişi başı 109 lira olan farklı bir paket sunulacak.

Otelde ayrıca 'Çocuk Balosu' da düzenlenecek.