Tehlikeli işyerlerine kilit vuruldu
İşçilerin yaşamını tehdit eden eksiklikleri bulunan 568 işyeri için geçen yıl faaliyet durdurma ve kapatma cezası uygulandı. Alınan bilgiye göre, İş Teftiş Kurulu Başkanlığı'nca geçen yıl iş sağlığı ve güvenliği yönünden 4 bin 220'si genel, 2 bin 636'sı kontrol, 4 bin 677'si inceleme olmak üzere toplam 11 bin 533 denetim yapıldı.

Denetlenen işyerlerinde toplam 1 milyon 69 bin 622 kişinin çalıştığı tespit edildi. 

Denetimlerde, işçilerin yaşamını tehdit edecek şekilde faaliyet gösteren 568 işyeri hakkında faaliyet durdurma ve kapatma cezaları uygulandı.

Bu arada, faaliyet durdurma ve kapatmalara ilişkin istatistikler, bu cezaların uygulanmasının yıllar itibariyle arttığını ortaya koydu. 

2009'da 86 işyeri faaliyet durdurma ya da kapatma cezasıyla karşı karşıya kalırken 2010'da bu sayı 367'ye, 2011'de 484'e, 2012'de 568'e çıktı.