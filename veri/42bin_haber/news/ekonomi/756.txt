ATO Başkanı: Yangında sabotaj yok
Ankara Ticaret Odası (ATO) Başkanı Salih Bezci, ATO'da çıkan yangının sebebine ilişkin "Yangında sabotaj yok, tahmin ediyorum elektrik kontağından" dedi 
 Olay yerinde gazetecilere açıklamalarda bulunan Bezci, yangında zarar gören dosyaların hiçbir mali yükümlülüğünün bulunmadığını ifade etti. 
 Dosyaların yedeklendiğine dikkati çeken Bezci, "Yatırılmış harçlar, makbuzlar, bunların hepsi noterlerde mevcut evraklar. Dolayısıyla hiçbir mali yükümlülüğü yok. Hem odalar birliğinde hem de diğer şubelerimizde işlem yapılıyor. Hiçbir esnafın ve tüccarın işi aksamadı, aksamayacak da" diye konuştu. 
 Bir gazetecinin yangının nedenine ilişkin raporu alıp, almadıklarını sorması üzerine de Bezci, "Henüz raporları gelmedi. Tahmin ediyorum onlar bugün çalışmalarını yapıp, yarın bize raporlarını verecekler. Gördüğünüz gibi öbür kısımlarımızda bir şey yok, 1 saat sonra elektriğini vereceğiz, yarına doğru da doğalgazı verip inşallah aksilik olmadan devam edeceğiz" yanıtını verdi. 
 Bezci, yangında sabotajın ve sonrasında da herhangi bir ihmalin söz konusu olmadığını belirterek, "Tahmin ediyorum elektrik kontağından. Binada yangın kontrol sistemi var, o olmazsa aniden haberimiz olmazdı. 9 gibi yangın çıkıyor, ben 09.15’te buradaydım ki itfaiye benden önce gelmişti" ifadelerini kullandı.