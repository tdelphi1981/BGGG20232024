İspanya'da işsizlik 2012'de yüzde 9,64 arttı
İspanya Çalışma ve Sosyal Güvenlik Bakanlığı'nın açıkladığı verilere göre, 2012 yılında kayıtlı işsiz sayısı bir yıl öncesine oranla yüzde 9,64 artarak, 4 milyon 848 bin 723'e ulaştı. Ekonomik krizle mücadele eden İspanya'da 2012 yılında 426 bin 364 yeni işsiz kayıtlara geçti.

Böylece, krizin başladığı 2007 yılından bu yana işsiz sayısının en fazla arttığı yıl 2012 oldu. 2008'de 999 bin 416 kişi, 2009'da ise 794 bin 640 kişi işsizler ordusuna eklenmişti.

Söz konusu çalışmadan sorumlu müsteşar Engracia Hidalgo basına yaptığı açıklamada, 2012'nin özellikle ikinci yarısında işsizlikle mücadelede önemli gelişmeler görüldüğünü savunarak, geçen Aralık ayında işsiz sayısının 59 bin 94 azaldığına dikkat çekti.

Bu arada İspanya'daki işsizlere cinsiyet bakımından bakıldığında, 2 milyon 440 bin 816'sının kadın, 2 milyon 407 bin 907'sinin ise erkek olduğu görüldü. 2012'de işsizlik en çok tarım ve endüstri sektörlerini vurdu.

Krizden en çok etkilenen inşaat sektöründe 2011 yılının tersine 2012'de daha az kişinin işini kaybettiği ifade edildi. Balear Adaları ise, 17 özerk yönetimden oluşan İspanya'da işsizliğin artmadığı tek özerk yönetim oldu.