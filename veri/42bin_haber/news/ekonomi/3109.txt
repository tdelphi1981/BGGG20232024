Belediyelere sokak aydınlatma bedeli
TBMM Genel Kurulunda önümüzdeki hafta yasalaşması planlanan Enerji Piyasası Yasa Tasarısında iki önerge ile düzenleme yapılacak. Buna göre sokak aydınlatmaları için belediyelerden pay alınacak ve HESlere harç sistemi getirilecek.
HÜKÜMET, TBMM Genel Kurulunda görüşmeleri yarım kalan ve önümüzdeki hafta yasalaşması planlanan Enerji Piyasası Yasa Tasarısında iki önemli operasyona hazırlanıyor. İki önerge ile düzenleme yapılacak. Sokak aydınlatmaları için belediyelerden pay alınacak. HESlerin çevreye verdiği zararların önlenmesi için de harç sistemi getiriliyor.  
SOKAK AYDINLATMASI BEDELİ 
TBMM Genel Kurulunda iki gün süren oturumda 26 maddesi kabul edilen 50 maddelik tasarının görüşmeleri önümüzdeki hafta devam edecek. Bakanlığın, önergelerle son şeklini vermeye çalıştığı tasarıyla ilgili olarak sık sık tartışma yaşanıyor. Hükümet, önümüzdeki hafta görüşülecek ikinci bölümde, iki önemli düzenlemeye hazırlanıyor. Edinilen bilgiye göre, sokak aydınlatmalarında farklı uygulamaya gidilecek. Artık sokak aydınlatmalarının giderlerini sadece Hazine ödemeyecek. Mevcut düzenlemede, belediyeler sadece parkların aydınlatma giderlerini üstleniyorlardı. 
HAZİNEYE MALİYETİ BİR MİLYAR 
Yeni düzenlemeye göre, sokak aydınlatma giderlerinin yüzde 20sini büyükşehir belediyeleri, yüzde 10unu ise diğer belediyeler ödeyecek. Kalan kısmı Hazine karşılayacak. Hazinenin geçen yıl sokak aydınlatmaları için bir milyar 60 milyon lira ödediği belirtildi. Park ve bahçelerin aydınlatılması için belediyelerin ödediği tutar 250 milyon lirada kaldı. Yapılacak yeni düzenleme ile park aydınlatması ve sokak aydınlatması ayrımı ortadan kalktı.  
HESLERDEN HARÇ ALINACAK 
HESlerin kurulma ve işletme aşamasında çevreye verdiği zararın tazmin edilmesi için de harç sistemi getiriliyor. Buna göre, HESleri yapan firmalardan yol çalışmaları başta olmak üzere çevreye verdikleri zararın giderilmesi için belli oranda harç alınacak.  Enerji ve Tabii Kaynaklar Bakanı Taner Yıldız, tasarı görüşmelerinde nükleer santral kurulacak olmasının, Mersinde turizmi olumsuz etkileyeceği iddialarını da yanıtladı. Yıldız Parise 40 kilometre uzaklıkta 4 tane nükleer santral var, 55 milyon turist gidiyor dedi. 
Tasarı ne getiriyor 
LİSANSLAR 49 YILLIĞINA 
·  Elektrik piyasasıyla uğraşanlar hem her faaliyetleri için hem de sözkonusu faaliyet birden fazla tesiste yürütülecekse her tesis için ayrı lisans alacak. Lisanslar en çok 49 yıllığına verilecek. Üretim, iletim ve dağıtım lisansları için geçerli olan asgari süre 10 yıl olacak.  Üretim lisansının verilmesinde ve tadilinde rekabetin geliştirilmesi amacıyla iletim ve dağıtım kısıtları ile ilgilinin sahip olduğu veya olacağı piyasa gücü de dikkate alınacak.  
RÜZGAR VE GÜNEŞ ENERJİSİ 
·  Rüzgar veya güneş enerjisi üretim tesisinin kurulacağı sahanın maliki tarafından başvuru yapılması durumunda, aynı saha için yapılan diğer başvurular dikkate alınmayacak. Başvurularda, tesisin kurulacağı saha üzerinde son üç yıl içinde elde edilmiş en az bir yıl süreli standardına uygun rüzgar veya güneş ölçümü bulunması zorunlu olacak. Herhangi bir gerçek kişinin ya da özel sektör tüzel kişisinin kontrol ettiği üretim şirketleri aracılığıyla sahip olacağı toplam elektrik enerjisi kurulu gücü, bir önceki yıla ait yayımlanmış Türkiye toplam elektrik enerjisi kurulu gücünün yüzde 20sini geçemeyecek.  
PİYASA İÇİN YENİ ŞİRKET 
·  Elektrik enerjisi iletim faaliyeti, TEİAŞ tarafından yürütülecek. Dağıtım şirketi, dağıtım bölgesindeki genel aydınlatma ve bunlara ait gerekli ölçüm sistemlerinin tesis edilmesi ve işletilmesinden de sorumlu olacak. İMKB ile TEİAŞ tarafından işletilen piyasalar dışındaki organize toptan elektrik piyasalarının işletim faaliyetini yürütmek üzere Elektrik Piyasaları İşletme Anonim Şirketi (EPİAŞ) kurulacak.  
ELEKTRİK ÖZELLEŞTİRMELERİ 
·  TEDAŞın faaliyet alanında yer alan, dağıtım faaliyeti için gerekli olan işletme ve varlıklar üzerinde, mülkiyeti saklı kalmak kaydı ile TEDAŞ ile belirlenen dağıtım bölgelerinde faaliyet göstermek üzere kurulan elektrik dağıtım şirketleri arasında işletme hakkı devir sözleşmesi düzenlenebilecek. Kamulaştırma bedellerini lisans sahipleri ödeyecek.   
YENİLENEBİLİR ENERJİYE TEŞVİK 
·  Kısa dönemli gerekli arz kapasitesinin yeterli yedekle oluşturulması amacıyla 31 Aralık 2015e kadar ilk defa işletmeye girecek üretim lisansı sahibi tüzel kişilere teşvik sağlanacak. Yenilenebilir enerjiye verilen teşviklerin aynısı yerli kömür kullanan elektrik üretim tesislerine de verilecek.