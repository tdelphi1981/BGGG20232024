Dolar bazlı İMKB 100 Endeksi kritik desteğinin altında
İMKB'de dün yurt dışı hisse senetleri piyasasına paralel olarak satıcılı bir seyir izlendi ve endeks haftanın ilk işlem gününü düşüşle kapattı. Endeks, dolar bazlı ise 40.000 puanın altına geriledi. Küresel piyasalar dün genel olarak yatay bantta sınırlı da olsa satıcılı seyretti, yurt içinde tahvil-bono piyasasında, Merkez Bankası Başkanı Erdem Başçı'nın AA Finans Masası'nda yaptığı açıklamaların ardından güçlü alışların hakim olduğu görüldü.

İMKB dış borsalara paralel olarak satıcılı bir seyir izledi ve endeks haftanın ilk işlem günününde düşüşle kapandı.

ABD'de Dow Jones Endeksi ve Almanya'da DAX Endeksi günü hemen hemen önceki kapanış seviyesinden kapattı, Fransa'da CAC 40 Endeksi yüzde 0,35, İspanya'da IBEX 35 Endeksi yüzde 0,90 oranında değer kaybetti. 

Yurt içinde İMKB'de kar satışları etkisini artırdı, tahvil-bono piyasasında gösterge tahvilin bileşik faizi tarihi dip seviyesine geriledi. Dolar da 1,80 liranın üzerine yükseldi.

Analistler İMKB 100 Endeksinin dolar bazlı olarak yatay bant desteğini aşağı yönlü kırdığını belirtiyor. Buna paralel olarak satış baskılarının artabileceğine dikkati çeken analistler, dolar bazlı endeksin 40.000 puanın altına gerilemesiyle düşüşün 38.700 - 38.300 desteklerine kadar devam edebileceğini tahmin ediyor. 

Endeksin TL bazlı teknik analizinde ise halen 71.000 puanın kritik destek konumunda olduğunu belirten analistler, bu seviyenin altında daha marjlı bir düzeltme hareketinin başlayabileceğini ifade ediyor.