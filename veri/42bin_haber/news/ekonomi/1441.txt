Nissan Türkiye'de yükseliyor
 
 OTOMOBİL PROFESÖRÜ: HAKAN ÇELİK
 
 2012’de toplam otomotiv pazarında yüzde 10 daralma yaşanırken Nissan, binek otomobildeki pazar payını yüzde 3.4’e yükselterek en çok satan dokuzuncu marka oldu. Binek ve hafif ticari araç pazarının toplamında yüzde 2.6’lık pazar payı elde eden Nissan Türkiye, 2012’de 20 bin 120 adet satış gerçekleştirdi. 2012’de, satışlarını bir önceki yıl ile aynı seviyelerde gerçekleştiren Nissan 20 bin 120 adetlik satışıyla yerini sağlamlaştırdı ve iki yıl üst üste 20 bin adetlik satış gerçekleştirmiş oldu. 
 
 
 
 
 Nissan Türkiye, Avrupa dördüncüsü 
 
 Ürün gamıyla toplam pazarın yüzde 23’üne hitap eden Nissan, Qashqai ile öncüsü olduğu ve sıra dışı tasarımıyla dikkatleri üzerinde toplayan Juke modeli ile Crossover segmentindeki satışın üçte birini gerçekleştirdi. Müşteri memnuniyeti rekabet basketinde ise 1’inci sırada yer alan Nissan Türkiye, marka değerini de son üç yılda 4.5 katına çıkardı. Otomotiv sektörü penceresinden 2012’nin ekonomik gelişmelerini değerlendiren Nissan Türkiye Genel Müdür Yardımcısı İlkim Sancaktaroğlu, küresel ekonomik krizde dördüncü yılın geride kalmasına rağmen gelişmiş ülkelerin çok büyük ilerlemeler kaydedemediğini belirtti. İlkim Sancaktaroğlu’nun verdiği bilgiye göre; Türkiye, Nissan’ın Avrupa’da en çok araç sattığı dördüncü pazar haline geldi.
 
 Mazda6 yola çıkmaya hazır
 
 
 
 Sınıfının en güzel modellerinden biri olan Mazda6 bundan önce sergilendiği otomobil fuarlarında büyük ilgi görmüştü. Mazda6, 2012 sonunda İstanbul Motor Show’da ilk kez Türk otomobilseverlerin karşısına çıkmıştı. Mazda’nın ikinci öncü modeli yeni Mazda6’yı, Nisan’da Türkiye yollarında görebileceğiz. Yeni otomobil Mazda’nın yeni ‘KODO-Hareketin Ruhu’ tasarım temasına sahip olan ve ayrıca motoru, şanzımanı, gövde ve şasisi ile tamamen SKYACTIV TEKNOLOJİSİ kullanılarak üretildi. 
 
 
 117 bin lira 
 
 Yeni Mazda6, ilk etapta 2.0 litrelik sedan benzinli SKYACTIV-G 165 beygir ve altı ileri otomatik şanzımanla birlikte sunuluyor. Yeni Mazda6, 5.9 litrelik ortalama yakıt tüketirken yalnızca 135 karbondioksit emisyonu üretiyor. Mazda Türkiye Genel Müdürü Nurkan Yurdakul, yeni Mazda6’nın Türkiye’de 117 bin TL anahtar teslim fiyatıyla satışa sunulacağını açıkladı. Yeni Mazda6, kazaların önlenmesine yardımcı olmak ve herhangi bir kaza olması durumunda kazanın şiddetini azaltmak üzere tasarlanmış. İleri teknoloji ürünü pasif ve aktif güvenlik sistemlerinin yanı sıra Mazda’nın sensör tabanlı güvenlik aygıtlarını kapsayan i-ACTIVSENSE teknolojisini bünyesinde barındırıyor.
 
 Skoda’nın büyük kozu
 
 Volkswagen Grubu bünyesindeki Çek üretici Skoda en önemli modeli olan Octavia’nın yeni modelini satışa sundu. Sınıfının standartlarını yeniden belirleme iddiasındaki Octavia, yolcularına sunduğu geniş iç hacmi, bagaj kapasitesiyle yine önemli satış adetlerine ulaşmayı hedefliyor. Orta sınıf otomobil kalitesini kompakt otomobil fiyatlarında sunacak yeni Octavia, rafine tasarımı, eksiksiz güvenlik donanımları, markanın sloganıyla güçlü ancak tutumlu motor seçenekleriyle dikkatleri üzerine çekecek.
 
 
 
  Yüce Auto Yönetim Kurulu Üyesi ve Genel Koordinatörü Emir Berduk Marşan, 2012’deki Türkiye’deki Skoda satışlarında daralan pazara rağmen bir önceki yıla göre yüzde 33’lük bir artış yakaladıklarını belirterek, “Bu başarıda Octavia’nın rolü büyük oldu. Satışlarımızın yüzde 30’unu Octavia modelimiz oluşturdu. Yeni Octavia ile birlikte bu yılda da çok büyük bir ilerleme kaydedeceğimizi bekliyorum” dedi. Yeni Octavia’da tamamı TSI teknolojisine sahip 4 benzinli ve dört modern common-rail TDI dizel motor seçeneği bulunuyor. 
 
 Octavia motor gamının en üst versiyonuysa 1.8 TSI ve 177 beygir. Modern manuel ve otomatik DSG şanzıman seçeneklerinin yanı sıra 4 tekerlekten çekiş sistemli versiyonlar da bulunacak. Sportif donanımlı Octavia RS de bir süre sonra yollardaki yerini alacak. Skoda yeni Octavia ile birlikte bu yıl Türkiye’de 13 bin 500 adet otomobil satmayı hedefliyor.
 
 Alfa Romeo çok iddialı spor modelle dönecek 
 Alfa Romeo’nun halen satılmakta olan Spyder modeli.
 Fiat Grubu ve Mazda arasında Mazda’nın yeni nesil MX-5 modeli baz alınarak geliştirilecek yeni bir roadster üretmek amacıyla imzalanan mutabakat anlaşması nihai karara bağlandı. Fiat Grubu ve Mazda, Mayıs 2012’de işbirliği için bir anlaşma imzalamıştı. 
 
 Alfa Romeo markası için Mazda’nın MX-5 arkadan çekişli modeli baz alınarak geliştirilecek olan yeni roadster 2015’ten itibaren Japonya’nın Hiroşima kentinde bulunan Mazda fabrikasında üretilecek. Alfa Romeo’nun küresel pazarları için geliştirilecek yeni roadster, özgün, ikonik ve arkadan çekişli olarak tasarlanacak. Anlaşma paralelinde Alfa Romeo ve Mazda’nın model versiyonlarının her birinde markalara özel motorlar kullanılacak.
 
  