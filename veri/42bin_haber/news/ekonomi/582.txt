Hamile ve emziren 7.5 saat çalışacak
ÇALIŞMA ve Sosyal Güvenlik Bakanlığı, hamile ve emziren anneler için çalışma hayatında yeni dönemi başlatıyor.
Hazırlanan yönetmelik taslağına göre gebeler ve emziren anneler, ani darbe, sarsıntı ve titreşime maruz kalacağı işte çalıştırılamayacak. Çalışma hızı, saatleri ve iş yoğunluğu çalışanın önerilerine uygun hale getirilecek. Gebeler ve emziren anneler gece çalışmaya zorlanamayacak. 100-150den fazla çalışan bulunduran işyerlerinde emzirme odası ve kreş kurulması gerekecek. Düşük ya da ölü doğum yapan çalışanların stresten korunması için gereken her türlü tedbir alınacak.  
ÇALIŞMA SÜRELERİ 
Taslakta gebe ve emziren çalışanın bulunduğu ortamın yanısıra çocukların kalacağı kreşlerle ilgili şartlar da düzenlendi. Yönetmelikle şu düzenlemeler hayata geçirilecek:Emziren anne ve gebeler gece çalışmaya zorlanamayacak. Gebe, yeni doğum yapmış ve emziren çalışan günde 7.5 saatten fazla ve yalnız çalıştırılamayacak. Kimyasal ve biyolojik etkenler için tüm riskler belirlenecek.Sık tuvalete gitme ihtiyacı gözönüne alınarak gebelerin uzun süreli ve ekip çalışmaları bu gereksinime uygun olarak düzenlenecek. 