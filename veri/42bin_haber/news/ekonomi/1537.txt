Başbakan 'Davos'a gelmem' dediyse, gelmez
Dünya Ekonomik Forumu yıllık toplantılarına ev sahipliği yapan İsviçre'nin Davos kasabasında en lüks oteli satın alarak Rixos zincirine katan iş adamı Fettah Tamince, Başbakan Recep Tayyip Erdoğan'ın açılışlarına katılmasından büyük memnuniyet duyacaklarını fakat bunun düşük bir ihtimal olduğunu söyledi.
Kısmen faaliyete geçen Rixos Flüela Davos otelini bu yıl sonuna kadar toplam 40 milyon avro yatırımla, tam kapasiteyle açılışa hazır hale getirmeyi planlayan Tamince, AA muhabirinin sorularını cevaplandırdı.

Marka bilinirliği açısından Davos'un önemine işaret eden Tamince, 'Dünyada 50-60 devlet başkanını, en önemli kuruluşların başkanlarını ve en önemli iş adamlarını yılda bir hafta biraraya getiren başka bir yer yok. Buradaki mevcudiyetimiz marka bilinirliğimiz açısından çok önemli bir adım olacaktır' dedi.

Tamince, "Burada olmanın çok farklı avantajları var. İsviçre gastronomide dünyanın en önemli ülkesi. İyi okulları ve markaları var. Bu da bize ayrı bir değer katacaktır. Rixos'un işletmeciliğine farklı katma değerler getirecektir. Burayı alırken 2 ile 2'nin toplamı 4 eder mantığından yola çıkmadık' şeklinde konuştu.

Dünya markası haline gelmek için sadece birkaç müteşebbisin çabalarının yeterli olmadığını kaydeden Tamince, 'Baktığınızda Fransa ve İsviçre'nin 30'ar bin, Almanya'nın 35 bin dünya markası var ama Bulgaristan, Rusya, İran ve Türkiye'nin markaları sınırlı. Ama Türkiye yavaş yavaş bu kültüre kavuşmaya başladı. Türk markalarında vizyon oluştu. Sınırların ötesine, yakın ve hatta uzak coğrafyalara gitmeye başladılar. Ciddi bir gelişmeye şahit oluyoruz. Her sektörde bizim gibi onlarca marka bunu yapmaya başladı. Bence bu durum Türkiye için en önemli dönem noktasıdır çünkü bu markalar ölmüyor. Marka yaratmak zordur ama ömürleri uzundur. Bakın Avrupa'daki 100-150 yıllık markalar dünyanın her noktasına çok rahat ve çok karlı şekilde girebiliyorlar. Dünyanın önemli borsalarında halka arzlar gerçekleştirebiliyorlar' ifadesini kullandı.

Fettah Tamince, 'Türkiye'den 5-10 tane otel zinciri çıkıp dünya markası olmak isteyecek ki birbirimizi tamamlayalım. Türkiye'den ne kadar çok marka çıkarsa bu kültür o kadar çok yaygınlaşır. Çünkü bu sadece bir müteşebbisin vizyonuyla doğru orantılı birşey değil. Birbirini tamamlayan çok unsur var. İnsan kaynağından reklamcısına ve ambalaj üreticisine kadar hepsinin kendi alanında marka olması lazım. Eminim bu günler yakındır' dedi.

-'Başbakanımızı otelin açılışına davet ederiz'-

Fettah Tamince, otelin açılışı konusunda, 'Memnuniyetle Başbakanımızı otelin açılışına davet ederiz. Zaten Başbakanımız ile Davos'un bütün yetkilileri görüşüyor. Başbakanımızı bu sene de özel olarak davet etmişler. Hepimizin gönlünden geçen başbakanımızın burada bütün dünya liderleriyle birlikte olması, onlara seslenmesi, Türkiye'nin başarı hikayesini bir kez daha burada paylaşması ama Başbakanımız haksızlığa karşı çok farklı tepkiler gösteren bir şahsiyet. O (one minute) çıkışları da bir haksızlığın neticesiydi. (Bir daha gelmeyeceğim) deyince ben gelmesini zor görüyorum' ifadesini kullandı.