Esnafa yeni teşvik yolda
Gümrük ve Ticaret Bakanı Yazıcı, esnaf ve sanatkar için yürütülen teşvik ve destek mekanizmaları hakkında açıklama yaptı 
 Gümrük ve Ticaret Bakanı Hayati Yazıcı, Esnaf ve Sanatkarlar Genel Müdürlüğü'nün çalışmalarıyla ilgili AA muhabirinin sorularını yanıtladı.
 
 Yazıcı, esnaf ve sanatkar sayısının geçen yıla göre 37 binden fazla artarak 2 milyonu aştığını söyledi.
 
 Esnaf ve sanatkar için bir teşvik ve destek mekanizmasına ihtiyaç duyulduğunu ifade eden Yazıcı, ''Bu amaçla bir çalışma başlattık. Esnaf ve sanatkarımızın rekabetçi güçlerini artırmaya yönelik olarak yurt içi ve yurt dışı teşvik ve destek mekanizmalarını inceliyoruz. Bu çalışma sonucunda önümüzdeki yıl esnaf ve sanatkarlarımızın rekabet gücünü artıracak, değişim ve gelişimini destekleyecek bir teşvik ve destek sistemi kurmayı amaçlıyoruz'' dedi.