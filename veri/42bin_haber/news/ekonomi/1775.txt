Garanti Bankası 2012 karını açıkladı
Garanti Bankası, 2012'de 179,8 milyar TL aktif büyüklüğe, 3 milyar 362 milyon TL net kara ulaştı.
Türkiye Garanti Bankası AŞ, 31 Aralık 2012 tarihli konsolide finansal tablolarını açıkladı.

Yapılan açıklamaya göre, Bankanın 2012 yılındaki net karı, 3 milyar 362 milyon 51 bin TL oldu. Garanti'nin aktif büyüklüğü 179 milyar 779 milyon 374 bin TL seviyesine ulaşırken, nakdi ve gayri nakdi krediler aracılığıyla ekonomiye 123 milyar 903 milyon 825 bin TL destek sağladı. Bankanın özsermaye karlılığı yüzde 17, aktif karlılığı ise yüzde 2 seviyesinde gerçekleşti.

Konuyla ilgili görüşlerine yer verilen Garanti Bankası Genel Müdürü Ergun Özen, 2012 yılının küresel talebin zayıfladığı ve global büyümenin yavaşladığı bir yıl olduğunu belirterek, bu durumun Türkiye'ye, ekonomik büyüme ivmesinin azalması ve Merkez Bankası tarafından hedeflenen yumuşak inişin etkisiyle iç talebin daralması olarak yansıdığını ifade etti.

Bu nedenle 2012'yi büyümenin önceki iki yıla göre oldukça sınırlı kaldığı bir yıl olarak gözlemlediklerini vurgulayan Özen, şunları kaydetti:

'Garanti Bankası olarak, sağlıklı ve sürdürülebilir büyüme stratejimiz doğrultusunda isabetli öngörüler ile şekillendirdiğimiz etkin bilanço yönetimimiz sayesinde, bu yıl da güçlü performansımızı ortaya koyduk. Garanti, likit bilanço yapısı, sağlam aktif kalitesi ve iç kaynakları ile güçlendirdiği sermaye yapısıyla öne çıkmaya devam etti. 2012 yılında özkaynaklarımızı yüzde 21'lik artışla 21,7 milyar TL seviyesine ulaştırdık. Basel II kuralları doğrultusunda hesaplanan sermaye yeterlilik rasyomuz ise yüzde 16,9 seviyesine yükseldi.'

Garanti'nin, 2012 yılında yurt dışı kaynak yaratma konusundaki başarılarına bir yenisini daha eklediğini belirten Özen,'Türk bankaları tarafından 2012 yılında gerçekleştirilen en uygun maliyetli sendikasyon kredisini temin ederek, uluslararası piyasalarda tercih edilen kurum olma özelliğimizi koruduk. Büyüme odaklı stratejimiz, güçlü uluslararası bankacılık ağımız, deneyimli ekibimiz ve potansiyel iş alanları yaratmadaki kabiliyetimiz, bu gurur verici tabloyu oluşturmamızda temel itici güçler oldu' dedi.

Tüm paydaşları ve içerisinde bulunduğu topluma sürekli değer katmayı amaçlayan Garanti'nin, uluslararası çevrelerden de takdir gördüğüne dikkati çeken Özen, şunları ifade etti:

'Garanti Bankası, dünyanın, iklim değişikliğiyle ilgili konulara odaklanan en kapsamlı çevre girişimi olarak kabul edilen Karbon Saydamlık Projesi'nin (Carbon Disclosure Project  CDP) Türkiye ofisi tarafından, Karbon Performans Liderliği ödülüne layık görüldü. Bunun yanı sıra, Garanti'nin, sunduğu hizmet kalitesi ve müşteri odaklı bankacılık modeliyle, Financial Times grubunun finans dergisi The Banker tarafından, Türkiye'nin En İyi Bankası ödülüne 3. kez layık görülmesi bizi çok gururlandırdı.'

Açıklamada Garanti Bankası'nın 31 Aralık 2012 dönemine ilişkin seçilmiş konsdolide finansal göstergeleriyle ilgili şu bilgilere yer verildi:

'Vergi ve Karşılıklar Öncesi Brüt Kar 5 milyar 779,2 milyon TL, nakdi krediler 100 milyar 122,5 milyon TL, vergi öncesi kar 4 milyar 310,8 milyon TL, gayri nakdi krediler 23 milyar 781,3 milyon TL, mevduat 97 milyar 777,7 milyon TL,özkaynaklar 21 milyar 656,9 milyon TL. 31 Aralık 2012 itibarıyla aktif karlılık yüzde 2,0 olarak gerçekleşti. Özkaynaklar 2011 sonuna göre yüzde 21'lik artışla 21,7 milyar TL seviyesine ulaştı. 31 Aralık 2012 itibarıyla özkaynak karlılığı yüzde 17,0 seviyesinde gerçekleşti. Nakdi ve gayri nakdi krediler aracılığıyla reel ekonomiye yapılan destek 123 milyar 903 milyon 825 bin TL'ye ulaştı. TL krediler pazar payı yüzde 10,8; YP krediler pazar payı ise yüzde 18,3 seviyesinde gerçekleşti. Toplam müşteri mevduat pazar payı yüzde 11,5 olarak gerçekleşti.'