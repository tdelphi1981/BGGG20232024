Ekonomi sürdürebilir turizm ile desteklenecek
T.C. Kültür ve Turizm Bakanlığı, Birleşmiş Milletler Kalkınma Programı (UNDP) ve Anadolu Efes, sürdürülebilir turizmle yerel ekonomiye ve kalkınmaya destek vermek amacıyla Gelecek Turizmde Sürdürülebilir Turizm Destek Fonu Projesini hayata geçirdi.
Proje, yerel ürün geliştirilmesi, sürdürülebilir yaşam alanları oluşturulması, gelir getirici araçlar ve yeni işgücü yaratılması, yerel alanda kapasite geliştirilmesi gibi farklı perspektifteki projelere destek verecek. Projelerin başarıyla uygulanması için projenin özelliğine göre danışmanlık, iletişim desteğinin yanı sıra eğitim olanağı da sağlanacak. 
Sürdürülebilir turizm ile yerel ekonomiye ve kalkınmaya destek olduklarını vurgulayan Anadolu Efes Genel Müdürü T. Altuğ Aksoy, Ülkemiz, hepimizin bildiği gibi turizm kaynakları açısından çok büyük potansiyele sahip. Ancak bu potansiyelin açığa çıkabilmesi için öncelikle sürdürülebilir turizmin ne olduğunu anlatmamız gerekiyor dedi. 
Aksoy, fon verilecek projelerin başarıyla uygulanması için projenin özelliğine göre danışmanlık ve eğitim olanağı da sağlanacağını dile getirdi. 
BM Kalkınma Programı Mukim Temsilcisi Shahid Najam ise BM Sürdürülebilir Kalkınma Konferansında (Rio+20) vurgulandığı gibi, iyi tasarlanan ve yönetilen turizm, sürdürülebilir kalkınmanın hem ekonomik, hem sosyal hem de çevresel boyutuna katkı sağlar. Uluslararası tecrübeler göstermiştir ki, eğer iyi planlanırsa ve desteklenirse toplum temelli turizm, sürdürülebilir kalkınmada avantaj sağlayacaktır diye konuştu. 
Kültür ve Turizm Bakanlığı Dış İlişkiler ve AB Koordinasyon Dairesi Başkanı Onur Gözet de ulaşım ve iletişimdeki gelişmelerle birlikte mesafelerin yakınlaştığını, seyahat eğilimlerinin arttığını, turizme ilişkin tercihlerin değiştiğini ve taleplerin çeşitlendiğini ifade etti. Bununla birlikte artan ve çeşitlenen bu turizm faaliyetleri sonucunda insanlar vasıtasıyla kültürlerin de yer değiştirmekte olduğunu, dolayısıyla turizmin kültürler arasındaki hareketliliği sağlamak suretiyle küreselleşmeye katkıda bulunarak kültürel sınırları ortadan kaldırdığını belirtti. Gözet, turizmde sürdürülebilirliğin yerel ekonomiye katkısıyla beraber turistlerin destinasyon seçiminde de önemli bir etken olduğunu vurguladı. 
Sürdürülebilir Turizm Destek Fonundan kimler yararlanacak

Anadolu Efes, T.C. Kültür ve Turizm Bakanlığı ve Birleşmiş Milletler Kalkınma Programı (UNDP) ortaklığıyla hayata geçen Sürdürülebilir Turizm Destek Fonu altında destek verilecek projeler, Çalışma Grubu tarafından belirlenen kriterler doğrultusunda, Sürdürülebilir Turizm Fonu Jürisi tarafından seçilecek.