Bakan Çelik: 50 Milyar dolar için 2023'ü beklemeye gerek yok
Bakan Çelik, bakan olduktan sonra ilk kez geldiği Antalya ziyareti kapsamında Akdeniz Turistik Otelciler Birliği (AKTOB) tarafından düzenlenen yemeğe katıldı.
Lara Barut Otel'deki yemeğe Antalya Valisi Ahmet Altıparmak, AK Parti Genel Başkan Yardımcıları Menderes Türel ve Mevlüt Çavuşoğlu, AK Parti Antalya milletvekilleri Sadık Badak ve Gökçen Özdoğan Enç, Türkiye Otelciler Federasyonu (TUROFED) Başkanı Osman Ayık, AKTOB Başkanı Sururi Çorabatır, turizm geliştirme birlik başkanları ve turizmciler katıldı.

Yemeğin ardından turizmcilere seslenen Kültür ve Turizm Bakanı Ömer Çelik, turizm sektörüyle ilk buluşmasının Antalya'da olmasının tesadüf olmadığını, bu kentin turizmin öncüsü ve itici gücü olması nedeniyle bunun stratejik bir başlangıç olduğunu söyledi. 

Antalya'nın marka algısının Türkiye sınırlarının ötesine geçtiğini, turizm bölgesi olmanın ötesinde kendi başına başarı öyküsü haline geldiğini ifade eden Bakan Çelik, "Bakanlığımızın en önemli takip edeceği konulardan biri, Antalya'nın marka algısını dünyada güçlendirmektir. Turizm Bakanı'nın Ankara'dan sonraki paralel makamı Antalya'dır" dedi.

Antalya'nın turizmde sorunları olduğunu vurgulayan Bakan Çelik, bunları çözmek için hepsini tek tek alt alta yazıp uğraşma yerine, hep beraber ortaya konulan vizyonu takip ederek, belirlenecek öncelikler içerisinde sorunların çözülmesi gerektiğini aktardı.

STRATEJİK SEKTÖR OLDU

Son dönemde Türkiye'nin çevresindeki komşularına ekonomisiyle model olan bir ülke haline geldiğini dile getiren Kültür ve Turizm Bakanı Ömer Çelik, şöyle dedi:

"Turizm denilince akla o ülkenin demokrasisi, dış politikası, ekonomisi, kenti, kentlileşmesi, eğitimi, sağlığı ülkenin bütün standartları turizm dediğimiz kavramın içine giriyor. Etrafımızda 300 yıllık dengeler değişiyor, Türkiye demokratik ve ekonomik standartları açısından dünyanın gözdesi haline geliyor."

Türk turizminin değişen dünyada turizmi geliştirmek yerine bütün kazanımlarıyla yeniden icat etmesi gerektiğine vurgu yapan Bakan Çelik, "Son açıklanan turizm rakamlarıyla gördük ki, turizm Türkiye'nin milli gelirinin oluşmasında öncü bir sektör olmanın ötesine geçmiş, stratejik bir sektör haline gelmiştir. Hepimiz turizmle ilgili bir meseleyi konuştuğumuzda Türkiye'nin geleceğiyle ilgili bir meseleyi konuşuyoruz" diye konuştu.

"ARTIK ROMA'YI SAVUNACAĞIZ"

Bakanlık olarak yeni dönemde Türkiye'nin dünyadaki kültür ve turizm imajını büyütmek ve güçlendirmek hedefinde olduklarına değinen Bakan Ömer Çelik, şöyle dedi:

"Siz kararlıysanız ben bir şeyi açıklamak istiyorum; Eğer siz varsanız bizim 50 milyar dolarlık turizm gelirine ulaşmak için 2023'ü beklememize gerek de yok tahammülümüz de yok. Siz varsanız ben de bu hedefi daha önce gerçekleştirmek için varım. Sorunlarınızın altını çizerek, sektörünüzü ağlama duvarına dönüştürerek sorunlarınızın içinde kaybolacak vaktimiz yok. Artık Kartaca'yı savunma zamanı bitti Roma'ya saldıracağız hep beraber. Roma yolculuğumuz hayırlı olsun."

Antalya Valisi Ahmet Altıparmak ise Antalya'nın kentliler için yaşanılabilir bir şehir olması halinde turistlerin de daha fazla Antalya'yı tercih edeceğini anlattı. Sektörde yaşanan sorunların çözülmesi noktasında bazı düzenlemeler yapılması gerektiğini kaydeden TÜROFED Başkanı Osman Ayık, Turizmi Teşvik Kanunu, turistik tesislerin belgelendirilmesi, Kıyı Kanunu'nun uygulanmasına dair yönetmelik, ecrimisil ve çalışma hayatına ilişkin konuları gündeme getirdi.

AKTOB Başkanı Sururi Çorabatır, turizmin gerek ekonomi gerek istihdam bakımından tüm sektörlerin kilidi haline geldiğini ifade etti. Türk turizminin bugünkü haline gelmesinde en büyük payın Antalya'ya ait olduğuna vurgu yapan Çorabatır, kente gelen turist sayısının görülenden daha fazla olduğuna değindi.

Konuşmaların ardından toplantının basına kapalı gerçekleştirilen bölümünde, sektör temsilcileri tek tek söz alarak turizmde yaşadıkları sorunları anlattı.

YOL ARKADAŞI' HERAKLES HEYKELİ

Kültür ve Turizm Bakanı Ömer Çelik, Lara Barut Otel'de turizmcilerle yaptığı toplantının ardından Antalya Müzesi'ni ziyaret etti. Ak Parti Genel Başkan Yardımcıları Menderes Türel ve Mevlüt Çavuşoğlu ile birlikte müzeyi gezen Bakan Çelik, Müze Müdürü Mustafa Demirel'den hem müzedeki eserler hem de yapılan çalışmalar hakkında bilgi aldı. Bakan Ömer Çelik, müze gezisi sırasında 25 Eylül 2011 tarihinde Başbakan Recep Tayyip Erdoğan'ın uçağı ile üst kısmı Amerika'dan Türkiye'ye getirilen ve Antalya'da alt kısmı ile birleştirildikten sonra sergilenen Yorgun Herakles Heykeli ile ilgili anısını da anlattı. 

Müze çıkışında Yorgun Herakles Heykeli ile ilgili anısının sorulması üzerine basın mensuplarına kısa bir değerlendirmede bulunan Bakan Çelik, "Amerika Birleşik Devletleri'nden gelirken sayın Başbakanımızın uçağına yüklendi. Ben de aynı uçaktaydım. Sizin açınızdan tarihi bir eser olabilir ama benim açımdan bir yol arkadaşı oluyor. Eski bir yol arkadaşımı burada görmekten de ayrı bir memnuniyetim var" diye konuştu.

Kültür ve Turizm Bakanı Ömer Çelik, Antalya Müzesi ile ilgili yeni düzenlemeler yapacaklarını da aktarırken, sağlıklı olmayan bazı kısımlarının yıkılarak yeniden inşa edileceğini ifade etti. Çelik, "Bunların yeniden yapılması için bir plan göndermişler. Bizim de görüşümüz o yönde, buraların yıkılıp yeniden yapılması yönünde. Çünkü bunların düzeltilmesi bizim açımızdan çok verimli olmayacak. Bu konuda gerekli talimatları arkadaşlara söyleyeceğim. Yatırım planına aldık" dedi.

Bakan Çelik, Müze'nin yanında bulunan Karayolları'na ait tesisin de müzeye eklenmesi yönünde bir çalışmaları olduğunu ve bu konuyu da çözüme kavuşturmak istediklerini aktardı.