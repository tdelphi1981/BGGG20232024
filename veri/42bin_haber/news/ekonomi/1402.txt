Mercedes-Benz Türk AŞ, 2012'de satış rekoru kırdı
Otomotiv sektörünün önde gelen oyuncularından Mercedes-Benz Türk AŞ, 2012 yılında toplamda 42 bin 726 araç satışı ile tarihinin en yüksek araç satışını gerçekleştirdi. Geçen yıl yaklaşık 40 milyon Euro yatırım yapan şirketin kurulduğu günden bu yana gerçekleştirdiği toplam yatırım 750 milyon Euro'ya ulaştı.
Mercedes-Benz Türk Direktörler Kurulu Başkanı Wolf Dieter Kurz ve Pazarlama & Satış Direktörü Süer Sülün birlikte düzenlediği basın toplantısında 2012'yi değerlendirirken, 2013 ile ilgili öngörülerini paylaştı. Otomotiv şirketinin üst düzey yöneticilerinin verdiği bilgiye göre Mercedes-Benz Türk AŞ, 2012 yılında 12 bin 730 otomobil satarken 3 bin 336 otobüs ve 16 bin 934 kamyon üretti. Şirket, 2012 yılının Kasım ayında Türkiye'de lansmanını yaptığı yeni A- serisi ile yepyeni bir segmente adım atarken, 2013 yılında pazara sunacağı yeni S-, E- ve CLA- serisi ile başarısını arttırmayı hedefliyor.

Otobüs ürün grubunda, şehirlerarası ve şehir içi otobüs satışı ile toplamda bin 107 satış rakamı ile yüzde 65'lik pazar payını elde eden şirket, ihracat rakamını geçen yıla oranla yüzde 16 artırdı. Mercedes Benz Türk, geçen sene 2 bin 230 otobüs ihracatı gerçekleştirdi. Kamyon ürün grubunda da 2012 yılında 16 bin 781 satış ile pazar payını yüzde 45'e çıkaran şirket, ağır kamyon pazarında arka arkaya 11 defa pazar lideri olarak toplamda bin 874 kamyon ihracatı gerçekleştirdi. Hafif ticari araçlar ürün grubunda ise 9 bin 234 satışla ile 2012'de pazar payını yüzde 12,5'a yükseltti. 

Mercedes-Benz Türk'ün, 2009 yılı içinde 2. el pazarında hizmet vermek üzere 'Mercedes-Benz Taşıt Ticaret ve Servis AŞ' adı altında kurduğu şirket de 2012 yılını başarıyla kapattı. Öncelikle ticari araç olmak üzere otobüs, kamyon, hafif ticari araç ve otomobil ürün gruplarında ikinci el hizmeti veren şirket, 2012 yılında toplamda 2 bin 874 araç satışı gerçekleştirdi. Sattığı her 2 araçtan birini Mercedes-Benz Finansman Türk AŞ aracılığı ile kredilendiren şirket, üretim merkezlerine yaptığı yatırımların dışında müşteri talep ve beklentileri doğrultusunda, ürünlerini geliştirmeye yönelik de yatırımlarını sürdürdü.