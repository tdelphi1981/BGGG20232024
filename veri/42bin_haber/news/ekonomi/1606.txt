Gümrükçülerden 'etik imza'
Güvenli Ticaretin Sigortaları olarak nitelendirilen Gümrük müşavirleri, İstanbul Gümrük Müşavirleri Derneği'nin organizasyonu ile bir araya gelerek hazırladıkları 'Gümrük Müşavirleri Etik Beyannamesi'ni 26 Ocak Dünya Gümrük Gününde imzaladı.
Geçtiğimiz yıl yapılan ithalat işlemlerinin yüzde 89'u, ihracat işlemlerinin ise yüzde 87'si gümrük müşavirleri eli ile gerçekleşti. 
İstanbul Gümrük Müşavirleri Derneği Yönetim Kurulu Başkanı Turhan Gündüz, "Böylesine büyük bir dış ticaret işlem hacmine aracılık eden biz gümrük müşavirlerinin omuzlarında ağır bir sorumluluk bulunmaktadır. Ülkemizin ticari çıkarlarının korunmasında önemli görevler üstlendik. Güvenli ticaretin sigortası olduk. Bugün imzaladığımız Etik Değerler Beyannamesi; bizlerin etik değerlere uygun çalıştığımızın, çalışmaya devam edeceğimizin ve gümrük camiasında etik kültürün iyice yerleşmesini sağlamak için gösterdiğimiz çabanın simgesidir  dedi. 
'YENİ YÖNTEMLER BULUYORLAR' 
Gümrük ve Ticaret Bakanı Hayati Yazıcı ise Biz yasa koyucu olarak, politika üretenler olarak ne kadar çok tedbir alırsak alalım, yasa dışı ticarette her gün yeni yöntemlerle karşılaşıyoruz. Bu yöntemlerin belirlenmesinde ve yasa dışılıkla mücadelede ahlaki ticaretin bekçileri, kaleleri olarak gümrük müşavirlerine önemli görevler düşmekte. Bu nedenle Etik değerler çalışmanızı yürekten destekliyorum. Buradan sizlere bir de müjde vermek isterim. Kariyer meslek olarak nitelediğim gümrük müşavirliğine geçiş süreci için öngörülen 6 yıllık sürenin çok fazla olduğu kanısındayım. Hazırladığım tasarıyla bu alandaki süreyi kısaltıyoruz şeklinde konuştu.  
İstanbul Gümrük Müşavirleri Derneği bünyesinde bin 909 gümrük müşaviri, 4 bin 600 de gümrük müşavir yardımcısı bulunuyor.