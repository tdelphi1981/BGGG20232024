Taner Yıldız: "Patriotlar gaz akışını etkilemeyecek"
Enerji ve Tabii Kaynaklar Bakanı Taner Yıldız, "Patriot füzeleri savunma amaçlıdır. Bu konu Rusya-Türkiye ilişkilerini asla bozmaz ve etkilemez" dedi. Kayseri Organize Sanayi Bölgesi Mesleki ve Teknik Eğitim Merkezi METEM okulunun açılışına katılan Enerji ve Tabii Kaynaklar Bakanı Taner Yıldız, Rusya'nın Patriot füzelerinin Türkiye'ye yerleştirilmesine gösterdiği tepki ve bunun özellikle Rusya-Türkiye enerji ilişkilerine yansıyıp, yansımayacağı sorusu üzerine şunları söyledi:

"Patriot füzelerinin savunma amaçlı olduğunu bilmeyen yok. Herhangi bir olası tehlikeye karşı böyle bir konuşlandırma yapılıyor. Rusya Federasyonu, bu konuda herhangi bir sıkıntıya yol açmayacak, mahal vermeyecek bir yapının olduğunu kendileri de bilirler. Biz reel sektör olarak, enerji sektörü olarak Rusya ile ilişkilerimiz ile iyi ilişkilerimiz devam ediyor. Hatta önceki gün 6 milyar metreküplük, özel sektöre devredilecek olan yapının kontratları, Gazprom tarafından imzalandı. Yani bizim sürecimiz devam ediyor. Bu kış tedarik etmek üzere doğalgazda herhangi bir sıkıntı görmüyoruz. Elektrik tedarikinde herhangi bir sıkıntı öngörmüyoruz. Rusya ile enerji sektöründeki yaptığımız işbirlikleri artarak devam ediyor. Hatta önümüzdeki bir hafta içinde sayın Putin'in ziyareti ile birlikte bu ilişkilerimizin ne derece olumlu gittiğine dair haberleri yine kamuoyu ile birlikte paylaşacağız. Gerek nükleer santraller gerekse ham petrol ve doğalgazla ilgili bizim Suriye üzerinden siyaseten bir mutabakat sağlamıyor olabiliriz ama enerji sektöründe bu ilişkilerimizin devam etmeyeceği anlamına gelmez. Her iki ülke de buradan güçlenerek çıkmaktadır. Rusya federasyonu ile Türkiye'nin kurumsal hafızaları, devlet büyüklükleri herhangi bir sıkıntıya yol açmayacak şekilde devam etmektedir. Ben herhangi bir sıkıntı da görmüyorum."

Süper Loto talihlisine yatırım çağrısı

Enerji ve Tabii Kaynaklar Bakanı Yıldız, Süper Loto'nun son çekilişinde büyük ikramiyenin Kayseri'ye çıkmasıyla ilgili olarak da, "Ben de büyük ikramiyenin Kayseri'ye çıktığını sabah televizyonlardan izledim. 22 milyon lira önemli bir para tabii ki. Kayseri'nin istihdamıyla, sanayileşmesiyle, ticaretleşmesiyle alakalı katkı koyacağı kanaatindeyim. Bizde bu tür konular tasarruf miktarı olmaktan daha ziyade yatırıma dönüşülecek miktarlar olarak önemlidir. Kayserili o hemşerimizi tanır ve yatırım yapacağını hep birlikte görürüz" dedi.