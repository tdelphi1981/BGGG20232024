Türk işadamı Ulukaya, ABD'de yılın girişimcisi seçildi
Dünyanın önde gelen denetim ve danışmanlık firmalarından Ernst & Young'ın düzenlediği Yılın Girişimcisi 2012 yarışmasının Amerika Birleşik Devletleri birincisi, Chobani Yoghurt'un kurucusu Hamdi Ulukaya oldu.
Yapılan açıklamaya göre, girişimciliği teşvik eden, yenilikçi ürünlerle finansal başarıyı yakalayarak dünya çapında başarının kapısını aralayan vizyoner liderleri tüm dünyanın tanımasını sağlayan Ernst & Young Yılın Girişimcisi 2012 yarışmasının ABD'deki ödül töreni, Kaliforniya'da düzenlenen Ernst & Young Strategic Growth Forum'da gerçekleştirildi. 
Törende, 244 bağımsız jürinin oylarıyla belirlenen yarışmanın ABD birinciliğine, Chobani Yoghurt'un kurucusu ve Erzincan doğumlu işadamı Hamdi Ulukaya layık görüldü. 
Ödülünü, Ernst & Young Global Yönetim Kurulu Başkanı ve CEO'su Jim Turley'nin elinden alan Ulukaya, yarışmanın Monte Carlo'daki dünya finalinde de ABD'yi temsil edecek. 
Ulukaya, törende yaptığı konuşmada, Türkiye'nin doğusunda, bin kişinin yaşadığı küçük bir köyde doğduğunu belirterek, Bu köyden çıkabilmenin tek yolu eğitimdi. 11 yaşında yatılı okula gittim. Şimdi ise New York'ta yaşıyorum. Hikayemi anneme borçluyum. Bizim için çok büyük fedakarlık yaptı dedi. 
Yolda gördüğü bir ilanın yaşamını değiştirdiğini anlatan Ulukaya, İlan, tam teçhizatlı 95 yıllık bir yoğurt fabrikasının satılık olduğuna ilişkindi. Burayı satın almaya karar verdim. Ancak param yoktu. Küçük ölçekli işletmelere yönelik bir krediye başvurdum. Fabrika'da çalışan 55 kişiden beşini istihdam etmeye karar verdim. Sonraki iki yılı yoğurt üretmekle geçirdim. İlk yönetim kurulu toplantımızda duvarları boyadık. Çünkü duvarlar son 25 yıldır boya yüzü görmemişti diye konuştu.

Erzincan'ın köyünden, 1 milyar dolarlık ciroya uzanan hikaye

Aynı fabrikanın, şu anda haftada 2 milyon kasa yoğurt ürettiğini ve 2 bin kişiye istihdam sağladığını dile getiren Ulukaya, sektöründe bir numara olan Chobani'nin 1 milyar dolar ciroya ulaşmak üzere olduğunu da sözlerine ekledi. 
Erzincan'da doğan Ulukaya, ailesinin koyun çiftliği ve peynir üretim tesisinde çalışarak büyüdü. Ankara Üniversitesi Siyasal Bilgiler Fakültesi'nden mezun olduktan sonra Aldephi Üniversitesi'nde İngilizce eğitimi almak üzere ABD'ye gitti. 
Daha sonra New York State University'de işletme dalında yüksek lisans (MBA) yaptı. Bu sırada ABD'de süt ürünleri alanındaki boşluğu gören Ulukaya, ilk şirketini toptan beyaz peynir satışı üzerine 2001 yılında New York Jonstown'da kurdu. 2005 yılında ise o tarihe kadar fazla dokunulmadığını gördüğü yoğurt segmentinde faaliyete başladı. 
Kraft'a ait eski bir fabrikayı satın alan Ulukaya, Amerikan tüketicisinin beğenisine uyabilecek formülü yakalamak için çalıştı. Ulukaya'nın yoğurtları, Chobani markasıyla 2007 yılında ABD'de tüketiciler arasında tanınmaya başladı.

Sosyal medyada büyüdü

Ulukaya, 4 yıldan kısa bir süre içinde, Chobani markasını TV reklamları ve kitlesel pazarlama yöntemleri yerine sosyal medya ve ağızdan ağıza iletişim yoluyla tanıttı. Chobani markasının, şu anda 600 bin facebook takipçisi bulunuyor. 
Amerikan vatandaşlarının yoğurt zevklerini ve yoğurt hakkındaki düşüncelerini değiştirdiği ifade edilen Ulukaya, Shepherd's Gift Foundation isimli bir vakıf kurarak şirket karının yüzde 10'unu olumlu ve kalıcı değişiklikler yapılması için çalışan bireylere bağışlıyor. 
Ulukaya, aynı zamanda bağımsız filmlere ve bağımsız film festivallerine finansal destek sağlıyor. 
New York Norwich'de yaşayan Ulukaya, yaklaşık 100 bin metrekarelik alanda 400 milyon dolar yatırımla yeni bir fabrika kurmaya hedefliyor.

Ernst & Young Yılın Girişimcilik Ödülü

Ernst & Young World Entrepreneur of the Year Yarışmasının temeli 1986 yılında ABD'de atıldı. Yarışma, dünya çapında 50 üllkede 140'dan farklı bölgeden katılımlarla düzenleniyor. 
Türkiye'de ise bu yıl sekizinci kez gerçekleştirilecek olan yarışma, başarılı girişimcilere kamuoyunun dikkatini çekerek, yarının genç girişimcilerine örnek olmalarını hedefliyor. Yılın Girişimcisi Yarışması, girişimcilik ruhunu canlandırarak iş dünyasında sahip oldukları rollerle öne çıkan kişileri başarılarından dolayı ödüllendirmeyi amaçlıyor.