Kaçak akaryakıtta mühür istasyona
Gümrük ve Ticaret Bakanı Hayati Yazıcı, Torba Yasa tasarısına göre kaçak akaryakıt tespiti yapılan istasyonlarda sadece kaçak akaryakıt satılan pompa değil, istasyonun tamamının mühürleneceğini söyledi.

Gümrük ve Ticaret Bakanı Hayati Yazıcı,  Gümrük Kanunu ile bazı kanun ve KHKlarda değişiklik yapılmasına dair kanun tasarısının detaylarını açıkladı. Yeni getirilecek düzenlemeyle akaryakıt kaçakçılığı ile sürdürülen mücadelenin daha etkin hale getirilmesini amaçladıklarını kaydeden Yazıcı, kaçak akaryakıt tespiti yapılan istasyonlarda sadece kaçak akaryakıt satılan pompa değil istasyonun tamamının mühürleneceğini söyledi. Bakan Yazıcı, bugüne kadar yapılan sadece kaçak tespiti yapılan pompanın mühürlenmesi uygulamasının kaçak akaryakıtla mücadeleyi zaafa uğrattığını belirtti.
KAÇAK TÜTÜN VE ALKOLLÜ İÇKİLER İMHA EDİLECEK
BAKAN Yazıcının verdiği bilgilere göre tasarıda yer alan düzenlemelerden bazıları şöyle:
KAÇAK TÜTÜN VE İÇKİ: Kaçak veya terkedilmiş eşyanın tasfiye sürecinin hızlandırılması ve etkinliğinin artırılması amaçlanıyor. Tasarı ile kaçak tütün, tütün mamulleri ve alkollü içkiler ile ilgili olarak el koyan idarelerce numune alınarak derhal imha yöntemi getirilecek. Geçici bir madde ile ambarlarda bulunan bu tür ürünlerin de derhal imha edilerek hızlı bir şekilde tasfiyesi amaçlanıyor.
AYNI FİİLE TEK CEZA: Tasarı ile tek fiile iki ayrı ceza verilmesinin ortadan kaldırılması amaçlanıyor. Örneğin, A firması tarafından dahilde işleme rejimi kapsamında elbise üretmek üzere getirilen 161.971 dolar değerindeki kumaşların ihracatını gerçekleştirmeyen firma ile ilgili mevcut uygulamada uygulanacak ceza, 4458 sayılı Kanuna göre 257.257 TL, 5607 sayılı Kanuna göre 654.036 TL. Tasarının yasalaşması halinde uygulanacak ceza 654.036 TL olacak.
GÜMRÜKLERE YAP-İŞLET-
DEVRET: Yüksek Planlama Kurulunca, Yap-İşlet-Devret modeli kapsamında modernize edilmesine karar verilen, Türkgözü, Pazarkule, Dereköy, Karkamış, Öncüpınar, Yayladağı ve Akçakale gibi uzun işletme süresi gerektiren gümrük kapılarının, kısa işletme süresi ile ihale edilebilecek diğer kapılarla birlikte bir paket halinde ve işlet-yap modeli çerçevesinde modernize edilmesi planlanıyor.