Fitch'den tarihi Türkiye kararı
Kredi Derecelendirme Kuruluşu Fitch Ratings, Türkiye'nin kredi notunu yabancı para cinsinden BBB-'ye çıkararak yatırım yapılabilir seviyeye yükseltti. Böylece 1994 yılı başından bu yana ilk kez Türkiye'nin notu kritik seviyenin üzerine çıkmış oldu.
Kurum, Türkiye'nin kredi notunu BB+'dan BBB-'ye yükselttirken, görünümü de 'durağan' olarak teyit etti. 
Yerel para birimi cinsinden uzun vadeli kredi notu da iki basamak birden artırılarak BBB'ye yükseltildi. Böylece TL cinsinden kredi notu S&P'nin ardından Fitch tarafından da yatırım seviyesinde derecelendirilmiş oldu.   
Fitch'den yapılan açıklamada, Türkiye ekonomisinin sürdürülebilir büyümeye dönme yolunda ilerlediği belirtildi. Fitch, Türkiye'de kamu maliyesinin durumunun kredi notu artışında güçlü ana unsur olduğunu vurguladı. Fitch ayrıca ekonominin yumuşak inişe doğru ilerlemesi, güçlü bankacılık sektörü ve yakın dönem finansal risklerdeki iyileşmenin not artışında etkili olduğuna dikkat çekti.   
Fitch'in açıklamasının satırbaşları şöyle:  
- Türkiye ekonomisi diğer yatırım yapılabilir seviyedeki ülkelerden daha volatil kalacak
 
- Türkiye'de kamu maliyesinin durumu kredi notu artışında güçlü ana unsur.  
- Türkiye'nin güçlü bankacılık sistemi kredi notunu destekliyor
 
- Olumlu büyüme görünümü kredi notunu destekliyor
 
- Türkiye'nin dış finansalları kredi notu üzerindeki temel zayıflık unsurunu oluşturuyor
 
- Cari açıkta belirgin ve kalıcı düşüş kredi notunu yukarı yönlü destekler, ancak bunu yakın vadede öngörmüyoruz
 
 - Dış şoklar veya içeride politika hatasının tetikleyeceği bir ödemeler dengesi krizi olumsuz kredi hareketine neden olabilir.  
" BU SEFER FİTCH'LİK YAPMADI"   ŞOKLARA KARŞI DAYANIKLI HALE GELDİĞİ İÇİN 
Ata Yatırım Kıdemli Ekonomisti Özlem Derici, Fitch'in, Türkiye'nin şoklara karşı daha dayanıklı hale geldiğini düşünerek bu kararı verdiğini belirtti. Derici, beklentilerin sadece görünümün değiştirilmesi olduğunu ancak, görünüm değiştirilmeksizin not artışı şeklinde geldiğini anımsatarak, şunları aktardı: Türkiye açısından yatırım yapılabilir olmak hem sermaye girişlerinin artması hem uzun vadeli borçlanma olanaklarını arttırması, maliyetlerini düşürmesi açısından önemli. Bu durum cari açık açısından sorun olabilir ancak sürdürülebilir büyüme açısından olumlu bir gelişme olarak değerlendiriyoruz.  
A.A 
Uluslararası kredi derecelendirme kuruluşları son dönemde Türkiye'de eleştirilerin odağında yer alıyordu. Fitch de bu eleştirilerde başı çeken kurumlar arasındaydı. Hatta Ekonomi Bakanı Zafer Çağlayan Fitch'in Türkiye'nin cari açığı ile ilgili bir raporuna 'Fitch yine Fitch'liğini yaptı' diyerek bir eleştiri getirmiş ve bu söz uzun süre ekonomi gündemini meşgul etmişti.  
Bakan Çağlayan bugün yaptığı açıklamada ise Geç kalmış hakkın teslimi ve  tescilidir dedi. 
Not artırımıyla Türkiye'nin uzun vadede daha fazla yatırım çekeceğinin ve  Türkiye'ye kaynak girişinin artacağının altını çizen Çağlayan, Kaynak  girişinin, krediye dönüşmesi önemli. Bunun için de yeni teşvik sistemimiz yabancı  yatırımlar için çok uygun bir ortam sunuyor değerlendirmesinde bulundu.
 
"KÜRESEL SERMAYE ARTACAK" 
Maliye Bakanı Mehmet Şimşek kredi notundaki bu revizyonun risk algısına olumlu yönde yansıyacağını belirterek şunları söyledi:  
"Yüksek not faiz oranlarının düşmesine yardımcı olacaktır. Kredi notumuzun yatırım yapılabilir seviyeye çıkması ayrıca, ülkemize giren küresel sermayeyi de artıracaktır. Not artırımının gerçekleştiği ülkelerde iki yıllık süreçte portföy ve doğrudan yabancı yatırımlar ortalama GSYHnin yüzde 4ü kadar artıyor.Bu çerçevede kredi notunun yatırım yapılabilir seviyeye çekilmesi büyüme tahminlerimizi destekleyecek; hatta büyüme performansımızı artıracaktır 
YENİ BİR DÖNEMİN BAŞLANGICI 
Başbakan Yardımcısı  Ali Babacan, Türkiye'nin kamu maliyesinde sürdürdüğü disiplinli yaklaşım, bankacılık sektörünün güçlü yapısı, yapısal reformlar ve sonuç olarak büyüme ve istihdam alanlarında yakalanan yüksek performansın bu kararda etkili olduğunu söyledi. 
 
Fitch tarafından alınan bu kararın yerinde olmakla birlikte gecikmiş bir karar olduğunu vurgulayan Babacan, "Ekonomi alanında attığımız doğru adımlar sayesinde ülkemizin uluslararası piyasa göstergeleri uzun suredir yatırım seviyesinde kredi notuna sahip ülkelere benzer düzeylerde bulunmaktaydı. Karar, piyasa göstergeleri ile kredi notumuz arasındaki farkı bir miktar azalmıştır. Türkiyenin uluslararası piyasalardaki güven göstergeleri daha da yüksek kredi notlarına işaret etmektedir" dedi.  
Babacan, Türkiyenin kredi notunun bu seviyeye ulaşmasının kamu ve özel sektör kuruluşlarının uluslararası sermaye piyasalarına erişiminde yeni bir dönemin başlangıcı olmasının beklendiğini kaydetti. 
  YURTDIŞINDAN ARTIŞA TEPKİLER  
PSİKOLOJİK EŞİK AŞILDI  
   AK Parti MKYK üyesi ekonomist Dr. Bülent Gedikli: "Sonunda sıfırcı hoca da Türkiye'nin güçlü ekonomisini  teyit etmiş oldu. Şimdi darısı diğer kredi derecelendirme kuruluşlarının başına.  Yatırım yapılabilir seviyeye gelmek, Türkiye ekonomisi için ciddi avantajlar  sağlayacak. Rakamsal olarak ifade etmek gerekirse de bu not  artışı, 1 yıl içerisinde Türkiye'ye 10-12 milyar dolar civarında ilave  uluslararası doğrudan yatırım getirir." A.A  
 Bilim, Sanayi ve Teknoloji Bakanı Nihat Ergün da kararla birlikte psikolojik anlamda bir eşiğin aşıldığını söyledi.  
Ergün, "Biz kredi derecelendirme kuruluşlarının bu konuda geç kaldığını düşünüyor olsak da, ülkemizin kredi notunun yatırım yapılabilir seviyeye çıkmış olması elbette çok önemli bir gelişmedir. Zira bu kararla birlikte, psikolojik anlamda da bir eşik aşılmıştır. Böylece hem mevcut sanayicilerimizin finansman şartları iyileşecek, hem de ülkemizde çok daha farklı yatırımlar yapılması mümkün olacaktır. Ancak bu artırıma rağmen, birçok Avrupa ülkesine baktığımızda, Türkiyenin notunun hala yeterli seviyede olmadığı da bir gerçektir" dedi.  
TÜRKİYE'YE GELECEK YATIRIMLAR ARTAR 
Fitch'in açıklamasını hurriyet.com.tr'ye değerlendiren Ekonomist Uğur Gürses, Türkiye'nin notunun artırılmasındaki en önemli unsurun kamu finansmanı olduğunu söyledi. Türkiye'nin bütçe dengesi ve borç stoku oranlarındaki iyileşmenin not artışı kararını getirdiğini belirten Gürses, "Bundan sonra bütçe dengesi Demokles'in Kılıcı gibi ekonominin tepesinde olacak. Eğer denge bozulursa o zaman not düşüşü kaygıları da beraberinde gelecek" dedi.  
Not artışı kararının özellikle özel sektördeki şirketler için çok olumlu olduğunu belirten Gürses, "Not alabilen Türk şirketlerinin önü daha da açılacak. Özel kesime cidi bir fon akışı olabilir. Kısa vadede belki hemen başlamaz ama ben orta vadede bu kararın etkilerini göstermesini bekliyorum. Türkiye'nin notu bu seviyede kaldığı sürece bir yatırım akışı olacak" diye konuştu.  
GERİDEN GELEN BİR KARAR 
EFG İstanbul Menkul Değerler Başekonomisti Haluk Bürümcekçi, Türkiye'nin bunu hak ettiğini ekonomik performansa bakıldığıdan geriden gelen bir karar olduğunu söyledi. 
Bürümcekçi, "Türkiye'nin bu notu hak ettiğini düşünüyorduk, o nedenle şaşırtıcı değil. Türkiye'nin ekonomide yumuşak inişi başarmış olması beklentimizi artırmıştı. Aslında geriden gelen bir karar da diyebiliriz. Ama yine de olumlu bir gelişme elbette. Ancak görünüm 'durağan' olarak belirlendi. Bu da yeni not artışı için bir bekleme sürecine gireceğimizi gösteriyor. Yani 18 ay sonraki kararda yeni bir not artırımı beklentisine girmek doğru olmaz. Cari açık konusuna vurgu yapılması, burada yaşanacak bir kötüye dönüşün notta olumsuza dönmek için bahane olarak kullanılabileceğini düşünüyoruz. Döviz ve faiz tarafında ilk etapta hareket olabilir ancak bir ralli beklemiyorum. Zira bu büyük oranda fiyatlanmıştı. Döviz sepetinde de 2.03'lerde kalabiliriz" dedi. 
FITCH SONUNDA CESUR ADIM ATTI 
Morgan Stanley Merkez ve Doğu Avrupa baş ekonomisti Tevfik Aksoy "Fitch sonunda cesur bir adım attı. Bu diğer kredi derecelendirme kuruluşları için de iyi bir örnek olabilir" diye konuştu. Aksoy, bu adımın kademeli olarak Türkiye ekonomisinin kalitesini arttıracağını sözlerine ekledi.   
Fitch hangi ülkeye ne not vermiş durumda 
 Yatırım Yapılabilir  
A  Slovenya, İspanyaA- Polonya, İtalya 
  Daha az yatırım yapılabilir 
BBB+   Güney Afrika, İrlandaBBB    Bahreyn, Kazakistan, Litvanya, Rusya, Meksika, Tayland, Brezilya, Panama, Peru 
BBB-   Fas, Hindistan, Azerbaycan, Bulgaristan, Hırvatistan, Letonya, Romanya, İzlanda, Endonezya, Kolombiya Yatırım Yapılamaz 
BB+  Kosta Rika,  Guatemala, Macaristan, Filipinler, Uruguay, Portekiz,  
BB    El Salvador 
BB-    Angola, Mısır,  Sri Lanka, Gürcistan Hiç yatırım yapılamaz:   
B+ Moğolistan, Vietnam, Bolivya, Venezuela 
B    Lübnan, Ukrayna, Arjantin 
B-    Ekvator, Yunanistan