Yabancılar kaya gazı için kuyrukta
Türkiye kaya gazı rezervine ulaşmak için ABD, İngiltere ve Kanadalı şirketlerle anlaşma yapmak istiyor. Kaya gazı 60 milyar dolar enerji faturası olan Türkiye için büyük umut olarak gösteriliyor.

ABD başta olmak üzere birçok ülkenin doğalgaz aramasında geliştirdiği yeni teknolojilerle kaya gazı üretimine başlamasının ardından Türkiye de kaya gazı rezervini ekonomiye kazandırmak için ABD, İngiltere ve Kanadalılar başta olmak üzere yabancı şirketlerle ortak çalışmak için anlaşma görüşmeleri yürütüyor. Reuters'e açıklama yapan üst düzey enerji yetkilileri, Türkiye'de özellikle Güneydoğu, Doğu Anadolu ve Trakya Bölgesi'nde yüksek rezervler olduğuna yönelik önemli emareler bulunduğunu kaydettiler. Kömür, güneş, rüzgar gibi yerli kaynaklara ağırlık vererek, geçen yıl 60.1 milyar dolara ulaşan enerji ithalatını önümüzdeki dönemde azaltmak isteyen Türkiye, kaya gazı varlığını bir şans olarak görüyor. 

Görüşmeler yapılıyor

Yetkililerin verdiği bilgiye göre, uluslararası büyük enerji şirketleri özellikle keşif yapılması ihtimali yüksek, ekonomik sahalardaki ruhsatları almak için Türkiye ile görüşmelerini sürdürürken, bu yıl en az bir şirketle daha kaya gazı araması için anlaşma imzalanması bekleniyor. Wood Mackenzie araştırma şirketinden Yvonne Telford, şu anda Türkiye'nin kaya gazında ne kadar potansiyelinin olduğunu tanımlamak için erken olduğunu belirterek, "İlk veriler oldukça cesaret verici. Türkiye'nin mevcut petrol-gaz üretimi, ulaşım altyapısı kaya gazı/petrol üretimine olanak sağlıyor" dedi. 

Mevcut yöntemlerle bugüne kadar yapılan çalışmalarda petrol-gaz üretim sahalarında rezerve ulaşıldığı düşünülen yerlerde büyük kütlelerle karşılaşıldığında hem teknolojik olarak hem de maliyetlerin yükselmesi nedeniyle üretim aşamasına geçilmediğine vurgu yapan bir yetkili, şöyle konuştu: "Şu anda petrol fiyatları 120 dolar civarında seyrettiği için ve bulunan kaya gazı yöntemiyle teknolojilerin gelişmesiyle artık yatırım fizibl hale geldi. Buralarda üretim yapmakla ilgilenen şirketler var. İngiliz, ABD'li ve Kanadalı şirketler Türkiye'deki kaya gazı üretimiyle yakından ilgileniyor. Bir rezerv tahmini yapılamasa da bu şirketler yeni ruhsatlar almak ve işbirliği yapmak için yerli şirketlerle yakın temas halinde. Türkiye'de kamu şirketleriyle de görüşmeler yaparak, önümüzdeki dönemde yapılabilecek çalışmalar ve sahalar için projeksiyonlar üzerinde çalışıyor."