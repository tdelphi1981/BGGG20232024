Emniyetten uyarı: Sahte bankacılara kanmayın
Emniyet Genel Müdürlüğü, dolandırıcıların vatandaşların iyi niyetinden istifade ederek mağduriyete sebep olduklarını açıkladı.
Özellikle banka önlerinde ve ATM cihazlarında 'yardımcı olabilir miyiz?' diyen herkese güvenilmemesi gerektiğinin vurgulandığı açıklamada, dolandırıcılık olaylarına karşı 'Dikkatli olun' uyarısı yapıldı. 

Emniyet Genel Müdürlüğü'nün açıklamasında şu uyarılara yer verildi: "Banka, postane ve vergi dairelerine para yatırmanıza yardımcı olacağını söyleyip parayı elinizden alan, sizi de pul almak için yanından uzaklaştırmak isteyen kötü niyetli kişiye güvenmeyin. Emekliler; bankadan ikramiyelerini aldıktan sonra yanlarına gelen ve bankada görevli olduğunu, yanlış ödeme yapıldığını, paranın eksik kalan kısmını ödemesi için bankaya gelinmesini isteyen ve kendilerini pul alma bahanesiyle uzaklaştırmaya çalışana inanmamalıdırlar. Dükkanınıza gelerek bozuk para ihtiyacınızın olup olmadığını soran kişilere inanmayın. Ayrıca, doktor olduğunu söyleyerek size ücretsiz tedavi öneren ve buna karşılık bir miktar para isteyen kişilere inanmayın. Gümrük Muhafaza Memuru kisvesiyle gümrükten ucuz fiyatla mal alacağını vaat eden şahıslara inanmayın."