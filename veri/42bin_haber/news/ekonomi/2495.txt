"Drenaj borusuyla Guinness başvurusu"
Gıda, Tarım ve Hayvancılık Bakanı Mehdi Eker, Şanlıurfa'da 50 bin hektar çoraklaşmış araziyi kurtarmak için yer altına 9 bin kilometrenin üzerinde drenaj borusu yerleştirdiklerini, dünyada bu kadar çok malzeme kullanılan başka proje olmadığını belirterek, Guinness'e müracaat ettiklerini söyledi.
Bakan Eker, Çalışma ve Sosyal Güvenlik Bakanı Faruk Çelik ile Müstakil Sanayici ve İşadamları Derneği (MÜSİAD) Şanlıurfa Şube üyeleriyle Hilton Garden Inn Otel'de bir araya geldi.

Burada konuşan Gıda, Tarım ve Hayvancılık Bakanı Eker, Şanlıurfa'nın, bakanlığı için önemli bir yeri olduğunu, kentteki çiftçilere yılda 700 milyon TL'ye yakın destekleme ödemesi yaptıklarını ifade etti.

Türkiye'nin en büyük organize besi sanayi bölgesinin temelini bugün Şanlıurfa'da atacaklarını vurgulayan Eker, Şanlıurfa'da hayvancılığın geliştirilmesi ve modern bir yapıya kavuşturulmasının çok önemli olduğunu kaydetti.

-'Guinness'e başvurduk'-

Harran Ovası'nda 1960'lı yıllardan itibaren tarımın yer altı sularıyla yapıldığını, bu durumun araziyi olumsuz etkilediğini anlatan Eker, tuzlanan ve çoraklaşan araziyi tekrar tarıma kazandırmak için çalışma başlattıklarını ve projenin devam ettiğini söyledi.

Mehdi Eker, 2009 yılından itibaren söz konusu bölgede 50 bin hektar civarında çoraklaşmış arazinin tekrar tarıma kazandırılması için çalışma yaptıklarına işaret ederek, şöyle devam etti:

'Bunun birinci etabını tamamladık ve geçtiğimiz yılın mayısında sayın Faruk Çelik ile hizmete açtık. Allah nasip etti diğer kısmı da bitti bitiyor. Bununla ilgili biz bir şey fark ettik araştırma yaparken. Orayı ıslah etmek için 9 bin kilometre boru döşemişiz. Türkiye'nin doğudan batıya uzunluğu bin 500 kilometre. Yani Ardahan'dan Edirne'ye bin 500 kilometre. Şanlıurfa'nın 50 bin hektar arazisini kurtarmak için yer altına 9 bin kilometrenin üzerinde drenaj borusu yerleştirmişiz ve bu dünyada hiç bir projede bu kadar çok malzeme kullanılmış değil. Guinness'e müracaat ettik. Geldiler baktılar, incelediler. Dediler ki 'Evet dünyada böyle bir şey yok'. Önümüzdeki ay bunu ilan edecekler. Bu şekilde hem arazisini ıslah etmiş oluyoruz hem bunu bütün dünyaya yayma imkanı buluyoruz. 84 milyon liraydı o projenin yatırım tutarı...'

Bakan Eker, tekrar bu olumsuzlukların yaşanmaması için, suyun doğru kullanılması konusunda çiftçilere tarımsal eğitim de vereceklerini sözlerine ekledi.

-Çözüm süreci-

Gıda, Tarım ve Hayvancılık Bakanı Eker, konuşmasının son bölümünde çözüm sürecine de değinerek şunları kaydetti: 'Barış sürecini inşallah hayırla milletimizin birlik ve beraberliğini tesis etmek suretiyle neticelendirirsek o zaman Türkiye bölgenin Şanlıurfa'da Türkiye'nin Güneydoğu Anadolu Bölgesi'nin gerçekten yıldız şehri olacak ve tarihteki görkemli günlerini yeniden yaşayacak.'

Toplantıya Vali Celalettin Güvenç, Şanlıurfa Büyükşehir Belediye Başkanı Ahmet Eşref Fakıbaba ve MÜSİAD üyeleri katıldı.