Doğalgazın başına kazak örecekler
Cari açıkla mücadele etmek için Bayrampaşa Belediyesi ve tekstilciler bir araya gelip Kazak giyelim enerjide yüzde 20 tasarruf edelim kampanyasını başlattı.
Kaloriferleri 2 derece kıstırarak 2 milyar lira tasarruf edilmesini hedefleyen projeye göre, evlerde üzerinize hafif şeyler giymek yok. Enerji Bakanlığının desteğinde İstanbul Hazır Giyim ve Konfeksiyon İhracatçıları Birliği (İHKİB), İstanbul Tekstil ve Hammadde İhracatçıları Birliği (İTHİB), Bayrampaşa Tekstilci ve Sanayici İşadamları Derneği (BATİAD) ile Bayrampaşa Belediyesinin birlikte hayata geçirdiği proje 9 Şubat Dünya Kazak Giyme Gününü başlatıyor.  
ISINMAYA 6 MİLYAR DOLAR 
Cari açığa olumlu katkı sunmak için enerji tasarrufu projelerinin önemine işaret eden İHKİB Başkanı Hikmet Tanrıverdi, Türkiyenin 20 milyar dolarlık doğalgaz faturasının 6 milyar doları ısınma amaçlı. Kış aylarında kazak gibi kalın ürünler giyerek elde edilecek 2 derecelik ısı değişimi ile ülke bütçesinden 2 milyar doların buharlaşmasını engelleyeceğiz diye konuştu. Tanrıverdi, mekanların fazla ısıtıldığını, bu yüzden kendi oğlu dahil pek çok kişinin evde t-shirt ile dolaştığını belirtti. İTHİB Başkanı İsmail Gülle, insanların ısınmak için evlerinde kışlık giysiler giymek yerine ısıtıcılarının derecelerini yükselttiğini kaydetti. 
Dev kazakla rekor kıracak 
PROJENİN fikir babası Bayrampaşa Tekstilci ve Sanayici İşadamları Derneği (BATİAD), Türkiyede 9 Şubat Kazak Giyme Gününü yaygınlaştırmayı hedefliyor. BATİAD Başkanı Doğan Bakırcı, dünyanın en büyük kazağıyla Guinness Rekorlar kitabına girmek için müracaat ettiklerini söyledi. 18 metre boyunda, bir kol ucundan diğerine 45 metre eninde olan kazak için 90 bin metre uzunluğunda 500 kilo ip kullanılmış.