Faiz indi, altın düştü
Merkez Bankası (TCMB) Para Politikası Kurulu'nun (PPK) politika faizinde 25 baz puanlık indirime giderken, faiz koridorunda değişikliğe gitmemesi TL'nin dolar karşısında değer kazanmasına ve buna paralel olarak altının değer kaybetmesine neden oldu. Altının seyriyle ilgili değerlendirmede bulunan Altın ve Para Piyasaları Uzmanı Mehmet Ali Yıldırımtürk, Kapalıçarşı serbest döviz piyasasında doların 1,7800 liraya, 24 ayar altının gram fiyatının ise 97,25 liraya kadar gerilediğini belirtti.

Yıldırımtürk, Merkez Bankasından beklenen faiz indiriminin gerçekleştiğini ve politika faizinin beklenildiği gibi 25 baz puan indirdirildiğini hatırlatarak, "Gün açılışından beri 1,7840 liradan işlem gören dolar fiyatı MB'nin faiz indirim kararı sonrası bankalararası piyasada 1,7780 liraya, Kapalıçarşı serbest döviz piyasasında da 1,7800 liraya geriledi" bilgisini verdi.

Yıldırımtürk, gün açılışında dış piyasalarda 1.702 dolar/ons'tan işlem gören altının, Avrupa borsalarında 1.698 dolar/onsa gerilemesiyle 24 ayar altın fiyatının güne 97,60 liradan başladığını ve MB'nin faiz indirim kararı öncesinde 97,40 TL/Gr'a gerilediğini anımsattı.

Yıldırımtürk, şunları kaydetti:
"MB'nin faiz indirimi sonrası altın 1698 dolar/ons'tan işlem görmesine rağmen, doların 1,7800 liraya gerilemesinin etkisiyle Kapalıçarşı Altın Piyasasında 24 ayar altın fiyatı 97,25 TL/Gr'a kadar gerileyerek, şu dakikalarda dünkü kapanış fiyatının aşağısından işlem görüyor. 

Saat 15.30'da New York Borsası açılışında altın fiyatında olası gerilemeler Kapalıçarşı'da 24 ayar altınfiyatını 97,00 TL/Gr'nın bir miktar aşağısına da getirebilir. New York Borsası'nda altının 1700 Dolar/Ons seviyesinin üzerine çıkması halinde ise, gün sonuna doğru 24 ayar altın yeniden 97,50 TL /Gr'a yükselebileceğini düşünüyorum."