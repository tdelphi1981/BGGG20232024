Ankara'da taksiye zam
Ankara'da taksimetre açılış ve kilometre fiyatları zamlandı. Bugünden itibaren eski tarifede 2,50 lira olan açılış fiyatı 2,70, kilometre artışı ise 2,10 liradan 2,40 liraya çıktı.
Sabah saatlerinde Yenimahalle Halil Sezai Erkut Caddesi'nde toplanan 7 bin 700 taksiye, Maliye Bakanlığı'ndan ve Ankara Umum Otomobilciler ve Şoförler Esnaf Odası'ndan gelen görevliler tarafından taksimetre ayarı yapıldı. Oda Yönetim Kurulu Başkanı Mehmet Yiğiner, taksimetre fiyatlarına yüzde 8-9 oranında zam yaptıklarını söyledi.

 TÜRKİYE'DE TEK TİP TAKSİMETRE DÖNEMİ BAŞLIYOR

 Öte yandan Bilim Sanayi ve Teknoloji Bakanlığı'nın hazırladığı ve 30 Kasım 2012'de Resmî Gazete'de yayımlanan yönetmelikle beraber Türkiye'de tek tip taksimetre dönemi başlıyor. Yönetmelik, 1 Haziran 2013 tarihinde yürürlüğe girecek. Taksimetreler, bu tarihe kadar yeni yönetmeliğe göre hazırlanacak. Değişiklikle taksimetrelerden eskiden kullanılan "S" ve "D" modül hesaplama yöntemlerinden "D2 modülü kalkıyor. Konuyla ilgili açıklama yapan Yiğiner, "S moduyla artık 10 kilometrenin altında seyir yaptığı zaman taksimetre beklemeye geçecek. Kilometreyi değil, beklemeyi yazacak. Daha önce hem bekleme hem kilometre yazıyordu, taksiler arasında fark oluyordu. Beklemelerde ise 1 dakikada fiyat artışı olacak. Bu uygulama taksicilerin ne lehine ne de aleyhine; trafik yoğunluğunun olduğu saatlerde ise lehine diyebiliriz." şeklinde konuştu.
 
 Taksiciler ise değişiklik hakkında bilgileri olmadığını belirterek, zammın hayırlı olmasını diledi.