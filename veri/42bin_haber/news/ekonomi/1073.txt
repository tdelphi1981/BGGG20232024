Türk şirket Arnavutluk'ta 4 hidroelektrik santrali aldı
Arnavutluk'ta daha önce yapılan ihaleyle özelleştirmeye açılan dört hidroelektrik santralini 109 milyon euroya bir Türk şirketi satın aldı 
  "HES Bistrica 1", "HES Bistrica 2", "HES Ulez Skopet" ve "HES Tiran Laabregas" hidroelektrik santrallerinin satın alınmasına ilişkin Teklifleri Değerlendirme Komisyonu tarafından sunulan nihai rapor, Başbakan Sali Berişa başkanlığında yapılan bakanlar kurulunda onaylandı.  
 Arnavutluk Başbakanlığı’ndan yapılan açıklamada, bakanlar kurulunun "Kürüm International AŞ" isimli Türk şirketinin, "HES Bistrica 1" ve "HES Bistrica 2" hidroelektrik santrallerinin tümünü 52 milyon euroya, "HES Ulez Skopet" ve "HES Tiran Laabregas" hidroelektrik santrallerinin tüm hisselerini ise 57 milyon euroya satın aldığını onayladığı bildirildi.  
 Açıklamada, kararın hemen yürürlüğe gireceği, kararın uygulanması içinse Ekonomi, Ticaret ve Enerji Bakanlığı’nın görevlendirildiği belirtildi. Söz konusu şirket daha önce ülkenin orta kesimlerinde bulunan Elbasan Çelik Üretim Tesisleri’ni satın almıştı.  
 Şirket ülkedeki tek kireç üretim merkezine ve Durres Limanı’nda 120 bin metrekarelik bir alana kurulan tersaneye de sahip. 
 AA