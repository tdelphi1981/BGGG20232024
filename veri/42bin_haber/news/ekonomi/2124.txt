Esenyurt mağdurları eylem yaptı
ESENYURT'ta inşaat şirketlerinden ev alıp mağdur duruma düşen vatandaşlar Esenyurt Cumhuriyet Meydanı'nda eylem yaptı. Konutzedeler, ellerinde balonlar ağızlarında düdüklerle protesto gösterisinde bulundu.
Esenyurt Mağdurları Platformu tarafından bugün saat 14.00'te Esenyurt Cumhuriyet Meydanı'nda eylem düzenlendi. Bir hafta önceden duyurulan eyleme Facebook ve Twitter gibi sosyal ağlardan haberi olup katılanlar da oldu. Esenyurt'taki inşaat şirketlerinden ev alıp mağdur duruma düştüklerini söyleyen vatandaşlar, tapularını istediklerini söyledi. Katılımcılar, "İBB ipiyle kuyuya inilmez", "100 bin kişinin ahını aldınız", "Artık yeter tapumuzu verin" ve "İmar affı istiyoruz" yazılı döviz açtı. Katılımcılar yanlarında getirdikleri beyaz balonları sallarken bir yandan da düdük çaldılar. Bazı vatandaşların yanlarında getirdikleri evlerin maketleriyle protesto gösterisi yaptı.


Esenyurt Mağdurları Platformu adına konuşma yapan Ömer Arıca, "Kiracı sıfatından kurtulabilmek için merkeze uzakta da olsa sıcak bir yuva kurmak amacıyla paralarını ve hayallerini kaptıran bir kitleyiz. Kaptırdığımız paraların, kavuşamadığımız tapuların ve yıkılan hayallerin sorumluları bellidir. Bir yandan bölgeden inşaat yapan inşaat şirketleri bir yandan Esenyurt Belediyesi bir yandan İstanbul Büyükşehir Belediyesi bir yandan da Gümrük ve Ticaret Bakanlığı'dır. Başbakanımız bir an önce harekete geçmeli ve inşaat şirketlerini, biz mağdur tüketicilere banka teminat mektubu veya ödemelerin karşılığını sigortalayan poliçe vermesi hususunda zorlamalıdır. Binlerce konut mağdurunun sorunları acilen çözülmelidir" dedi.