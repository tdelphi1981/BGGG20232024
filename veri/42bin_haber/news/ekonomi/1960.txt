Galip Öztürk'e 75 yıl daha
 
 Çete davasına ilişkin mütalaada, Galip Öztürk’ün 9 suçtan 26 yıldan 75 yıla kadar hapisle cezalandırılması istendi. Davanın sanıklarından Başbakanlık Müsteşar Yardımcısı Abdülkerim Emek’in ise “Suç işlemek amacıyla kurulan örgüte bilerek ve isteyerek yardım etmek" suçundan 1 yıldan 3 yıla kadar hapsi talep edildi
 
 İşadamı Galip Öztürk'ün de aralarında bulunduğu 70 sanığın yargılandığı "suç örgütü" davasında duruşma savcısı, esas hakkındaki mütalaasını açıkladı. 
 
 Çağlayan’daki İstanbul Adalet Sarayı’ndaki İstanbul 23. Ağır Ceza Mahkemesi’ndeki duruşmaya tutuklu sanıklar Galip Öztürk, Cengiz Kaya ve Erdem Yücel ile bazı tutuksuz sanıklar katıldı. 
 
 >> GALİP ÖZTÜRK'ÜN MÜEBBETİ DE VAR 
 
 Duruşmada Savcı Fuzuli Aydoğdu esas hakkındaki görüşünü açıkladı. Savcı, “Suç işlemek amacıyla örgüt kurmak, yetkili olmadığı iş için yarar sağlama, adil yargılamayı etkilemeye teşebbüs, rüşvet, ihaleye fesat karıştırmak, hakkı olmayan yere tecavüz, yağma, tehdit, gizliliğin ihlali" suçlarından 26 yıldan 75 yıla kadar hapisle cezalandırılması talep edildi. 
 
 ÖRGÜT ÜYELERİ ÜZERİNDE MUTLAK HAKİMİYETİ VAR
 
 Yargılanan suç örgütü üyeleri üzerinde Galip Öztürk’ün mutlak bir hakimiyetinin olduğunun belirtildiği mütalaada, örgüt üyelerinin telefon görüşmelerinde Öztürk’e ‘abi, başkanım, patron’ şeklinde ifadeler kullandığı vurgulandı. 
 
 BORSADA MANİPÜLATİF İŞLEMLER YAPTI
 
 Mütalaada, Galip Öztürk’ün örgüt lideri sıfatıyla İstanbul Menkul Kıymetler Borsası hisse senedi piyasasında, sahibi olduğu Metro Grubu Şirketlerini halka açılma sürecinde değerini olduğundan fazla göstererek manipülatif işlemler yaptığı ifade edildi. 
 
 “ÖRGÜTÜN SİLAHLI OLDUĞU TESPİT EDİLEMEDİ"
 
 İddianamede sanığın ‘silahlı örgüt kurmak’ suçlamasıyla suçlandığının hatırlatıldığı mütalaada, “İddianamede sanığın kurmuş olduğu örgütün silahlı örgüt olduğu belirtilmişse de, gerçekleşen eylemlerde silah kullanıldığına dair herhangi bir delile ulaşılamadığı, sanıklardan ele geçen silahların ise bireysel kullanımda olan silahlardan olduğu, dolayısıyla kurulan suç örgütünün silahlı suç örgütü olduğuna dair delil elde edilememiştir" denildi. 
 
 EMEK İÇİN 3 YILA KADAR HAPİS İSTENİLDİ
 
 Davanın sanıklarından Başbakanlık Müsteşar Yardımcısı Abdülkerim Emek’in ise “Suç işlemek amacıyla kurulan örgüte bilerek ve isteyerek yardım etmek" suçundan 1 yıldan 3 yıla kadar hapsi talep edildi.
 
 “ÖZTÜRK’ÜN SPK’DAKİ SORUNLARINI ÇÖZDÜ"
 
 Mütalaada Emek’in Sermaye Piyasası Kurulu (SPK) üyesi olduğu dönemde, Galip Öztürk’ün SPK’da usulsüz olarak gerçekleştirdiği konularda karşılaştığı engelleri gidermek için çalıştığı belirtildi. Emek’in İstanbul’a geldiği dönemde Galip Öztürk’e ait otellerde ücretsiz olarak ağırlandığının tespit edildiği vurgulanan mütalaada "Galip Özürk’ün SPK ile ilgili süreçlerde, şirketlerinin halka arzına izin alma konusunda SPK eski Kurul Başkan Yardımcısı olması nedeniyle Abdülkerim Emek’in yardımına başvurduğu, Emek’ten SPK yöneticileri ile irtibata geçerek SPK’nın alacağı kararları etkilemeye yönelik faaliyetlerde bulunmasını istediği, Emek’in Metro Holdingin zarara uğratılması nedeniyle örtülü kazanç aktarımı kapsamında soruşturma açılması nedeniyle Metro Turizmin halka arz sürecine ilişkin SPK’nın alacağı kararları etkilemeye yönelik faaliyetlerde bulunduğu tespit edilmiştir" denildi.
 
 ÖRGÜT TALİMATLARINI YERİNE GETİRDİ
 
 Emek’in örgüt yöneticilerinin talimatlarını yerine getirdiği ve örgütün haksız çıkar elde etmesine yardımcı olduğu ifade edildi.
 
 ESKİ VEKİLE DE HAPİS İSTEMİ
 
 Mütalaada davanın sanıklarından eski milletvekili Tarık Cengiz’in de cezalandırılması istenildi. Cengiz’in Metro Holding yöneticisi olduğunun belirtildiği mütalaada, “Eski milletvekili olması nedeniyle örgütün siyasi bağlantılarını sağlamakta etkin bir şekilde rol oynadığı tespit edildi" denildi. Cengiz’in örgüt liderinden aldığı talimatları yerine getirdiğinin ifade edildiği mütalaada, suç örgütü üyeliği suçundan 1 yıldan 3 yıla kadar hapis cezası istenildi. 
 
 METRO'DA 12 BİN KİŞİ ÇALIŞIYOR 
 
 Davanın sanıkları arasında Metro Grubu'nun çok sayıda üst düzey yöneticisi yanı sıra eski milletvekilleri Mustafa Baş, Fatih Öztürk, M. Mustafa Açıkalın, Üsküdar Belediyesi Başkan Yardımcısı Hilmi Türkmen, Beykoz Belediyesi eski Başkan Yardımcısı Yüksel Baki, emekli general Rauf Altınok, Samsun Ayvacık Belediyesi Başkanı Mustafa Belur, Avukat Vasfi Sedat Küçükyılmaz, Av. Ömür Alagöz gibi isimler yer alıyor. 
 
 Bünyesinde çok sayıda şirket bulunan Metro Grubu bünyesinde doğrudan 12 bin, dolaylı olarak 25 bin kişi çalışıyor. 
  