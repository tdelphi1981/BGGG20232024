MÜSİAD'ın elektrikli otomobilini Başbakan test etti
Müstakil Sanayici ve İşadamları Derneği (MÜSİAD) Genel Başkanı Nail Olpak, "Üyelerimiz içinde yerli otomobil üretimi konusunda ciddi çalışma yapan var. Şahsen test dahi ettim. Başbakanımız da gördü hatta kısa bir tur da attılar" dedi.
AA Finans Masası'na konuk olan Olpak, yerli otomobilden kastın iğneden ipliğe üretilmesi olmadığını, Türk ürünü otomobil kastedildiğini belirtti. Olpak, bunun olmasını arzu ettiklerini belirterek, şöyle devam etti: 
"İşin babayiğit kısmında bu ne ölçüde yapılabilir bilmiyorum. Yerli otomobilin mutlaka konvansiyonel olması şart değil. Elektrikli otomobil gündemi var, hibrit söz konusu... Bunun fırsat olduğunu düşünüyoruz. Mevcut pazarda diğer firmaların marka bilinirlikleri ve üstünlükleri var. Elektrikli ya da hibrit  daha yeni yola çıkıyor. Burada Türkiye'nin daha hızlı yol alacağını düşünüyoruz. Peki MÜSİAD'tan çıkacak mı? Üyelerimizin içinde bu konuda ciddi çalışma yapan var. Ürünlerini (elektrikli otomobil) şahsen test ettim. Ne zaman ticarileştirirler hep beraber göreceğiz." 
300 KM MENZİL 
Elektrikli otomobillerin menzil ve performansına ilişkin de Olpak, "Test ettiğim aracın 300 kilometrenin üzerine çıkabildiğini söylediler. Ben bir performans sorunu görmedim. Ancak yetkililerin teknik testleri konusunda bir şey söylemeye memur değilim. Proje Başbakan'a iletildi. Kendisi de gördü hatta kısa bir tur da attılar" dedi. 
Projenin yakın bir zamanda kamuoyuyla paylaşılıp paylaşılmayacağını ise Olpak, ''Üyemizin ticari tercihidir. Ben onun adına bir şey söyleyemem'' dedi.