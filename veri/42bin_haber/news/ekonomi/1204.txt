Mikro bölgeleme yapılacak, risk düzeyi hesaplanacak
Marmara ve Egeyi sallayan 6.2lik deprem panik yaratırken, doğal afet riski taşıyan yerlerin afet risk düzeyine göre sınıflandırılması çalışmasında sona gelindi.
Ayrıca bazı bölgelerde afete karşı önceden tedbir almak için başlatılan mikro bölgeleme çalışması tüm Türkiyede uygulanacak. 
MEVZUAT GÖZDEN GEÇİRİLİYOR 
Çevre ve Şehircilik Bakanlığının İçişleri Bakanlığı ile ortak yürüttüğü çalışmalar kapsamında 2013 yılı içinde afetlerle ilgili mevzuat yeniden elden geçirilecek. Bunun için öncelikle afetlerde yapılacak yardımlara dair kanun olmak üzere ilgili yönetmelikler risk yönetimine ağırlık verilerek gözden geçirilecek. Haziran ayına kadar da Ulusal Afet Yönetim Stratejisinin Ulusal Deprem Stratejisiyle bütünlüğünün kurulması için projeler geliştirilecek. Afetlerle ilgili coğrafi, sosyal, beşeri özelliklerin yer alacağı mevcut Afet Bilgi Sistemi ile entegre çalışacak olan Ulusal Afet ve Acil Durum Bilgi Yönetim Sistemi kurulacak. Sistem, afet ve acil durum yönetiminde yer alan diğer kamu kurum ve kuruluşlarının mevcut uygulamalarının da entegrasyonu sağlanmış şekilde tasarlanacak. Ayrıca ülke genelinde doğal afet riski taşıyan yerleşim yerleri afet risk düzeyine göre önceliklendirilecek. Riskin planlı bir şekilde azaltılmasına yönelik teknik ve mali çalışmalar yapılacak. Halkın bilinçlendirilmesine yönelik çalışmalar yürütülecek. İlk altı aylık dönemde bütünleşik afet tehlike haritalarının hazırlanmasına yönelik standartlar belirlenecek ve kılavuzlar hazırlanacak. Yıl sonuna kadar afet tehlike haritalarının tamamlanması sağlanacak. Ülke genelinde doğal afet riski taşıyan yerleşim yerleri afet risk düzeyine göre önceliklendirilecek. 
ENVANTER HAZIRLANACAK 
Yerleşim yerlerinin afet risk düzeylerine göre önceliklendirilmesine yönelik bir envanter hazırlanacak. Başta bina stoku ve sismik riskin değerlendirilmesi olmak üzere yöntem ve standartlar geliştirilecek ve risklerle ilgili bilinçlendirme faaliyetleri yürütülecek. Afetlere karşı dayanıklı yerleşim yerlerini oluşturmak üzere mikrobölgeleme çalışmaları tamamlanacak. Bunun için ikincil mevzuat hazırlanarak, tüm yerel yönetimlerin bu çalışmaya katılması teşvik edilecek.