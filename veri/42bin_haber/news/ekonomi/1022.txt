İstanbul'da belediye otobüslerine taze kan geliyor
İstanbul trafiğinde toplu taşıma sisteminin omurgasını oluşturan otobüslere yenileri ekleniyor. İETT tarafından daha önce siparişi verilen 500 adet solo tipi çevre dostu otobüslere ek olarak, 250 otobüsün daha siparişi verildi.
Belediye otobüslerindeki kalitenin artırılması, konfor ve artan ihtiyaçların karşılanması için İETT Genel Müdürlüğü ihaleye çıkarak yeni otobüs alacağını ilan etmişti. Düzenlenen ihaleler sonunda Otokar firması ilk 2 ihaleyi kazanarak 500 adet solo tipi dizel yakıtlı otobüs için sipariş almaya hak kazandı. 

Bu ihalelerin son halkasında Otokar, İETT'den yeni bir sipariş daha aldı. Yeni sipariş gereği, daha önce alınması kararlaştırılan solo tipi otobüslerden 250 adet otobüs daha İETT filosuna eklenecek. Toplamda 750 otobüse ulaşacak filo ile birlikte aynı zamanda Otokar firması yedek parça ve araçların 5 yıllık bakımlarını da üstlenmiş oldu. 

Yeni ihale 250 araç için 41. 3 milyon euroluk anlaşmayı kapsıyor. 'Kent' isimli otobüsler için alınan sipariş tutarının toplamda 214. 8 milyon euroya ulaştığı belirtildi. İlk teslimat ise 2012 yılı içinde kademeli olarak başladı. 

ÖDÜLLÜ OTOBÜSLER AVRUPA'DA DA KULLANILIYOR

İstanbul trafiğine çıkacak Kent otobüsleri çevreci özellikleri ve daha önce girdiği testlerde aldığı ödüllerle de dikkat çekiyor. Çevreye duyarlı motoru yanında engelli yolcu taşıma imkanı, modern tasarımı ve yüksek taşıma kapasitesi gibi özellikleri Kent'i rakiplerinden ayıran özellikler. Otobüsler aynı zamanda Avrupa'nın en önemli otobüs yarışmalarından biri olan "European Bus&Coach Week"te de özel ödüle sahip. Türkiye'de 'Design Turkey Endüstriyel Tasarım Ödülleri'nde İyi Tasarım Ödülü'ne layık görülen Kerü otobüsleri İzmir, Ankara, Bursa, Sakarya, Malatya, Karaman, Samsun gibi Türkiye'nin önde gelen şehirlerinde ve Avrupa'da kullanılıyor.