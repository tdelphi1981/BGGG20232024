Enflasyon yüksek geldi
Tüketici enflasyonu 1.65 ile beklentilerin üzerinde geldi. Üretici enflasyonu ise yüzde 0.18 geriledi.
Türkiye İstatistik Kurumu (TÜİK) yılın ilk enflasyon rakamlarını açıkladı. Buna göre Ocak ayında tüketici enflasyonu (TÜFE) yüzde 1.1 seviyesinde olan beklentilerin oldukça üzerine çıkarak yüzde 1.65 oldu. Üretici tarafında ise fiyatlar yüzde 0.18 düştü. TÜİK'in 2003 baz yıllı verilerine göre, Ocak ayı itibariyle yıllık  enflasyon TÜFE'de yüzde 7,31, ÜFE'de ise yüzde 1,88 oldu. 12 aylık ortalamalara göre yıllık enflasyon ise tüketici fiyatlarında  yüzde 8,62, üretici fiyatlarında ise yüzde 5,33 düzeyinde gerçekleşti. 
GIDA VE İÇECEK FİYATLARI YÜKSELDİ 
Aylık bazda en yüksek artış yüzde 14.26 ile alkollü içecekler ve tütün grubunda gerçekleşti 
Ana harcama grupları itibariyle bakıldığında ise endekste yer alan gruplardan gıda ve alkolsüz içeceklerde yüzde 4, çeşitli mal ve hizmetlerde yüzde 1,71, ev eşyasında yüzde 1,08, yüzde lokanta ve otellerde yüzde 0,95, konutta yüzde 0,70, sağlıkta yüzde 0,50, ulaştırmada yüzde 0,50, eğlence ve kültürde yüzde 0,24, eğitimde yüzde 0,10 artış, haberleşmede yüzde 0,02, giyim ve ayakkabıda yüzde 6,95 düşüş gerçekleşti. 
 
ÜRETİCİ FİYATLARI GERİLEDİ 
Üretici Fiyatları Endeksi (ÜFE), 2013 yılı Ocak ayında bir önceki aya göre yüzde 0,18 düşüş, bir önceki yılın aynı ayına göre yüzde 1,88 ve on iki aylık ortalamalara göre yüzde 5,33 artış gösterdi. 
Aylık değişim tarımda yüzde 2,62 düşüş, sanayide yüzde 0,29 artış olarak gerçekleşti. 
Bir önceki aya göre endekslerin en fazla artış gösterdiği alt sektörler tütün ürünleri imalatı (yüzde 6,07), maden kömürü ve linyit (yüzde 5,63), suyun toplanması, arıtımı ve dağıtımı (yüzde 3,68), taşocakçılığı ve diğer madencilik ürünleri (yüzde 3,39) alt sektörleri oldu. Buna karşılık metal cevheri (yüzde-3,53), büro makineleri imalatı (yüzde -2,04), mobilya ve başka yerde sınıflandırılmayan diğer ürünlerin imalatı (yüzde -1,79), iletişim teçhizatı imalatı (yüzde -1,20) bir ay önceye göre endekslerin en fazla gerilediği alt sektörler oldu.  
ÜFEde kapsanan 788 maddeden; 138 maddenin ortalama fiyatlarında değişim olmazken, 377 maddenin ortalama fiyatlarında artış, 273 maddenin ortalama fiyatlarında ise düşüş gerçekleşti. 
OLUMLU ETKİ SİLİNDİ 
İş Yatırım Yurtiçi Piyasalar Müdürü Yasin  Demir, Verinin beklentilerin 0,50 puan kadar üzerinde olmasına karşın çekirdek  göstergelerde olumsuz bir tablo olmaması nedeniyle enflasyon beklentilerini  negatife çevirecek ve Merkez Bankası'nı (MB) politika değişikliğine itecek bir  tablo görünmüyor dedi. 
TÜİK tarafından açıklanan ocak ayı enflasyon verilerine ilişkin  değerlendirmede bulunan Demir, enflasyondaki artış ağırlıklı olarak gıdadan  kaynaklandığını belirterek, Aralık ayında da gıda fiyatlarının olumlu etkisini  görmüştük, bu etki silinmiş oldu ifadelerini kullandı.