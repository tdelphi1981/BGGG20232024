TPAO'nun şirketi BOTAŞ'a devredildi
Türkiye Petrolleri Anonim Ortaklığı'na (TPAO) bağlı Turkish Petroleum International Company Limited Şirketi, Boru Hatları ile Petrol Taşıma Anonim Şirketi'ne (BOTAŞ) devredildi. TPAO'ya bağlı Turkish Petroleum International Company Limited Şirketi'nin BOTAŞ'a devredilmesine ilişkin karar Resmi Gazete'de yayımlanarak yürürlüğe girdi.

Buna göre, Bakanlar Kurulu kararına dayanılarak TPAO'ya bağlı olarak kurulan Turkish Petroleum International Company Limited Şirketi'nin sermayesi 150 milyon dolardan 500 milyon dolara çıkarıldı. Sermaye artırımının tamamı, nakden ve defaten TPAO'nın özkaynaklarından ödenecek.

Turkish Petroleum International Company Limited Şirketi hisseleri, öngörülen sermaye artırımını ve ödemeyi müteakip bedelsiz olarak BOTAŞ'a devredilecek.

Turkish Petroleum International Company Limited Şirketine ait TP Petrol Dağıtım AŞ hisseleri, bedelsiz olarak TPAO'ya bağlı Turkish Petroleum Overseas Company Limited Şirketi'ne devredilecek.

Bu karar kapsamında yapılacak sermaye artırımı ve hisse devirlerine ilişkin işlemler Enerji ve Tabii Kaynaklar Bakanlığı'nın koordinasyonunda Kalkınma Bakanlığı, Maliye Bakanlığı, Hazine Müsteşarlığı ve ilgili kuruluşlar tarafından yürütülecek.

BOTAŞ'ın görevleri de "Türkiye'nin petrol ihtiyacının karşılanmasına katkıda bulunmak, uluslararası ticaret alanında faaliyette bulunmasını temin etmek, petrol ameliyeleri (arama, sondaj, üretim, taşıma, pazarlama, saha hizmetleri ve rafinaj gibi) ve petrol ticareti ile jeotermal ameliyelerini icabında kuracağı şirket vasıtası ile yürütmek amacıyla, yabancı devlet mevzuatına göre faaliyet göstermek üzere yurtdışında bir şirket kurabilir, gerektiğinde kurulmuş şirketlere, o şirkette yönetim kurulunda temsilci bulundurma hakkı veren bir nispetle iştirak edebilir" şeklinde düzenlendi. 

Şirketin yönetimi, çalışma esasları, iç denetimi ve BOTAŞ ile ilişkileri Enerji ve Tabii Kaynaklar Bakanlığı'nın koordinasyonunda Kalkınma Bakanlığı, Hazine Müsteşarlığı ve Boru Hatları ile Petrol Taşıma AŞ tarafından belirlenecek. 

Şirketin yönetim kurulu, bu şirketin tabi olduğu yabancı mevzuatın gerektirdiği esas ve şartlar çerçevesinde düzenlenecek.

Turkish Petroleum International Company Limited Şirketi ile ilgili olarak Türkiye Petrolleri Anonim Ortaklığı'na yapılmış olan atıflar, Boru Hatları ile Petrol Taşıma AŞ'ye yapılmış sayılacak.