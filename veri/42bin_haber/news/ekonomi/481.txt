Maliye: Böyle bir kalem yok
Maliye Bakanlığı, belediyelerin gelir kalemleri içinde Sosyal Sorumluluk Katkı Payının bulunmadığını bildirdiler.
Yetkililer, vergi koyma yetkisi olmayan belediyelerin vatandaştan bu ad altında para toplayamayacağını söylediler. Şişli Belediyesinin vatandaştan topladığı katkı payıyla ilgili Hürriyete konuşan Maliye yetkilileri, belediyelerin gelir kalemleri arasında asfalt, yol ve kaldırım gibi katkı payları olduğunu anımsattılar. Şişli Belediyesinin topladığı kalemin Maliye Bakanlığının ve Gelir İdaresi Başkanlığının belirlediği paylar içinde yer almadığına dikkat çeken yetkililer, şöyle konuştu:
Belediyelerin ilgili kanuna göre böyle bir yetkisi bulunmuyor. Belediye Meclisinden de bu şekilde bir karar çıkarılamaz. Ancak kendisinden bu ad altında para istenen vatandaşlar öncelikle Şişli Belediyesine bunu sormalıdır. Oradan gelecek yanıta göre yanlış bir unsur varsa şikayetini üst makam olan İstanbul Valiliğine ve İçişleri Bakanlığına iletebilir. Şişli Belediyesinin bu uygulaması yasal bir düzenleme gibi görünmüyor. Belediye Meclisinden bir karar çıkarılmışsa bu üyelerin kafasına göre oluşturduğu bir karar olabilir. Bu konuda Maliye Bakanlığının belediyeye bir yaptırım yetkisi bulunmuyor. Yasal süreçlerin ardından ancak İçişleri Bakanlığı, belediyeye yaptırım gücünü kullanabilir. 
 