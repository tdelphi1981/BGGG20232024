Bayat ekmeği getir tazesini götür
Ekmek Sanayi İşverenler Sendikası mutfak masrafını azaltacak bir uygulama başlattı. Buna göre, İstanbullular bayat ekmeklerini çöpe atmak yerine fırınlardan tazesiyle değiştirebilecek.
Ekmek Sanayi İşverenler Sendikası Genel Sekreteri Cihan Kolivar, Ekmek İsrafını Önleme Kampanyası'na destek vermek istediklerini ve bu yönde çalışmalara başladıklarını söyledi. Fırıncılar olarak Bayat Ekmeği Getir, Taze Ekmeği Götür kampanyasıyla bu harekete destek vereceklerini aktaran Kolivar, ekmek israfının önüne geçilmesi yönündeki hareketlerin yerinde olduğunu, israfın Türkiye ekonomisine büyük zarar verdiğini kaydetti. 

Ekmekler 2 bin 200 fırından ücretsiz değiştirilebilecek

İstanbul genelinde ruhsatlı 2 bin 200 fırın bulunduğunu ve bunların sendikaya bağlı olduğunu dile getiren Kolivar, kampanyanın 20 Şubat'ta başlayacağı bilgisini verdi.

Vatandaşlarımız, bayata ekmeklerini yarın dahi olsa tazesini aldığı fırından ücretsiz değiştirebilecek diyen Kolivar, vatandaşların bayat ekmekleri değiştirmek için taze olarak aldıkları fırına götürmelerinin çok önemli olduğunu, burada fırıncıların sadık müşterilerinin de ortaya çıkacağını vurguladı.

Kolivar, vatandaşların yarım veya dilimlenmiş ekmek getirmeleri halinde bile tazesini alabileceklerini, ekmek 250 gram olduğu için dilimler veya yarımlar 250 gramı bulduğunda vatandaşa bir taze ekmek verileceğini ifade etti.

Bayat ekmeği değiştirmeyen fırından ekmek almayın

İstanbul genelindeki 2 bin 200 fırından kampanyaya karşı çıkan olmadığını, çok az sayıdaki fırınların bu işe girişmeyebileceğini belirten Kolivar, vatandaşın ekmeğini değiştirmeyen fırından alışveriş yapmamasını istedi.

Kolivar, Mesela en küçük ilçelerden biri Bayrampaşa'da 52 fırın var. Her mahalleye 5-6 fırın düşüyor. Birisi almazsa diğerine gitsin vatandaş. Böyle olunca o fırıncı da mutlaka müşteri kaybetmemek için bu kampanyamıza destek verecektir diye konuştu.

Geri alınan ekmeklerin galeta unu yapılarak değerlendirildiğini belirten Kolivar, bu konuda daha hassas olunması ve dikkat edilmesi gereken yerler olduğunu aktardı.

Kolivar, toplu tüketim yapılan kebapçı, restoran, otel, hastane ve kamu kuruluşları gibi yerlerin ekmek israfı konusunda bilinçli olması gerektiğinin altını çizdi.

Ev hanımları bilinçlenmede ilk aşama

Bayat ekmeği geri alarak ev hanımlarının bilinçlenmesi yolunda bir farkındalık oluşturacaklarını bildiren Kolivar, bir neslin bu konuda eksik büyüdüğünü, artık ilköğretim çocuklarına ekmek israfının zararlarının anlatılması gerektiğini vurguladı.

Kolivar, çocuklara bu bilincin verilmesi halinde yetişen nesillerin ekmek israfı yapmayacaklarını, bunun dini yönden önemli olduğu kadar ülke ekonomisine de büyük katkısı olacağını kaydetti.

Ekmekler, kağıt ambalajda satılsın

Ekmek Sanayi İşverenler Sendikası Genel Başkanı Muharrem Keçeli ise kağıt ambalajdaki ekmeğin poşetteki veya açıktaki ekmeğe oranla çok geç bayatladığını belirterek, ekmek israfını önlemenin bir aşamasının da bu şekilde olabileceğini söyledi.

Keçeli, Bizim hükümetten, belediyelerden, valilikten yani ilgili her kimse varsa onlardan ekmeğin kağıt ambalajda satılmasını sağlamalarını istiyoruz. Ekmek israfının başında bu gelecektir. Şişli'de kısmi olarak bu başlatıldı. Bunun yaygınlaştırılması, Türkiye'nin lehine olacak diye konuştu.