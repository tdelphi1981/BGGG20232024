Kar fındık üreticisinin yüzünü güldürdü
ORDU Üniversitesi Ziraat Fakültesi Dekanı Prof. Dr. Turan Karadeniz, geçen hafta yağan karın fındık üretimi için çok iyi olduğunu söyledi.
Prof. Dr. Turan Karadeniz, kar yağışı ve hava sıcaklığının sıfırın altında 5 dereceye kadar düşmesinin fındığın kalitesini artıracağını belirtti. Prof. Dr. Karadeniz, "Ocak ayında yağan bu kar fındığın soğuk ihtiyacını karşılıyor. Fındığın sağlıklı çiçekleme yapabilmesi, iyi bir meyve tutabilmesi, iyi bir yaprak açabilmesi için bu soğuğa ihtiyacı var. Bu yılki mevsim sıcaklıkları fındık için çok olumlu gidiyor. Hava sıcaklıklarının eksi 15- 20 dereceye düşmesi ise dona neden olur. Bu da fındığı olumsuz etkiler. Sıcaklığın bu şekilde kış mevsimi bitene kadar devam etmesi halinde yeni sezonda fındığın bol olmasına katkı sağlayacak" dedi. 


ERKEN ISINMA TEHLİKELİ


Prof. Dr. Turan Karadeniz, kışın ardından havaların erken ısınmasının fındık açısından tehlikeli olduğunu söyledi. Prof. Dr. Karadeniz, "Havaların erken ısınması bitkilerde, özellikle bu bölgede fındığın uyanmasını sıkıntılı bir sürece sokuyor. Nisan ayında soğukların tekrar geri dönmesi yaprakları donduruyor ve meyveleri etkiliyor. Dondurucu soğuklar eksi 15- 20'lere düşmesi çok tehlikeli. 3- 5 derece eksinin altında soğuklar fındığa çok faydalıdır. Bu sürecinde belli bir süre devam etmesini arzu ediyoruz" diye konuştu.