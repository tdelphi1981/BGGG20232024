MASAK İsviçre bankalarından gizli hesap bilgilerini istedi
ABD ve Fransanın vatandaşlarıyla ilgili bilgileri İsviçre bankalarından alması üzerine MASAK, suç örgütleriyle ilişkisi olan Türklerin hesap bilgilerini isteyerek zulaya ilk neşteri attı.

Türk zenginlerinin, 158 milyar dolarlık zulasının olduğu tahmin edilen İsviçre bankalarına ilk sondaj başladı. Maliye Bakanlığı bünyesinde bulunan Mali Suçları Araştırma Kurulu (MASAK), suç örgütleriyle ilişkisi olan bazı Türk iş adamlarına ait hesaplarla ilgili İsviçre bankalarından bilgi talebinde bulundu. MASAK’ın, gizli hesap bilgilerini talep ettiği mükellefler, daha çok suç örgütleri ile bağlantısı olduğu kesinleşmiş ve haklarında mahkeme kararları bulunan kişiler de oluştu. Bilgi talebi, toplu bir liste şeklinde olarak değil, dosya bazlı olarak gerçekleşti. İsviçre bankalarının ise Türkiye’nin talebine vereceği cevap merakla bekleniyor. Türkiye’nin, İsviçre bankalarından bilgi talebinde bulunma süreci, ABD ve Fransa’nın kendi vatandaşlarıyla ilgili hesap bilgilerini alması üzerine başladı. 
İki ülke bilgileri aldı 
Küresel krizin ardından harekete geçen iki ülke, kendi zenginleriyle ilgili hesap bilgilerini talep etmiş, söz konusu bankalar da bazı bilgileri ilgili ülkelere göndermişti. Bu kararlardan yola çıkan Türkiye, İsviçre bankalarından kara para elde ettiği mahkeme kararlarıyla kesinleşmiş kişilerin bilgilerinin talep edilmesini kararlaştırdı. 
Küçük ama önemli adım 
Türkiye’nin, İsviçre bankalarından gizli hesap bilgilerini talep etmesi, Türk zenginlerinin bu bankalarda bulunan 158 milyar dolarlık zulasına ilk neşter olarak nitelendiriliyor. 2009’da küresel kriz sırasında da Türk işadamlarının zulaları gündeme gelmiş ve BDDK eski Başkanı Tevfik Bilgin, sadece bir İsviçre bankasında Türk işadamlarına ait 60 milyar dolarlık hesabın olduğunu bildirmişti. 
İptal edilen köprü ihalesine 3 alternatif 
Özeleştirme Yüksek Kurulu’nun (ÖYK), kararı doğrultusunda iptal edilen köprü ve otoyolların satışına ilişkin ihale ile ilgili yeni çalışma başlatıldı. Başbakan Erdoğan’ın talimatı üzerine harekete geçen ekonomi yönetimi, köprü ve otoyolların özelleştirmesinde, ‘blok satış’ dışındaki yöntemleri de değerlendirmeye aldı. Buna göre üzerinde çalışılan yöntemler şöyle: 
BLOK SATIŞ: Şartnamede iyileştirmeler yapılarak, köprü ve otoyolların blok olarak yeniden satılmasını içeriyor. 
HALKA ARZ: Körfez ülkelerinden, köprü ve otoyollara yoğun ilgi var. Bu nedenle köprü ve otoyolların bir pakete dönüştürülerek, hisselerinin bir kısmının halka arz edilmesi planlanıyor. Köprü ve otoyollar için kira sertifikası da gündemde. 
BÖLÜNEREK SATIŞ: Tek paket halinde satışa sunulan köprü ve otoyolların, birden fazla pakete ayrılması öngörülüyor. Bu pakette bir kar eden bir zarar eden işletmenin birleştirilmesi ile ortaya çıkacak paketler, birden fazla yatırımcıya satılabilecek. Böylece sektöre rekabet de gelecek. 
Doğu’daki 1 milyon elektrik abonesi 4 milyona bedel 
ENERJİ Bakanlığı’nın verilerine göre, 2012’nin 10 aylık döneminde, Dicle Elektrik Dağıtım Bölgesi’ndeki 1 milyon abone, Türkiye’nin en büyük dağıtım bölgesi olan Boğaziçi Elektrik Dağıtım Bölgesi’deki 4 milyon aboneden daha fazla elektrik kullandı. Aynı dönemde, Dicle Elektrik 16.3 milyar liralık elektrik satın alırken, Boğaziçi 15.6 milyar liralık elektrik satın aldı. Dicle’de kullanılan elektriğin yüzde 67.5’i tahsil edilemedi. Dicle Bölgesi  Diyarbakır, Mardin, Siirt, Şanlıurfa, Batman ve Şırnak illerinden oluşuyor. 
Kaskoda ‘erteleme’ lobisi 
NİSAN başında yürürlüğe girecek olan yeni kasko sistemi, sigorta şirketlerini rahatsız etti. Hazine Müsteşarlığı Sigortacılık Genel Müdürlüğü’ne başvuruda bulunan sigorta şirketleri, yeni düzenlemenin finans yapılarını olumsuz etkileyeceğini öne sürerek, düzenlemenin yürürlük tarihinin en az bir yıl ertelenmesini istedi. Hazine ise sigorta şirketlerinin talebine sıcak bakmadı. Şirketlerin ertelenmesini talep ettikleri düzenleme, kasko bedellerini 100 liraya kadar düşürecek. Yeni sistemde ‘full kasko’ dönemi sona ererken yerine, dar kasko, kasko, tam kasko ve genişletilmiş kasko uygulanacak. 
Maliye’nin çatısı delindi 
HER yıl bütçeyi ‘deldirmemek’ için yoğun çaba harcayan Maliye Bakanlığı’nın çatısı delindi. Maliye Bakanlığı’nın Ankara’nın Dikmen Caddesi’nde bulunan hizmet binasının çatısı gerekli onarımlar yapılmadığı için, yağmura karşı korumasız hale geldi. Maliye Bakanı Mehmet Şimşek’in geçtiğimiz hafta e-ticaret ile ilgili düzenlediği toplantı da ‘delik çatının’ azizliğine uğradı. Toplantının yapılacağı salon, yağmur suları altında kaldı. Toplantı bir başka salona alınırken Bakan Şimşek, hizmet binasının 38 yıllık olduğunu ve önümüzdeki günlerde yeni bina için çalışmalara başlanacağını vurguladı.