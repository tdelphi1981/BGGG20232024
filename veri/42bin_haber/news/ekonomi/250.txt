'Esnaf ve sanatkar sayısı 2 milyonu aştı'
Gümrük ve Ticaret Bakanı Hayati Yazıcı, esnaf ve sanatkar sayısının geçen yıla göre 37 binden fazla artarak 2 milyonu aştığını söyledi.
Bakan Yazıcı, bakanlığı bünyesinde yer alan Esnaf ve Sanatkarlar Genel Müdürlüğü'nün çalışmalarıyla ilgili soruları yanıtladı. Esnaf ve sanatkarların uğraştıkları meslekler ve bu mesleklere ilişkin sayısal bilgilere artık Esnaf ve Sanatkar Bilgi Sistemi (ESBİS) üzerinden anlık olarak ulaşabildiklerini ifade eden Yazıcı, buna göre 12 Kasım 2012 itibariyle Türkiye'de esnaf sanatkar sayısının 2 milyonu geçtiğini belirtti. 
Esnaf ve sanatkar sayısının geçen yılın Kasım ayında 1 milyon 963 bin 789 olduğunu anlatan Yazıcı, aradan geçen 1 yılda bu sayının 37 bin 134 artarak 2 milyon 923'e ulaştığı bilgisini verdi. Bazı esnaf ve sanatkarların ise aynı anda birden fazla iş yerine sahip olabildiğine işaret eden Bakan Yazıcı, bu çerçevede Türkiye'de faaliyet gösteren esnaf ve sanatkar işletmelerinin sayısının ise bugün itibariyle 2 milyon 136 bin 25 olduğunu kaydetti. 
Yazıcı, bu işletmelerden 710 bin 775'inin imalat ve tamiratla ilgili, kalan 1 milyon 425 bin 250 işletmenin ise ticaret ve hizmetle ilgili meslek kollarında faaliyet gösterdiğini söyledi. 
Esnaf ve sanatkarların en büyük sorununun rekabet güçlerinin düşük olması ve gelişmeleri takip edip uyum sağlayamamaları olduğunu belirten Bakan Yazıcı, esnaf ve sanatkarların rekabet gücünün artırılması için Esnaf ve Sanatkarlar Değişim, Dönüşüm, Destek (3D) Strateji Belgesi ve Eylem Planı hazırladıklarını ve 7 konu başlığı altında çalışma yaptıklarını anlattı. 
Yazıcı, söz konusu alanları, kredi ve finansman şartlarının iyileştirilmesi, vergi, istihdam ve diğer yükümlülüklerin azaltılması, eğitim ve danışmanlık hizmetlerinin geliştirilmesi, yenilikçilik ve girişimciliğin geliştirilmesi, altyapı kümelenme ve ortaklık faaliyetlerinin desteklenmesi, hukuki düzenlemelerin yapılması, esnaf ve sanatkarların AB programlarından faydalanmasının sağlanması olarak sıraladı. 
Esnaf ve sanatkara destek ve teşvik mekanizması

Esnaf ve sanatkar için bir teşvik ve destek mekanizmasına ihtiyaç duyulduğunu ifade eden Yazıcı, Bu amaçla bir çalışma başlattık. Esnaf ve sanatkarımızın rekabetçi güçlerini artırmaya yönelik olarak yurt içi ve yurt dışı teşvik ve destek mekanizmalarını inceliyoruz. Bu çalışma sonucunda önümüzdeki yıl esnaf ve sanatkarlarımızın rekabet gücünü artıracak, değişim ve gelişimini destekleyecek bir teşvik ve destek sistemi kurmayı amaçlıyoruz dedi. 
Kredi ve finansman şartlarının iyileştirilmesine yönelik olarak; 2002 yılında esnaf ve sanatkarlarca ödenen faiz oranının yüzde 47 olduğunu, 2012 yılında, yeni açılacak ve vadesi 1 yıla kadar olan kooperatif kredilerinde bu oranın yüzde 5 - 6,5 mevcut ya da yeni açılacak ve vadesi 1 yıldan fazla olan diğer tüm kooperatif kredilerinde ise yüzde 6 - 7,8 olduğunu söyledi. 
Hazine destekli Halk Bankası tarafından sağlanan destekler kapsamında; 2002 yılında yüzde 20,6 olan faiz sübvansiyonunun 2012 yılında yüzde 35-50 arasına çıktığını ifade eden Yazıcı, şunları kaydetti: 
Hazine destekli Halk Bankası tarafından sağlanan destekler kapsamında; 2002 yılında 5 bin lira olan kredi üst limitleri 100 bin liraya çıkartıldı. Esnaf ve sanatkarlara 2002 yılında Halk Bankası'ndan Esnaf ve Sanatkarlar Kredi ve Kefalet Kooperatifleri kefaletiyle kullandırılan kredilerin tutarı 153 milyon lira iken, bu tutar Eylül 2012 sonu itibarıyla 6,5 milyar lira oldu. Bu dönem içerisinde verilen krediler 42 kat arttı. 
2002 yılında kredi kullanan kooperatif ortak sayısı 63 bin 520 kişi iken, 2012 yılı Eylül ayı sonu itibarıyla bu sayı 255 bin 900 kişiye ulaştı. 2002 yılına göre kredi kullanan ortak sayısı yaklaşık 4 kat arttı. 2002 yıl sonu itibariyle 402 kooperatif kredi kullandırabilirken, 2012 Eylül tarihi itibariyle 819 kooperatif kredi kullandırabilecek durumdadır.

Kredi ve Kefalet Kooperatiflerine olan borçlar yapılandırıldı

Bakan Yazıcı, esnaf ve sanatkarların Kredi ve Kefalet Kooperatiflerine olan borçlarının da bu dönemde yeniden yapılandırıldığını, yaklaşık 60 bin esnaf ve sanatkar ile bunların 120 bin kefilinin 490 milyon lira civarındaki anapara borcunun yeniden yapılandırılması dolayısıyla esnaf ve sanatkarların kooperatiflere olan yaklaşık 215 milyon liralık gecikme cezası borcunun silinmesine imkan tanındığını kaydetti.