Bugün 6 banka daha dinlenecek
Rekabet Kurumu'nda 12 banka hakkında yürütülen soruşturmada ikinci günün sözlü savunmaları başladı.
Sözlü savunmaların ikinci gününde Halk, İş, Vakıflar, Ziraat, Garanti ile Yapı ve Kredi bankalarının temsilcileri dinlenecek. 
Türkiye'de faaliyet gösteren 12 banka hakkında, mevduat, kredi ve kredi kartı hizmetlerinde rekabeti sınırlayıcı eylemlerde bulundukları gerekçesiyle Rekabet Kurulu tarafından yürütülen soruşturmada dün bankaların sözlü savunması alınmaya başlamıştı. Akbank, Finansbank, HSCB, ING Bank, Denizbank, Türk Ekonomi Bankası sözlü savunmalarını dün yapmıştı. 
Bu arada, bankalara ilişkin kararın 12 Mart 2013'e kadar açıklanması bekleniyor. 
Soruşturma 2 Kasım 2011'e dayanıyor

Rekabet Kurulu, 2 Kasım 2011 tarihli toplantısında Akbank, Finansbank, HSBC Bank, ING Bank, Türk Ekonomi Bankası, Türkiye Garanti Bankası, Türkiye Halk Bankası, Türkiye İş Bankası, Türkiye Vakıflar Bankası, Yapı ve Kredi Bankası ve Ziraat Bankası ile Garanti Ödeme Sistemleri AŞ ile Garanti Konut Finansmanı Danışmanlık AŞ unvanlı teşebbüsler hakkında soruşturma açılmasına karar vermişti. 
Soruşturma, söz konusu teşebbüslerin 4054 sayılı Rekabetin Korunması Hakkında Kanunun rekabeti kısıtlayıcı anlaşmalar, uyumlu eylemler ve teşebbüs birliği kararlarına ilişkin 4'üncü maddesinde yasaklanmış olan davranışları gerçekleştirip gerçekleştirmediklerinin tespiti amacıyla yürütülüyor. 
Rekabet Kanunu'nun 4'üncü maddesi, başta karteller olmak üzere teşebbüsler arasındaki rekabeti kısıtlayıcı anlaşmaları, uyumlu eylemleri ve teşebbüs birliklerinin bu nitelikteki karar ve davranışlarını yasaklıyor. Rekabet Kurulu'nca yürütülen soruşturmaların süreleri, her bir dosyanın niteliği, ilgili teşebbüslerin süreç içerisinde Kurul ile işbirliğinde bulunma dereceleri ve teşebbüslerin savunma haklarını kullanma süreleri gibi unsurlara bağlı olarak değişiyor.