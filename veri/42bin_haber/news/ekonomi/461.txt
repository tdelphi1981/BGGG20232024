Küresel piyasalarda Eurogroup takip ediliyor
Küresel piyasalar, geçtiğimiz hafta artan risk iştahı ve Avrupa'da Yunanistan ve İspanya'da borç krizinin çözümüne yönelik iyimser beklentilerle önemli yükselişler kaydetti.
ABD'de Dow Jones Endeksi geçtiğimiz hafta gerçekleştirdiği yaklaşık yüzde 3,5 oranındaki yükselişle 8 Kasım tarihinden beri altında seyrettiği 13.000 puanın üzerinde kapandı. 
Küresel ekonomik aktivitede düzelmeyi işaret eden makroekonomik verilerin moraliyle yükselişe geçen hisse senedi piyasalarında Avrupa tarafında da Yunanistan ve İspanya borç krizinin çözümüne yönelik iyimser beklentiyle Almanya'da DAX Endeksi art arda beşinci işlem gününü de yükselişle kapattı.
DAX Endeksi cuma günü yüzde 0,89 oranında, Fransa'da CAC 40 Endeksi yüzde 0,87, İspanya'da IBEX 35 Endeksi yüzde 0,43 oranında yükseliş kaydetti.
Yurt içinde ise İMKB'nin hafta bazında genel olarak küresel piyasalardan negatif yönde ayrıştığını, ancak haftanın son işlem günündeki yükselişiyle endeksin 71.000 direncinin hemen üzerinde kapattığı görüldü. 
Analistler küresel hisse senedi piyasalarının bu haftaya geçtiğimiz haftaki sert yükselişin kar satışları ile başlayabileceğini, ancak piyasaların yönünü bugün yapılacak Eurogroup toplantısından Yunanistan ve İspanya'nın borç sorununa yönelik çıkacak haber ve açıklamaların belirleyeceğini kaydediyor.

Piyasaların bugün takip edeceği veriler şöyle: 
14.30 Türkiye, TCMB Kasım ayı reel kesim güven endeksi
14.30 Türkiye, TCMB Kasım ayı kapasite kullanım oranı
17.00 ABD, Dallas FED imalat sanayi endeksi