Avrupa Yunanistan'a krediyi onayladı
Euro Bölgesi maliye bakanları, Yunanistan'a 9,2 milyar euroluk krediye onay verdi. Brüksel'de toplanan bakanların ortak açıklamasında, 7,2 milyar eurosu bankalara sermaye takviyesinde ve 2 milyar eurosu bütçe harcamalarında kullanılacak kredinin Avrupa Finansal İstikrar Fonu tarafından serbest bırakılacağı bildirildi.

Euro Bölgesi maliye bakanları, Yunanistan için IMF katkısıyla hazırlanan 130 milyar euroluk ikinci kurtarma paketinden 49,1 milyar euroluk kredi dilimini geçen ay onaylamış ve bunun 34,3 milyar eurosunu derhal serbest bırakmıştı.

Bugün serbest bırakılan 9,2 milyar euroyla birlikte Yunanistan'ın Euro Bölgesi'nden kalan 5,6 milyar euroluk krediyi, istenen şartları yerine getirerek iki taksit halinde şubat ve mart aylarında alması öngörülüyor.