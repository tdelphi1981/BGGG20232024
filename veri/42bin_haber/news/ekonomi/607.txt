Brezilya'dan et ihracatı durdu
Brezilya, Çin ve Güney Afrika'nın deli dana hastalığı şüphesiyle kendilerinden et ithal etmeyi durdurduğunu açıkladı. Brezilya Tarım Bakanlığı'ndan yapılan açıklamada, bu iki ülkenin, dünyanın en büyük ikinci et ihracatçısı olan Brezilya'dan et ithal etmeyi geçici olarak durdurduğu bildirildi.

Bakanlık, Brezilya'nın güneyinde 2 yıl önce öldüğü tespit edilen bir ineğin leşinde deli dana hastalığında görülen proteinlere rastlandığını, ancak "hayvanın hasta olduğu ya da hastalıktan öldüğünü"nün kanıtlanmadığını söyledi. 

Hayvanın deli dana hastalığı nedeniyle ölmediği tespit edilirse bu durumun kamu sağlığı veya hayvan sağlığının güvenliği için herhangi bir risk teşkil etmeyeceğine değinen bakanlık, hükümetin tüm şüpheleri ortadan kaldırmak için gerekli çalışmaları yürüttüğünü kaydetti.

Çin ve Güney Afrika'dan önce Japonya da bu ayın başında Brezilya'dan et ithal etmeyi durdurduğunu açıklamıştı. Sözkonusu üç ülke de Brezilya'nın en çok et ihraç ettiği ülkeler arasında bulunmuyor.

Brezilya, bu ülkelere 2012'de 11,700 ton, diğer ülkelere ise 1 milyon ton et ihraç etti.