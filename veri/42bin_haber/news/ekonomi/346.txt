Ekonomiyi uçuracak proje
Ulaştırma, Denizcilik ve Haberleşme Bakanı Binali Yıldırım, yapımı devam eden hızlı tren hatlarının devreye girmesiyle, yılda 30 milyon yolcu taşıyacak Yüksek Hızlı Tren'nin (YHT), Türkiye ekonomisine yıllık 800 milyon doları aşan katkı sağlayacağını bildirdi.
Bakan Yıldırım, AA muhabirine yaptığı açıklamada, Türkiye'nin YHT teknolojisine sahip dünyada 8'inci, Avrupa'da 6'ıncı ülke olduğunu hatırlattı. Türkiye Cumhuriyeti Devlet Demiryolları'nın (TCDD) 2023 yılı hedefleri doğrultusunda, yurt genelinde demiryolu ağının 25 bin kilometreye çıkarılacağını ifade eden Yıldırım, bu ağın 10 bin kilometresini oluşturacak YHT hatlarının ise ekonomik, sosyal ve kültürel kalkınmaya önemli katkı sağlayacağını vurguladı.

Yapımı devam eden ve dört büyük kenti birbirine bağlayacak olan Ankara-İstanbul, Ankara-İzmir ve Ankara-Bursa hatlarında yılda 30 milyondan fazla yolcu taşınacağını belirten Bakan Yıldırım, YHT'lerin Türkiye ekonomisine katkısının da yıllık 800 milyon doları aşacağını söyledi.

-'Çalışmalar yoğun şekilde devam ediyor'-

Türkiye'nin dört büyük kentini Yüksek Hızlı Tren'le birleştirmek için çalışmaların yoğun bir şekilde sürdüğüne dikkati çeken Bakan Yıldırım, şunları kaydetti:

'Yılda 17 milyon yolcu taşıması planlanan Ankara-İstanbul Projesi'nde sona yaklaşıldı. Ankara-İstanbul arasını 3 saate düşürecek olan hattı 'asrın projesi' olarak da nitelendirilen MARMARAY'la birlikte 30 Eylül 2013 tarihinde eşzamanlı hizmete açacağız.

Her yıl ortalama yaklaşık 6 milyon yolcu taşınacak Ankara-İzmir hattını ise 2015 yılında faaliyete geçirmeyi planlıyoruz. 624 kilometrelik hatta, Ankara'dan yola çıkan vatandaşlarımız, otobüsle 8 saat süren yolu, YHT konforuyla 3,5 saatte alarak İzmir'e ulaşacak.

Bir diğer önemli projemiz ise Ankara-Bursa. Yarım asırlık aradan sonra Bursa'ya demiryolunu getirecek projeyle vatandaşlarımız, 2 saat 15 dakikalık seyahatin ardından Ankara'ya varmanın mutluluğunu yaşayacak. Bu hattımızda da her yıl ortalama 6 milyon kişi yolculuk edecek. Bunların haricinde Sivas, Kayseri, Erzincan ve Antalya başta olmak üzere yurdumuzun 4 bir tarafını demir ağlarla örmek için çalışmalarımız sürüyor. 2023 ve 2035 projelerimizi hazırladık bir bir hayata geçiriyoruz.'

-'YHT'lerin ekonomiye de büyük katkısı olacak'-

Bakan Yıldırım, birim enerji miktarıyla en çok yolcu ve yükü taşıyan, enerji verimliliği en yüksek olan, havayı kirletmeyen, taşınan yük ve yolcuya oranla daha az arazi ve kentsel alana ihtiyaç duyan demiryollarının, YHT hatlarının hizmete girmesiyle ekonomiyi tetikleyeceğini belirtti.

Yeni hatların devreye girmesiyle enerji maliyetlerinin düşeceğini dikkati çeken Yıldırım, şöyle konuştu:

'YHT'lerle işgücü kaybı önlenecek, zaman tasarrufu sağlanacak. Yapılan araştırmalara göre, YHT projelerinin tamamlanmasıyla 5 milyon 425 bin kişi, özel araç yerine trenle seyahati tercih edecek. Bizim en önemli hedeflerimizden biri de karayolundaki yükü azaltarak diğer ulaşım modlarına aktarmak. Bu bağlamda YHT'ler yolcu taşımada önemli görevler üstlenecekler. Bu durum, trafiği görülmediği kadar rahatlatacak. Karayollarından çekilen bu araçların oluşturduğu maliyetlerin ortadan kalkması ve YHT'nin az ve ucuz enerji tüketmesi sonucu ülkemiz her yıl 161 milyon dolar tasarruf sağlayacak. Daha az ithal enerji kullanımıyla sağlanacak tasarrufun, cari açığa yıllık etkisi ise 185,2 milyon dolar olacak. Karayollarından çekilen araçlardan dolayı kaza oranı düşecek. Bu durumda ülkemiz her yıl 571 milyon dolar tasarruf sağlayacak. Daha temiz bir ulaşım aracı olan YHT'lerle doğaya karbondioksit salınımı azalacak. Diğer etkenler de dahil edildiğinde YHT'ler, ülkemize her yıl 800 milyon doları aşkın ekonomik katkı yapacak.'