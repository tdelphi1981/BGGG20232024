Hey Tekstil işçileri 377 gündür hak arayışında
Hakları ödenmeden işten çıkartılan ve avukatları Taylan Tanay ile Şükriye Erden de tutuklanan Hey Tekstil işçileri, eylemlerinin 377. gününde. TOBB yöneticisi patronları tarafından geçen yıl Şubat ayında tazminatları ve maaş alacakları ödenmeksizin işten çıkartılan Hey Tekstil işçileri, haklarını almak için sürdürdükleri mücadelelerinin 375. gününde. 

420 işçi çalıştıkları Hey Tekstil adlı firmadan 9 Şubat 2012'de hakları ödenmeksizin işlerinden çıkartıldı. O tarihten bu yana mücadelesini sürdüren 16 Hey Tekstil işçisi, eylemlerini, patronları Aynur Bektaş'ın Türkiye Odalar ve Borsalar Birliği Kadın Girişimciler Kurulu Başkanı olması nedeniyle TOBB'un İstanbul Levent'teki merkezi önüne ve firmanın üretim yaptığı markaların mağazalarına taşıdı. Haklarını arama sürecinde polisin defalarca müdahalesine maruz kalan, gaz sıkılan ve darba uğrayan işçiler, 29 Ocak'ta Ankara'ya giderek CHP Genel Merkezi'nde Umut Oran ile görüştü ve TBMM önünde basın açıklaması yaparak, hak arama mücadelelerine destek istedi. Yapılan görüşme sonunda Umut Oran işçilerin sorunlarını gidermek için onların yanında mücadele edeceklerini ve destek vereceklerini eylemlerine katılacaklarını açıkladı.

Hey Tekstil işçileri 6 Şubat'ta da Çalışma ve Sosyal Güvenlik Bakanı Faruk Çelik ile görüşerek sıkıntılarını ve hak mücadelelerini anlattı. Bakan Faruk Çelik de konuyu işveren Aynur Bektaş ile görüşeceklerini ve işçilerin alacaklarının tahsili için “yardımcı olmaya çalışacağını” söyledi.
 
Bugüne kadar haklarını temin etmeleri yönünde hiçbir gelişmenin yaşanmadığı Hey Tekstil işçilerinin mücadelelerine hukuki destek veren Çağdaş Hukukçular Derneği üyesi avukatları Taylan Tanay ve Şükriye Erden de geçtiğimiz ay yapılan DHKP-C operasyonu sırasında tutuklandı. Avukatlar Tanay ve Erden'e yöneltilen "örgüt üyeliği" suçlamasının delili olarak gösterilen eylemler arasında Hey Tekstil işçilerinin eylemlerine verdikleri destek de gösterildi ve bu eylemler soruldu. 

Her gün İstanbul Levent'teki TOBB binası önünde toplanan Hey Tekstil işçileri hak arayışını 377. günde de sürdürüyor. Dün gerçekleşen eylemin ardından basın açıklamasını okuyan işçilerden Zeki Gördeğir, "Hey Tekstil direnişi devam ediyor. Hafta içi hergün devam eden eylemler kamusal alandaki her çeşit insanın tanıklığını bunun da ötesinde devamlılığıyla direniş gücünü göstermesiyle toplumsal farkındalığımızın yükselmesine neden olmaktadır" dedi.