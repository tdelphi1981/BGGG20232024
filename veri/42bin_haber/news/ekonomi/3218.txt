Boeing 787 tekrar uçabilecek
Boeing, 787 Dreamliner uçaklarının ticari uçuşlarının 'yakın bir süre sonra' tekrar başlayabileceğini açıkladı.
Şirketin Proje Mühendis Şefi Michael Sinnett yaptığı açıklamada, dünya genelindeki seferleri durdurulan Dreamliner uçaklarındaki çalışmaların sonuçlandığını ancak iki bataryadaki sorunun nedenini tam olarak tespit edemediklerini belirtti.

Yeni geliştirilen tasarımda batarya yangınlarını ve aşırı ısınmayı önlemek için birçok katman bulunduğunu ifade eden Sinnett, yeni tasarımda bataryaların arıza yapması halinde sorunun yayılmasını önlemek ve uçağın güvenliğin sağlanması amacıyla tedbirlerin bulunduğunu kaydetti.

Dreamliner uçaklarında üçüncü güvenlik testinin tamamlandığını belirten Sinnett, 'Uçaklarımız ticari uçuşlarına haftalar içinde tekrar başlayabilir, aylar değil' dedi.

Japon havayolu şirketi All Nippon'a ait Boeing 787 Dreamliner yolcu uçağının elektrik aksamındaki sorun nedeniyle acil iniş yapması ve sonrasında 2 Japon havayolu şirketinin bu uçakları sefere çıkarmama kararının ardından, ABD Federal Havacılık İdaresi de ülkedeki havayolu şirketlerine, bataryalarındaki teknik arızadan kaynaklanan yangın riski giderilene kadar Boeing 787 Dreamliner uçaklarının seferlerinin durdurulması talimatı vermişti.

Olayın ardından Amerikalı araştırmacılar sorunu incelemek için Japonya'ya gitmiş, Japonya da inceleme kapsamında Boeing şirketinin fabrikasının bulunduğu Seattle'a müfettiş göndermişti.