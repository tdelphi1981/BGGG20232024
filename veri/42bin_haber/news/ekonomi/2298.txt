İşsizlik oranı yüzde 9,4e yükseldi
Türkiye genelinde işsiz sayısı 2012 yılı Kasım döneminde geçen yılın aynı dönemine göre 201 bin kişi artarak 2 milyon 630 bin kişiye yükseldi. İşsizlik oranı ise 0,3 puanlık artış ile yüzde 9,4 seviyesinde gerçekleşti. Tarım dışı işsizlik oranı 0,3 puanlık artış ile yüzde 11,7, 15-24 yaş grubunu içeren genç işsizlik oranı ise 1,8 puanlık artış ile yüzde 18,8 oldu.
Türkiye İstatitistik Kurumu (TÜİK) Kasım 2012 istihdam verilerini açıkladı. Açıklanan rakamlara göre, istihdam edilenlerin sayısı 2012 yılı Kasım döneminde geçen yılın aynı dönemine göre 1 milyon 24 bin kişi artarak 25 milyon 291 bin kişiye yükseldi. Tarım sektöründe çalışan sayısı 37 bin kişi, tarım dışı sektörlerde de çalışan sayısı 987 bin kişi arttı. İstihdam edilenlerin yüzde 24'ü tarım, yüzde 19'u sanayi, yüzde 7,2'si inşaat, yüzde 50'si hizmet sektöründe yer aldı. Önceki yılın aynı dönemine göre inşaat sektöründe istihdam edilenler 0,3, hizmet sektörü 1 puan artarken, tarım sektörü 1, sanayi sektörü de 0,4 puan azaldı. İstihdam edilenlerin oranı, geçen yılın aynı dönemine göre 1 puanlık artış göstererek yüzde 45'den yüzde 46'ya yükseldi.

İŞ GÜCÜNE KATILMA ORANI YÜZDE 51

Türkiye genelinde işgücüne katılma oranı, 2012 yılı Kasım döneminde bir önceki yılın aynı dönemine göre 1,3 puanlık artışla yüzde 51 oldu. Erkeklerde işgücüne katılma oranı 0,5 puanlık artışla yüzde 72, kadınlarda ise 2 puanlık artışla yüzde 30,2 olarak gerçekleşti.

KAYIT DIŞI ÇALIŞANLAR 2,2 AZALDI

Kasım 2012 döneminde herhangi bir sosyal güvenlik kuruluşuna kayıtlı olmadan çalışanların oranı, önceki yılın aynı dönemine göre 2,2 puanlık düşüşle yüzde 38,5 olarak gerçekleşti. Bu dönemde, geçen yılın aynı dönemine göre tarım sektöründe sosyal güvenlikten yoksun çalışanların oranı yüzde 84'ten yüzde 84,2'ye yükselirken, tarım dışı sektörlerde yüzde 26,6'dan yüzde 24,2'ye geriledi. Sosyal güvenlik kapsamında olmayan ücretli ve yevmiyeli çalışanların oranı ise önceki yılın aynı dönemine göre 2,5 puan azalarak yüzde 22 oldu.

MEVSİM ETKİLERİNDEN ARINDIRILMIŞ İSTİHDAM VERİLERİ ARTTI

Mevsim etkilerinden arındırılmış istihdam edilenlerin sayısında 2012 yılı Kasım döneminde, bir önceki döneme göre 118 bin kişilik, işsiz sayısında ise 63 bin kişilik artış meydana geldi. Mevsim etkilerinden arındırılmış işgücüne katılma oranı bir önceki döneme göre 0,3 puanlık artış ile yüzde 51, istihdam oranı 0,2 puanlık artış ile yüzde 46,2, işsizlik oranı ise 0,2 puanlık artış ile yüzde 9,5 olarak gerçekleşti.