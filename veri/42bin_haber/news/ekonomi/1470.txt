Ruslar Türk çayı içecek
 
 Doğu Karadeniz İhracatçılar Birliği (DKİB) Yönetim Kurulu Başkanı Ahmet Hamdi Gürdoğan, birlik binasında, bölgeden çay ihracatı yapan firmaların temsilcilerinin de katıldığı basın toplantısında yaptığı konuşmada, Türkiye’nin dünya çay üretiminde ilk 5 ülke arasında yer aldığını söyledi.
 Türkiye’nin buna rağmen, bu güne kadar üretim ölçeğinde ve diğer ülkeler eş değerinde dünya çay ihracatından yeterli düzeyde pay alamadığını belirten Gürdoğan, "Uluslararası piyasaların talep ettiği ürün özelliğinde ürün geliştirilememesi, yüksek üretim maliyetleri, üretim teknolojilerinin sadece iç piyasa odaklı kurgulanması ve sektörde faaliyet gösteren işletmelerin finansman yetersizlikleri gibi nedenler, bugüne kadar çay ihracatından yeterli düzeyde pay alamamamızdaki sorunların başında geliyor. Ancak, dünya tüketiminde sudan sonra en çok tüketilen içeceklerin başında yer alan çay, hiç şüphesiz tüketici trendleri doğrultusunda ve her pazarın özelliklerine göre ürün türleri geliştirilmesi ile diğer ülkelere oranla tamamen doğal şartlarda üretilen Türk çayının dünya piyasalarında büyük rağbet göreceğine inanıyoruz" dedi. 
  
 DOĞU KARADENİZ'İN BEL KEMİĞİ
  
 Gürdoğan, Doğu Karadeniz’in ekonomisinin bel kemiği niteliğinde olan çay sektöründe faaliyet gösteren firmalara yönelik geliştirdikleri, "Doğu Karadeniz Bölgesi’nden Çay İhracatçısı Firmaların İhracat Kapasitesini Artırma Projesi"nin etkin şekilde devam ettiğini ifade ederek, şunları söyledi "Ekonomi Bakanlığı’mızın destek mevzuatları çerçevesinde hazırlanan proje, çay sektöründe faaliyet gösteren firmaların, üretimleri olan çayın yüksek katma değer ile ihracata yönlendirilmesini sağlamayı amaçlamaktadır. Projenin hedefleri arasında, çayın tarladan sofraya sunulmasına kadar olan tüm süreçlerle ilgili bilinçlendirme, firmaların uluslararası rekabet olanaklarını geliştirme ve ihracat kapasitelerini arttırarak sürdürülebilir bir ihracat artışına katkı sağlama da bulunmaktadır. Proje kapsamında çay ihracatçısı firmalarla, 16-19 Eylül 2013 tarihlerinde Rusya’da düzenlenecek 2013 World Food Moscow-Uluslararası Genel Gıda Fuarı’na katılacağız." 
 WEB SİTESİ HAZIRLANIP TANITILACAK 
 
 En büyük çay ithalatçısı konumunda bulunan Rusya Federasyonu’nda düzenlenecek fuarda müşteri portföyü oluşturmayı planladıklarını vurgulayan Gürdoğan, şunları kaydetti "Rize ve Trabzon’da faaliyet gösteren firmalar, pazar projeksiyonlarında ilk etapta dünyanın önemli çay ithalatçısı ülkeleri arasında yer alan Rusya’yı hedef seçerek, bu pazar trendlerine uygun ürünler geliştirmeye çalışacaklar. Bu kapsamda Karadeniz Teknik Üniversitesi işbirliği ile özellikle Rusya piyasasında talep gören doğal bitkisel karışımlı ürünlerden yaseminli, naneli ve sinamekili çay gibi sağlık yönü ön planda olan ürünler ve ambalajı ile ön plana çıkacak ürünler geliştirilecek. Web sitesi oluşturularak ürün tanıtımı yapılacak ve marka imajı oluşturulacak. Türk çayında sektördeki paydaşların oluşturacağı güçlü tedarik zinciri ile sağlanacak güç birliği kapsamında ihracata odaklanmanın sağlanması ve bunun akabinde oluşturulması planlanan tek bir uluslararası marka ile ihracat gerçekleştirilmesi ve hedef pazarlarda yüksek oranda talep gören çay türevlerinin üretimi sağlanarak, ürün çeşitliliğinin gerçekleştirilmesi öncelikli hedeflerimiz arasındadır."
  