Muharrem Yılmaz, TÜSİAD'ın yeni başkanı oldu
Türk Sanayicileri ve İşadamları Derneğinin (TÜSİAD), 43. Olağan Genel Kurulu, bugün yapıldı.İki dönem başkanlık yapan Ümit Boyner bugün görevi yeni Başkan Muharrem Yılmaz'a devretti.
Yılmaz'ın başkanlık görevini aldıktan sonra yaptığı konuşmasında şu başlıklar öne çıktı: 
"Bugüne kadar başarıyla uygulanan para ve maliye politikaları sürmeli... AB'nin yaşadığı kriz bitecek, yeni yapılanma içinde Türkiye de yer almalı... AB ile müzakere sürecini canlandırmak için komisyon tahsis edeceğiz... TÜSİAD'ın öncülük görevi her zamankinden daha önemli duruma geldi. 
TÜSİAD YENİ BAŞKANINI SEÇTİ / FOTO GALERİ 
TÜSİAD Yüksek İstişare Konseyi Başkanı Erkut Yücaoğlu ile Yönetim Kurulu Başkanı Ümit Boynerin konuşmalarıyla başlayan Genel Kurulda Yüksek İstişare Konseyi Başkanlık Divanı, Denetleme Kurulu ve Haysiyet Divanı asil ve yedek üyelerinin seçimi gerçekleşti.  
İki dönem üst üste TÜSİAD Başkanlığı yapan Ümit Boyner, son bir konuşma ile TÜSİAD başkanlığına veda etti.  
Boyner konuşmasında, "Kurum olarak saldırılara da uğradık. Bazıları tarihi çarpıtmaktan kaçınmadı. Defalarca düzelttiğimiz olgularda bile yanlışı sürdürebilmeyi içlerine sindirebildiler. Dernek olarak, savunduğumuz ilkeler çerçevesinde veremeyeceğimiz bir hesabımızın bulunmamasının rahatlığıyla hareket ettik. Ben bazen yakışıksız sataşmalara maruz kaldım. Kadın olmamı bir zaaf gibi görenlerin haksız ve seviyesiz saldırganlıklarından yılmadım. Her yerde doğru bildiklerimi ve inandıklarımı söylemeyi sürdürdüm" dedi. 
YÜCAOĞLU: BÜYÜME DAHA YÜKSEK OLMALI 
Toplantıda konuşan TÜSİAD Yüksek İstişare Kurulu Başkanı Erkut Yücaoğlu, Türkiye'nin büyümesi hedeflenenden daha büyük olması gerektiğini söyledi. Yücaoğlu,  "2013'te büyüme hızı yüzde 2-3 arasında olacak... Türkiye'nin büyümesi hedeflenenden daha yüksek olmalı. Türkiye, yüzde 6-7'lik büyümeyi rahatlıkla yakalayabilir" dedi. 
  MÜSTAKBEL BAŞKAN HABERİ ÜSKÜPTE ALDI  
YENİ BAŞKAN SÜTAŞ'A MÜDÜR OLARAK GİRDİ  
İş dünyasının en faal isimlerinden biri olan Muharrem Yılmaz, 2 Ağustos 1957'de Bursa'da doğdu. Orta öğrenimini Galatasaray Lisesi'nde tamamlayan Yılmaz, Uludağ Üniversitesi İktisadi ve İdari Bilimler Fakültesi İktisat Fakültesi'nden mezun oldu. 
Babası Sadık Yılmaz'ın kurduğu Sütaş'ta üniversitede okurken çalışmaya başladı. 1989'da şirketin genel müdürü oldu. Yılmaz, babasının 2005 yılında vefat etmesinin ardından şirketin yönetim kurulu başkanlığı görevini üstlendi. Muharrem Yılmaz, iş dünyası örgütlerinde oldukça faal bir isim. 
YILMAZIN LİSTESİ 
TÜSİAD Yönetim Kurulu Başkanlığı görevi için tek aday olan Muharrem Yılmaz, Genel Kurula sunulmak üzere Yönetim Kurulu Asil ve Yedek Üye Aday Listesini oluşturdu.  
TÜSİADın yeni yönetim kurulu üyeleri 
ASİL 
· Cansen BAŞARAN SYMES
· Tayfun BAYAZIT
· Memduh BOYDAK
· Osman F. BOYNER 
· Cenk ÇİMEN
· Haluk DİNÇER
· Esin GÜRAL ARGAT
· Tarkan KADOOĞLU 
· Simone KASLOWSKİ
· Sedat Şükrü ÜNLÜTÜRK
· Volkan VURAL
· Muharrem YILMAZ 

 