Tarihin en büyük uçak siparişine imza attı
1 Kasım 2005 tarihinde başladığı tarifeli uçuşlarla "geleceğin filosunu" kurmak üzere harekete geçen Pegasus Hava Yolları'nın 2023 vizyonu çerçevesinde filosuna katacağı yeni uçakların siparişi; Pegasus'un Aeropark'taki Yeni Yönetim Merkezi'nde düzenlenen bir imza töreni ile kamuoyuna duyuruldu.
Türkiye Cumhuriyeti Ulaştırma, Denizcilik ve Haberleşme Bakanı Binali Yıldırım'ın katılımı ve Pegasus Hava Yolları Yönetim Kurulu Başkanı Ali Sabancı ve Pegasus Hava Yolları Genel Müdürü Sertaç Haybat ev sahipliğinde gerçekleştirilen imza törenine; Airbus Avrupa ve Asya Kıdemli Başkan Yardımcısı Christopher Buckley ,Doğan Holding Onursal Başkanı Aydın Doğan, Esas Holding Yönetim Kurulu Başkanı Şevket Sabancı, Hürriyet Yönetim Kurulu Başkan Vuslat Doğan Sabancı, İstanbul Valisi Hüseyin Avni Mutlu, İstanbul Emniyet Müdürü Hüseyin Çapkın ile ulaştırma, sivil havacılık ve iş dünyasının temsilcileri katıldı.

Törenin açılışını Pegasus Hava Yolları Yönetim Kurulu Başkanı Ali Sabancı ve Pegasus Hava Yolları Genel Müdürü Sertaç Haybat birlikte gerçekleştirdi. Açılış konuşmasını Ali Sabancı yaptı

SABANCI : 49 MİLYON MİSAFİRİMİZİN YÜZDE 74'ÜNÜ 100 LİRAYA UÇURMUŞUZ "

Pegasus Yönetim Kurulu Başkanı Ali Sabancı konuşmasında, " Biz şunu fark ettik tüketim eğilimleri değişiyor. Havacılıkta tüketim eğilimleri değişiyor. Biz misafirlerimize üç vaatte bulunduk. En düşük fiyatlarla bizde uçacaksınız, biz düşük maliyetli düşük fiyatlı havayolu olacağız dedik. İki.. biz misafirlerimizi zamanında uçuracağız. Dolayısıyla zamanında kalkmak için çaba gösteriyoruz. Aynı şekilde dedik ki yeni uçaklarla uçacağız. Bizim uçaklarımız Türkiye'de bizden büyük olan havayollarının uçakları kadar yeni değil onlarınkinden daha yeni 3.86 yaşında. 49 milyon misafir bizimle uçtu. Biz bu işe başladığımızda bizde 3 tane buçuk vardı. Biz 1.5 milyon misafire hizmet ediyorduk. Şimdi artık 500 bin rakamı bizim için buçuk oldu. Niye bizimle uçuyorlar ? İstanbul artık iki şehir. Biz düşük fiyatlarla uçuyoruz. 49 milyon misafirimizin yüzde 74' ünü 100 liraya uçurmuşuz. Yüzde 27' si 50 liranın altında uçmuş " dedi.

" KASIM AYI İTİBARİYLE ZAMANINDA KALKIŞIMIZ YÜZDE 95.8 "

Sabancı, " Havayolu halkın yolu olacak demiştiniz işte oluyor. Zamanında kalkış. O kadar sükse yaptı ki başka havayollarının reklamlarına bile girdi. Kasım ayı itibariyle 2011 yılında yüzde 95. 8 zamanında kalkıyoruz. Avrupa'da bu işi en iyi yapan Easy Jet. Onda bu rakam yüzde 85. Bu üçlü kombinasyon bize 66 ülkede uçma imkanı verdi. Biz ilave yeni hatlar istiyoruz Sayın Bakanım. Sayın Bakanımdan bu sözü aldım. Biz sonuçta bunu Türkiye için yapıyoruz 1 Kasım 2005' te uçuşlara başladık. Günde 16 sefer yapıyorduk şimdi o kadar hoşuma gidiyor ki iş bilmez olmak. Bana soruyorlar ' Kaçta Üsküp'e uçuyorsunuz biz bilemedik ' diyorlar. Günde 250' den fazla sefer yaptığımız için bunu bilmiyoruz. Türkiye artık yapacağız edeceğiz diyen bir ülke olmaktan çıktı. Yapan eden yapıp ettiği için de bundan sonra yapacağını kağıda yazan bir ülke haline geldi. Bu ağır bir yük Pegasus ailesine teşekkür ediyoruz. Bu anlaşma önümüzdeki 10 yıl 100 adetlik bir pakete tekabül ediyor. Toplam değeri 12 milyar dolar. Ben Pegasus ailesini alkışlıyorum teşekkür ediyorum " şeklinde konuştu.

BURCLEY : PEGASUS HAVA YOLLARI'NIN BÖYLE BÜYÜK BİR SİPARİŞ İLE AİRBUS'IN YENİ MÜŞTERİSİ OLMASINDAN BÜYÜK GURUR DUYUYORUZ

Airbus Genel Müdür Yardımcısı Christopher Buckley ise konuşmasında; "Türkiye hızla Avrupa'nın en dinamik ticari havacılık pazarı haline geliyor ve Pegasus da bu dönüşümün önemli oyuncuları arasında yer alıyor. Pegasus Hava Yolları'nın böyle büyük bir sipariş ile Airbus'ın yeni müşterisi olmasından büyük gurur duyuyoruz ve A320neo filoları ile yeni başarılara imza atmalarını diliyoruz. Ortaklığımızın uzun yıllar sürmesini umuyoruz" dedi.

BAKAN YILDIRIM : 2012 ‘NİN SONUNDA YILLIK UÇUŞ 9 MİLYONA YAKLAŞMIŞ

İmza töreni öncesi bir konuşma yapan Ulaştırma, Denizcilik ve Haberleşme Bakanı Binali Yıldırım sözlerine, "Bugün Türk sivil havacılığında yeni bir atılımı birlikte yaşıyoruz. 2003 yılında göreve geldiğimizde sivil havacılıktaki manzaraya o günkü tabloya baktığımızda o günleri hatırladığımızda bugünkü yaşadıklarımızın ne kadar önemli bir gelişme olduğunu bir kez daha hep birlikte görüyoruz " diyerek başladı. Bakan Yıldırım, " 2012'nin sonunda 9 milyona yaklaşmış yıllık uçuş. Bizim resmi tabirimizle yolcu sayısı. İç hatları konuşuyoruz. 60 milyonu aşmış bir Türkiye'den bahsediyoruz. Bir ay var 65 milyonu aşacak. 9 milyondan 65 milyona çıktı. Dış hatlarda da yine 65 milyonu bulan bir sayıya erişiyoruz. Toplam 130 milyon yani 34 milyondan 130 milyona " dedi. Yıldırım, konuşmasında bilet fiyatlarındaki dinamik fiyatlamadan da bahsederek, "Vatandaş soruyor ‘ Bakanım İstanbul'dan Iğdır'a saat kaçta uçak var ? Tarifeleri benden soruyor. Bin 500 tarifeyi ben aklımda nasıl tutayım ? Açacaksın bakacaksın istediğini seçeceksin ama fazla oyalanmayacaksın seçme işinde. 10 dakika gecikirsen kazığı yersin. Bu dinamik fiyatlama. Demek ki bu yüzde 74' ün içinde biz yokuz. Yüzde 27' nin içinde hiç yokuz. En pahalı bilet alan yüzde 5 mutlu azınlıktan biri de benim. Vatandaşa diyoruz ki tedbirinizi alın önce seyahat planınızı yapın ne zaman gideceksiniz nereye gideceksiniz bunları planlayın. Vakitlice de biletinizi alın rahat rahat keyifle yolculuğunuzu yapın. Bu alışkanlıklarımızı mutlaka değiştirmemiz lazım. Biz millet olarak izine çıkacağız bayrama gideceğiz acelen ne deriz. Son gün son dakika yola çıkarız. Havaalanına gidelim Allah Kerim. Allah büyük de uçak küçük onun için tedbiri önceden almak lazım " diye konuştu.

" ŞİMDİ HEDEF 350 MİLYON YOLCU "

Sivil havacılıkta hedeflerden de bahseden Yıldırım, " 2015 yılı için uluslararası sivil havacılık örgütünün Türkiye'ye öngördüğü toplam misafir sayısı 55 milyondu. Biz 10 yıl önce bu noktaya geldik. Şimdi hedef 350 milyon bu da mütevazı bir hedeftir. Buna karşılık uçak sayımız 750 adet orta ve büyük gövde. Havaalanı kapasitemiz 400 milyon dünyanın en büyük havaalanını İstanbul'a yapıyoruz kapasite olarak kapalı alan olarak en azından şu anda dünyanın en büyük havaalanı olma özelliğine sahip. Bugünlerde de ihaleye çıkıyoruz. Bu havalimanı 3.5 - 4 yıl sonra devreye girdiğinde o zaman hiçbirimizin problemi kalmayacak. İstediğiniz kadar istediğiniz yere uçun. Bu İstanbul ile sınırlı kalmayacak ülkenin her yanına mutlaka uçacağız " dedi.

Konuşmasında Airbus - Türkiye ilişkilerine de değinen Bakan Yıldırım, " Airbus Türkiye ilişkileri son iki yılda çok gelişti, AB ilişkilerinden daha fazla gelişti. AB'de arpa boyu yol aldıysak Airbus ile jet hızında yol almaya devam ediyoruz. 12 milyar lira. Yolcular misafirler ödeyecek bunlar kazanacak onlar da size ödeyecek. Ama bu 12 milyardan bizim hakkımız ne olacak ? Türkiye Cumhuriyeti sivil havacılık ekosistemi bu işin neresinde olacak ? Bu konuları umumun karşısında konuşmaya lüzum yok. Bu detayları siz konuşursunuz. Sonucundan da bizi haberdar edersiniz. Hayırlı uğurlu olsun geldiğimiz noktayı kimse aman çok iş yaptık demesin. Daha yolun başındayız. 4 trilyon dolarlık 35 milyon kişinin doğrudan çalıştığı bu pazarda Türkiye'nin daha alacağı çok yol var " şeklinde konuştu.

KÖPRÜ VE OTOYOLLARIN ÖZELLEŞTİRİLMESİ

Konuşmasında köprü ve otoyolların özelleştirilmesine de değinen Yıldırım, "İstiktrarın ne olduğunu Türk milleti dün bir kez daha gördü. 5.7 milyar doları bir kalemde veren talipler çıktı. 25 yıl sonraya Türkiye'de yatırım yapan girişimciler var. Bu neyi gösteriyor ? Bu Türkiye'ye olan güveni gösteriyor. Bunlar ne olacak ? Yol olarak, hızlı demiryolu olarak insanımıza hizmet olarak dönecek. Herşeyi bütçeden yapamıyoruz giderlerimiz fazla gelirlerimiz az. Bunları da böyle değerlendirmek lazım" şeklinde konuştu.

İMZA TÖRENİ YAPILDI

Konuşmaların ardından, 12 milyar USD'lik Airbus A320neo ve A321neo'dan oluşan 100 adetlik uçak siparişinin imza töreni; Türkiye Cumhuriyeti Ulaştırma, Denizcilik ve Haberleşme Bakanı Binali Yıldırım'ın şahitliğinde gerçekleştirildi. Ali Sabancı, Bakan Binali Yıldırım'a Pegasus Havayollarının alacağı Airbus A321 Neo'nun bir maketini hediye etti.

Türk Sivil Havacılık tarihinin en büyük siparişi niteliğindeki 100 uçaklık siparişin ilk uçağının tesliminin 2015-2016 itibarı ile, son uçağının tesliminin ise 2022 yılı sonlarında gerçekleştirilmesi öngörülüyor.

AİRBUS A320NEO VE A321NEO HAKKINDA TEKNİK BİLGİ:

A320neo'lar tek sınıfta 180 koltuk kapasitesi ile azami kalkış ağırlığı 79.000 kg, 37.57 m uzunluğunda 5.200 km menzile sahip, sınıfının en yeni uçaklarıdır. A320neo uçaklar, yeni motorları sayesinde 1.2 ton daha fazla yük taşıyabilmektedirler.

A321neo'lar ise tek sınıfta 220 koltuk kapasitesi ile azami kalkış ağırlığı 93.500 kg olan,

44.51 m uzunluğunda 5.000 km menzile sahip, sınıfının en yeni uçaklarıdır. Yeni motorları sayesinde A321neo uçaklar da 2.7 ton daha fazla yük taşıyabilmektedirler.

A320neo ve A321neo daha verimli yeni nesil motorları ve "sharklet" (kıvrık kanat uçları) sayesinde; yıllık uçak başına %13 yakıt tasarrufu sağlamaktadır. Her uçak için yılda 3.600 ton daha az karbondioksit salınımı ile karbon emisyonunda da çift haneli azalma sağlayan uçaklarda motor gürültü seviyesine de azaltılmıştır.