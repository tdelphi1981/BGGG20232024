Euro/dolar 13 ay sonra 1.35'in üzerinde
Uluslararası piyasada 1,34 seviyesinin üzerinde yükselişi ivme kazanan euro/dolar paritesi 2 Aralık 2011 tarihinden beri ilk kez 1,35 seviyesinin üzerine yükseldi.
Halen devam eden ve bu akşam saat 21.15'de açıklanacak Federal Açık Piyasa Komitesi (FOMC) toplantısından çıkacak kararlar öncesinde Fed'in tahvil alım programında bir değişikliğe gitmeyeceği yönündeki beklentiler ve Avrupa tarafında sorunlu ülkelerin borçlanma maliyetlerinin azalması euroyu dolar karşısında desteklemeye devam ediyor. 
Geçtiğimiz haftayı 1,3456 seviyesinden kapatan parite bu hafta gelen satışların 1,3400 üzerinde karşılanması sonrasında tekrar güç kazanarak yükselişe geçti. Dün günü 1,3500 sınırından kapattıktan sonra bugün de yükselişini devam ettirerek 1,3516'ya kadar yükselen parite bu dakikalarda 1,3506 seviyesinden işlem görüyor. 
Analistler paritenin yönünü bugün açıklanacak Fed kararlarının belirleyeceğini, bunun dışında cuma günü ABD'de açıklanacak tarım dışı istihdam verisinin parite üzerindeki etkisinin daha fazla olabileceğine dikkati çekiyor. 
Fed'in bugün politika faizinde ve tahvil alım programında bir değişiklik yapması beklenmemekle birlikte, analistler Fed'in önümüzdeki döneme ait vereceği sinyallerin piyasaları önemli ölçüde etkileyebileceğini tahmin ediyor.