Uzmanlar 2013'te de 'borsa' dedi
Dün 78 bin puanın üzerinde kapatarak tarihi rekorunu yenileyen İMKB 100 Endeksi, 2013 yılı için de en çok tavsiye edilen yatırım aracı oldu. Uzmanlar, hisse senedi seçiminin bu noktada önemli olduğuna işaret ederken, alternatif olarak altını öneriyor.
İMKB 100 Endeksi, 2012 yılında yüzde 50'den fazla değer kazanarak bu alanda dünya getiri şampiyonu oldu. Yatırım kurumları, borsanın 2012'deki kadar olmasa da bu yılda en çok getiri sağlayacak araçların başında geleceğini öngörüsünde bulundu.   
Garanti Yatırım Araştırma Birimi'nden yapılan değerlendirmede, İMKB 100 Endeksi'nin 2013 sonu potansiyel getirisinin yaklaşık yüzde 14 olacağı ve endeksin yılı 88 bin puan seviyesinden kapatacağı beklentisi paylaşıldı. Bu kurumun altının onsu için yıl sonu beklentisi 1,850 dolar, dolar için ise 1.83 TL oldu.   
HİSSE SEÇİMİNE DİKKAT 
Yatırım Finansman Menkul Değerler'in tarafından yapılan 2013 beklentisinde ise İMKBnin yerli ve yabancı yatırımcılar tarafından tercih edilmeye devam edeceği belirtildi. 
Kurumun değerlendirmesinde şöyle denildi, "İMKB'de 2012 yılındaki dolar bazında yüzde 58e varan getirinin ardından 2013 yılı için endeks getirisinin biraz daha sınırlı olmasını öngörüyoruz. Bu nedenle 2013 yılında hisse bazında seçimler çok daha önem kazanacak. Temeli sağlam ve özellikle temettü verimi yüksek hisseler tercih edilebilir. Hisse senetlerinin yanı sıra özel sektör tahvillerinin de 2013de artan oranda ilgi görmesini bekliyoruz. Portföylerde yüzde 45 hisse senedi, yüzde 25 özel sektör tahvili, yüzde 25 mevduat ve yüzde 5 altın fonuna yer verilebilir. 2013 yıl sonunda borsanın 83 bin puan, doların 1.878 TL, faizin yüzde 7.5 seviyelerinde olmasını bekliyoruz." 
BORSA KAZANDIRIR FAİZ DÜŞÜK KALIR 
Global Menkul Değerler'in değerlendirmesine göre de borsanın en çok kazandırma potansiyeline sahip araç olduğuna dikkat çekilirken, faizlerin düşük kalmasının yüksek ihtimal olduğu belirtildi.  
Bu kurumun değerlendirmesinde; "Diğer yatırım araçlarına kıyasla 2013de de en fazla kazandıran yatırım aracı İMKB olur. İMKB, mevduat getirisi olan yüzde 8 ve risk primi toplamından fazla getiri sağlayabilir. Hem yurtiçinde hem de yurtdışında faizler düşük kalmaya devam edecek. 2013 yılında yine değişken getirili yatırım araçları takip edilebilir. Türkiyede yıllık enflasyon 5e yaklaşılıyor. Risk primleri ise yurtdışında enflasyonist gelişmelere paralel hareket edebilir. Bu yüzden tavsiyemiz yüzde 7.5 - 8lik mevduatlar ile hareket etmek olacaktır. Olası yurtdışı riskler ve düşük faizler nedeniyle vadeyi uzatıp risk alınmayabilir. Ya da vade uzatılacaksa özel sektör tahvilleri tercih edilebilir.  
Kurum, küresel büyümenin artması ve buna bağlı risklerin azalmasıyla altın fiyatlarında gerileme olacağı öngörüsünde de bulundu. Kur tarafında ise TL'deki hareketin TCMB tarafından dengelendiğine dikkat çekilerek, "TCMB'nin kuru belli bir band içerisinde dalgalandırmasından ötürü negatif faiz süreci işliyor. Bu yüzden kur cari seviyenin yüzde 2-3 altında ya da üzerinde olur" görüşü paylaşıldı.   
DÖVİZ VE FAİZ HAREKETLİ OLABİLİR 
Acar Yatırım tarafından yapılan değerlendirmede ise piyasaların bu yıl dalgalı seyir izleyeceğine işaret edildi ve döviz ve faizin daha hareketli bir seyir izleyebileceği belirtildi. 
Kurumun değerlendirmesinde şöyle denildi: 
"Piyasalar 2013 yılı dalgalı bir seyir izleyebilir. Avrupa'daki borç krizinin etkileri silinmiş değil. Piyasaların henüz fiyatlamadığı Suriye ve Ortadoğu konusunda belirsizlik sürüyor. Ancak FED'in düşük faiz politikası ve likidite akışının devam edecek olması, Türkiye'nin kredi not artış beklentisi piyasaların canlı tutacak gelişmeler. Yılın tamamı dikkate alındığında 2012'yi sakin geçiren döviz ve altın biraz daha öne öne çıkabilir. Borsa ise ilk çeyrek veya yılın ilk yarısı canlılığını korusa da sonrasında realizasyonlar yaşanabilir. Benzer görünüm faiz için de geçerli. Faiz bir süre daha düşük seyrini sürdürebilir. Ancak sonrasında yükselişler görülebilir." 
 
Acar Yatırım'ın piyasa araçları için alt ve üst beklentileri ise şöyle oldu:  İMKB: 60.000-95.000 puan, Faiz: Yüzde 5-11, Altın: 1.500 - 2.200 dolar, dolar/TL: 1.60 - 2.20. 
ekaplangil@hurriyet.com.tr