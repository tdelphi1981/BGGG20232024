ASELSAN'dan büyük başarı
ASELSAN, hava savunma sistemleri, savaş uçakları, helikopterler ve gemilerin tanımlanabilmesi için hayati önem arz eden 'Dost-Düşman Tanıma Sistemi'ni geliştirdi. Dünyada sadece 7 ülkede olan ve tamamen yerli olarak üretilen sistem, TSK'ya teslim edildi.
Dost-düşman ASELSAN ile ayırt edilecek.

Dost düşman tanıma tanıtma sistemi olarak bilinen 'Milli IFF (Identification Friend and Foe) Mod 5/S', Türk savunma sanayinin önde gelen şirketlerinden Askeri Elektronik Sanayi (ASELSAN) tarafından tamamen yerli olarak üretildi ve Türk Silahlı Kuvvetleri'ne teslim edildi.

Sistem, F-4 uçakları ile hava savunma radarlarına entegre edilerek test edildi ve uzmanlardan tam not aldı.

Türk ordusuna ait tüm unsurların birbirini tanımasını sağlayacak sistem 7 yılda geliştirildi.

DÜNYADA SADECE 7 ÜLKEDE VAR
ASELSAN Genel Müdürü Cengiz Ergeneman, dost düşman tanıma tanıtma sistemi teknolojisine dünyada sadece 7 ülkenin sahip olduğunu söyledi.

Sistemin sorgulayıcı ve cevaplayıcı prototiplerinin geliştirilmesi, ilgili platformlara entegrasyon ve test faaliyetlerinin tümünün Kasım 2012'de başarıyla tamamlandığını belirten Ergeneman, 'ASELSAN tarafından donanım ve yazılımı özgün olarak geliştirilen, NATO standartlarına uyumlu Mod 5/S yetenekli IFF sistemi, hem tasarım ve hem de üretim yetenekleri açısından ASELSAN ürün ailesindeki yerini aldı' dedi.

HEDEF SERİ ÜRETİM
NATO'nun 2020 takvimine yönelik, Türk Silahlı Kuvvetleri envanterindeki mevcut cihazların Mod 5'e yükseltilmesi ve yeni tedarik edilecek platformların Mod 5 ihtiyaçlarının karşılanması amacıyla bir seri üretim ve entegrasyon sözleşmesinin mümkün olan en kısa zamanda imzalanmasını hedeflediklerini ifade eden Ergeneman, ASELSAN olarak, askeri ve sivil kuruluşların elektronik ihtiyaçlarına özgün ve milli çözümler üretmek için tüm güçleriyle çalışmaya ve üstlerine düşen her görevi yerine getirmeye hazır olduklarını kaydetti.

Öte yandan, gerek askeri gerekse sivil alanlarda etkin olarak kullanılan IFF, askeri alanda hava gözetleme ve seyrüsefer kontrolünde, hava savunma sistemlerinde, deniz ve sahil güvenlik kontrolünde ve hedef ile ilgili bilgilerin (irtifa, kuyruk numarası, görev vb.) toplanmasında çok önemli rol oynuyor.