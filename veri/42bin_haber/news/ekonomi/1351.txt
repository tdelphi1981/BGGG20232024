Maliye borç için SMS göndermeye başlıyor
MALİYE Bakanı Mehmet Şimşek, GSM şirketleri ile yapılan anlaşmayla borçlu mükelleflere SMS gönderileceğini, bu ay üç bankada motorlu taşıt vergisi ile başlayacak vergilerin bankalar aracılığıyla ödenmesi uygulamasının, yıl sonunda tüm bankaları kapsayacağını açıkladı.
Gelir İdaresi Başkanlığı, Vergi Dairesi Başkanlıkları Yıllık Değerlendirme ve Hedef Belirleme Toplantısı, Maliye Bakanı Mehmet Şimşek'in katılımıyla, Antalya'nın Serik İlçesi'ne bağlı Belek Beldesi'ndeki Ela Quality Hotel'de başladı. Üç gün sürecek toplantının açılışına Maliye Bakanı Mehmet Şimşek'in yanı sıra Antalya Valisi Ahmet Altıparmak, Gelir İdaresi Başkanı Mehmet Kilci ile vergi dairesi başkanları katıldı. 

CARİ AÇIK KONTROL EDİLEBİLİR NOKTADA

Toplantının açılışında konuşan Maliye Bakanı Mehmet Şimşek, 2012'nin hem küresel ekonomi hem de Türkiye için zor, sıkıntılı bir yıl olduğuna işaret etti. Bakan Şimşek, Türkiye ekonomisinin bu dönemde temel alanlarda başarılı olduğunu, Türkiye'nin mütevazı, ılımlı olarak büyümesini devam ettirdiğini söyledi. Yüzde 3'lük büyümenin cari açığı kontrol altına alma bakımından başarı olduğunu vurgulayan Bakan Şimşek, Türkiye'nin ilk defa çok yüksek bir cari açık problemini krize dönüştürmeden yönettiğini ve kökünden çözemediğini ama kontrol edilebilir bir noktaya çekildiğini açıkladı.

BORÇLU MÜKELLEFE SMS GÖNDERİLECEK

Ak Parti hükümetleri dönemindeki mükellef hakları, vergi denetimi standartları, mükellefin konumunu güçlendirici çalışmalar yapıldığını anlatan Bakan Şimşek, Gelir İdaresi Başkanlığı'nın yeni dönemdeki bazı projelerini açıkladı.

Mükellefe yardımcı olunması ve tahsilatın artırılması için Gelir İdaresi Başkanlığı'nın GSM şirketleriyle ortak çalışma yürüttüğüne değinen Bakan Şimşek, şu bilgileri verdi: "Mükellefleri kategorize edip, borçlarını hatırlatıcı SMS göndermeye başlıyoruz. Daha önce de sınırlı ölçüde imkanlarımız vardı ama şimdi çok daha güçlü bir şekilde bunun altyapısı oluşturuldu. Bu mesajlarda borç rakamı olmayacak. Çünkü borç değişen bir kalem. Mükellefler arzuladığında internet sitemizden borç miktarlarını öğrenebiliyor. E-devlet uygulamalarında Gelir İdaresi Başkanlığı iyi mesafe katetti. E-devleti kullanan kurumlar arasında belki de en iyisiyiz. Mükellefimizin yüzde 99'u beyannameleri buradan verebiliyor."

VERGİLER BANKALARDAN ÖDENMEYE BAŞLIYOR

Bazı kalemlerde mükellefin borcunu kredi kartıyla ödeme imkanı bulunduğunu hatırlatan Bakan Şimşek, sistemin daha da geliştirildiğini dile getirdi. Şimşek, şöyle devam etti: 
"Mükellefin borcunu ödemek için bize gelmesine gerek yok. Gelir İdaresi, sanal POS tahsilatı yapan bankalarla çalışmaya başlıyor. Motorlu Taşıtlar Vergisi, bu aydan itibaren üç banka aracılığıyla bu sistemle tahsil ediliyor. Mart 2013'ten itibaren gayrimenkul sermaye iradı vergisi 6 banka aracılığıyla aynı sistemle tahsil edilecek. Temmuz itibariyle diğer vergi ve harçlar sisteme dahil edilerek, 14 bankayla sistem daha da geliştirilecek. Sistem 2013 sonuna doğru tüm diğer anlaşmalı bankalara da yaygınlaştırılacak. Tahsilat noktasında elimizi güçlendirecek, ciddi iyileştirmelere gidiyoruz."

SAHTE FATURALARI HERKES BELİRLEYEBİLECEK

Mükelleflere ait beyanlarını zamanında vermeyi unutan muhasebeci ve mali müşavirler için hatırlatıcı çağrı mesajı uygulamasının başarılı bir şekilde uygulandığını anlatan Bakan Şimşek, şöyle konuştu: "Çok önemli bir uygulamaya başlıyoruz. Mükellefiyetlerini resen terk eden mükelleflerin veri tabanı muhasebeci ve vatandaşlara açılacak. Bu çok önemli bir konu. Çünkü Gelir İdaresi Başkanlığı, yaygın olan sahte fatura kullanımını azaltma yolunda bu noktada adım atıyor. Artık sahte fatura kullanımı veya yükümlülüklerini yerine tam getiremeyen mükelleflerin bilgilerini ilgili kesimlere açıyoruz. Artık vatandaş, şirketler, mali müşavirler, muhasebeciler ellerine ulaşan faturanın sahte olup olmadığının kontrolünü kısmen de olsa yapabilecek. İşi bırakma bildiriminde bulunmayan mükellefin adresi tespit edilemiyorsa, bu mükellefi de bildireceğiz. Herkes bu bilgilere ulaşabilecek. İş terki yapan mükellefin diğer tüccarları, piyasayı olumsuz yönde etkilemesinin önüne geçeceğiz."

TAHSİLAT ORANI YÜZDE 91.2

Toplantıda konuşan Gelir İdaresi Başkanı Mehmet Kilci de tahsilat oranlarında yüzde 91.2'ye ulaşıldığını açıkladı. Kilci, ödenmemiş borçların tahsilatına ilişkin 2012 Ağustos ayından bugüne kadar tüm Türkiye genelinde yüzde 12.57'lik bir artış olduğunu bildirdi. 

Toplantıda, Vergi Dairesi başkanlarına mükellef karnesi, e-fatura, e-defter uygulamalarına ilişkin bilgiler de verildi.