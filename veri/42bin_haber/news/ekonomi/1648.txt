Belediyelere 6,5 milyonluk hibe desteği
 
 İller Bankası AŞ, belediyelere malzeme kredisi vermeye başladığı 2004’ten 2012 yılı sonuna kadar kredili işler için toplam 2,8 milyar lira aktardı. Bu işlerin 816 milyonluk bölümü 2012 yılında gerçekleştirildi. 
 Banka, 2004-2012 yılları arasında 3 bin 893 iş makinesi ve 5 bin 155 hizmet aracı için 1 milyar 300 milyon lira kredi kullandırdı. Boru ve pompa alımı için 145 milyon, inşaat malzemeleri, kamulaştırma ve büro malzemeleri alımı için ise 1 milyar 355 milyon lira kredi aktarıldı. 
 298 bin ton asfalt ve diğer inşaat malzemeleri için 728 milyon, içme suyu boru ve malzemeleri için 145 milyon lira kredi verildi. 
 Geçen yıl yerel yönetimlere sağlanan 816,5 milyon lira krediyle, belediyelerin araç gereç ve muhtelif malzeme alımı yapılması sağlandı. Malzeme alımlarında, 241 milyon lirayla ilk sırada boru ve asfalt malzemeleri yer aldı. 
 Belediyelere kamulaştırma için 207 milyon lira aktarıldı. Hizmet araçları ve iş makinesi alımı için 312 milyon lira kredi aktarıldı. Yerel yönetimler, ayrıca, kentsel hizmetlerde kullanmak üzere 589 iş makinesi, 180 otobüs, 494 kamyon ile minibüs, pikap, ambulans, itfaiye aracı, otomobil ve cenaze aracı için kredi kullandı. 
 Hibe yatırım desteği
  
 İller Bankası AŞ, kullandırdığı kredilerin dışında yerel yönetimlere hibe desteği de sağladı. Banka, yıllık karından nüfusu 25 binin altında olan belediyelere 6 milyon liranın üzerinde acil içme suyu ihtiyacı için yaklaşık bin kilometre boru ve içme suyu malzemesi temin etti. 
 Küçük belediyelere büyük hizmet
  
 İller Bankası AŞ Genel Müdür Vekili Tuncay Karaman, konuya ilişkin yaptığı açıklamada, bankanın 80 yıldır ülke kalkınmasına öncülük ettiğini söyledi. Yapılan altyapı ve üstyapı çalışmalarının ülkenin imarı için önemli olduğunu ve her geçen gün yatırım sayısını artırarak devam ettirdiklerine dile getiren Karaman, şöyle konuştu: "Anadolu’nun en ücra yerlerine hizmet götürmeye çalışıyoruz. Yalnızca 2012 yılında nüfusu 25 binin altında olan belediyelere banka karından acil içme suyu ihtiyacı için 6,5 milyon liralık boru ve malzeme verdik. Bu belediyeler kendi yağıyla kavrulmaya çalışan küçük belediyelerimiz. Böyle bir çalışmayı gerçekleştirmek için ne mali durumları yeterli ne de teknik ekipleri. Biz İller Bankası olarak bu hizmetin gerçekleşmesini ihale aşamasından malzemelerin teslimatına kadar organize ederek belediyelere hibe şeklinde kullandırıyoruz ve onların altyapı çalışmalarına önemli katkı sağlıyoruz. Bankamızın kar oranı yükseldikçe bu yöndeki hizmetlerimiz daha da artacak. İşte bu nedenle son dönemde karımızı artırmak için kaynak geliştirici önlemler alarak yeni projeler yapmaya çalışıyoruz." 
 Karaman, ayrıca 2009’dan bu yana belediyelere sağlanan malzeme kredilerinde de 4 kat artış olduğuna dikkati çekerek, son dönemde belediyelerin daha rahat şekilde araç gereç ve malzeme alabildiğini sözlerine ekledi. 
 AA