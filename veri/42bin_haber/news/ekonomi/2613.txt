Hükümete ve parasına en fazla güvenen Türkler
Alman GfK Vakfı tarafından yapılan araştırma hükümetine en fazla güvenen ülkenin Türkiye olduğunu ortaya koydu. Araştırmaya göre kendi para birimine güvende ise Türkler 4'üncü sırada yer alıyor.
Merkezi Almanya'da bulunan GfK Vakfı tarafından yapılan araştırmaya göre, hükümete güvenin en yüksek olduğu ülkelerin başında Türkiye geliyor. Türkiye, dünyada kendi para birimine en fazla güvenen ülkeler arasında ise 4'üncü sırada bulunuyor. GfK Vakfı'nın, Türkiye'nin de arasında bulunduğu 25 ülkede 28 bin kişi ile görüşülerek gerçekleştirdiği Mesleklere ve Kurumlara Güven Araştırması'nın sonuçları açıklandı. Buna göre, kendi para birimine en fazla güvenenler yüzde 90.7 ile Kanada, yüzde 90.1 ile İsviçre, yüzde 87.1 ile İsveç vatandaşları oldu. Türkiye, yüzde 80.9 ile 4'üncü konumuna yerleşti. Para birimine güvenin en az olduğu ülke ise yüzde 30 ile İtalya oldu.

Japonya'da hükümet sınıfta kaldı 
 
Hükümete güvenin en yüksek olduğu ülkelerin başında yüzde 69 ile Türkiye gelirken, Türkiye'yi yüzde 64.6 ile İsveç, yüzde 61.3 ile Mısır ve yüzde 60 ile Kanada takip etti. Hükümetine en az güvenen ülke ise yüzde 12.5 ile Japonya oldu. Siyasi 
partilere güvenin en yüksek olduğu ülkenin yüzde 34.8 ile İsviçre, en az güvenen ülkenin ise yüzde 6.1 ile İtalya olması dikkati çekti. Öte yandan Türkiye, yüzde 72 ile dini kurumlara güvenin yüksek olduğu ülkeler arasında yer alırken, Türkiye'de orduya güvenenlerin oranı da yüzde 72.6 olarak hesaplandı.