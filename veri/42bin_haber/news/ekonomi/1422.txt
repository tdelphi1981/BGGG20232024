"Türkiye ekonomisi 2013'te büyümeye devam edecek"
Avrupa İmar ve Kalkınma Bankası (EBRD), Türkiye ve eski doğu bloku ülkelerinin büyüme tahminlerini yukarı çıkardı.(Metin Güneş / CNN TÜRK / Londra) -- EBRD, Türkiye'nin geçtiğimiz yıl yavaşlamasının ardından 2013 yılında göreceli olarak az da olsa büyümeye devam edeceğini ve 2013 büyüme oranının yüzde 3.7 olacağı tahmininde bulundu.

Banka, Türkiye'nin geçtiğimiz yılın ikinci çeyreğinde büyüme eğilimi göstermiş olmasına karşın daha önceki yabancı sermaye akışından beslenen büyüme hızının azaldığını ve geçen yılını son çeyreğinde zoraki büyüdüğünü belirtti.

Hırvatistan, Sırbistan ve Türkiye'nin ihracatının farkedilebilir oranda artış gösterdiğine dikkat çeken EBRD, bu üç ülkenin de tek para birimi euro kullanan bölgeye büyük oranda mal gönderdiğini vurguladı.

EBRD'nin son Bölgesel Ekonomik Beklentiler Raporu'na göre, orta ve doğu Avrupa'daki ekonomik yavaşlamada kötü günler geride kaldı ve 2013'te hemen tüm ülkelerin az da olsa büyüme kaydetmesi bekleniyor.

Eski komünist ve doğu Avrupa ülkelerine borç veren EBRD, aralarında geçtiğimiz yıl faaliyet alanında dahil ettiği dört kuzey Afrika ülkesinin de bulunduğu toplam 34 ülkede ortalama büyüme oranının 2011 yılında yüzde 4.6'dan 2012 yılında yüzde 2.6'ya düştüğünü hatırlattı.

Ancak bankanın son çeyrek tahminine göre büyüme bu yıl az da olsa bir artış göstererek yüzde 3.1'e çıkacak.