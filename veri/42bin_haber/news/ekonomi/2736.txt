İlk özel sektör kira sertifikası geliyor
Bank Asya, ilk özel sektör kira sertifikasını 27 Şubat-1 Mart tarihlerinde halka arz edecek. Yatırımcılara kira sertifikası süresince 3 ayda bir gelir dağıtılacak ve bir yıl sonunda kira sertifikası bedeli geri ödenecek.
Bank Asya, 1 yıl vadeli ve 75 milyon TL tutarındaki kira sertifikasını (Sukuk) halka arz ediyor. Katılım Bankacılığı prensiplerine uygun olarak yapılandırılan ihraç, özel sektör tarafından yurt içinde halka arz edilecek TL cinsinden ilk kira sertifikası niteliğini taşıyor. Taleplerin 27-28 Şubat ve 1 Mart tarihlerinde toplanacağı halka arzda yatırımcılardan gelecek talebe göre, ihraç tutarı 125 milyon TL nominal tutara kadar artırılabilecek. İş Yatırım liderliğinde gerçekleştirilecek ihraçta Bizim Menkul Değerler konsorsiyum üyesi olarak yer alıyor. Halka arz sürecini değerlendiren Bank Asya Genel Müdür Yardımcısı Dr. Feyzullah Eğriboyun, kira sertifikası ihracının Asya Varlık Kiralama A.Ş. tarafından gerçekleştirileceğini söyledi. 

3 ayda bir gelir dağıtılacak

Asya Varlık Kiralama Şirketinin devraldığı varlıklardan kira geliri elde edeceğini ve söz konusu kira gelirlerinin sertifika sahiplerine dağıtılacağını açıklayan Eğriboyun, Kira sertifikası vadesinde ilgili varlıklar tekrar kaynak kuruluşa devredilecek. Yatırımcılara kira sertifikası süresince 3 ayda bir gelir dağıtılacak ve bir yıl sonunda kira sertifikası bedeli geri ödenecek dedi. Bank Asyanın kira sertifikası ihracıyla sermaye piyasalarından yeni bir fonlama kaynağına erişeceğini belirten Eğriboyun, başta faizsiz bankacılık ürünlerini tercih edenler olmak üzere, yatırımcılara düzenli gelir sağlayan alternatif bir yatırım aracı sunulacağını açıkladı.