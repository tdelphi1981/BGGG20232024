Türkler Almanlar'dan fazla çalışıyor
Türkiye'de çalışanlar, yılda ortalama bin 877 saatini işte geçiriyor. OECD ortalamasından 101 saat daha fazla mesai yapan Türk işçiler, Almanlar'dan 464, Frasnsızlar'dan 401, İngilizler'den 252 saat daha fazla çalışıyor.
OECD ülkeleri arasında yapılan bir araştırmaya göre Türkler, hem Almanlar'dan hem de İngilizler'den daha çok çalışıyor. Türkiye'de çalışanlar yılda ortalama bin 877 saatini işte geçirirken, İngilizler bin 625 saatini, Almanlar ise bin 413 saatini çalışarak geçiriyor. 
OECD'nin, çevre, ekonomi ve sosyal alanlara ilişkin istatistiklerin yer aldığı 'Factbook 2013' başlıklı çalışmasında 2011 yılı verileri kullanılarak üye ülkelerde çalışma saatleri karşılaştırıldı. Çalışmaya göre; OECD ülkelerinin çoğunluğunda, 2000-2011 yılları arasında 
kişi başına ortalama çalışma saatleri azaldı. Avustralya, Avusturya, Şili, Çek Cumhuriyeti, Yunanistan, İzlanda, İrlanda, İtalya, Japonya ve Lüksemburg'da bu dönemde ortalama çalışma süresinde 80 saat ve üzerinde düşüş yaşandı. En fazla düşüş yaşanan ülke 216 saatle Şili oldu. Az da olsa çalışma saatinin arttığı ülkeler Belçika ve İsveç oldu.

En çok Meksikalılar çalışıyor

Yıllık ortalama çalışma saati açısından tüm OECD ülkeleri ortalaması 2000 yılında bin 844 iken, 2011 yılında bin 776 saate geriledi. Bu gerileme, 40 saatlik haftalık çalışma süresi dikkate alındığında, 1.5 saatlik bir düşüşe denk geliyor. 2011 yılında OECD ülkeleri arasında yıllık ortalama çalışma süresinin en fazla olduğu ülke adı siestayla anılan Meksika oldu. Meksika'da çalışanlar yılda ortalama 2 bin 250 saat görev yaptı. Meksika'yı 2 bin 47 saatle Şili, 2 bin 32 saatle Yunanistan izledi. Yıllık ortalama çalışma süresinin en az olduğu ülke ise Hollanda. Hollanda'da çalışanlar yılda bin 379 saati işte geçiriyor. Hollanda'nın ardından bin 413 saatle Almanya, bin 426 saatle Norveç geliyor. Türk çalışanlar ise ortalama bin 877 saatlik çalışma ile Almanya'dan yılda 464, Fransa'dan 401, İngiltere'den 252, İspanya'dan 187, Japonya'dan 149, İtalya'dan 103, ABD'den 90 saat fazla çalışılıyor. 
 

OECD ülkelerinde 2011 yılı yıllık ortalama çalışma süreleri 
 
Yıllık Ortalama Çalışma Saati
Meksika 2.250
Şili 2.047
Yunanistan 2.032
Macaristan 1.980
Polonya 1.937
Estonya 1.924
İsrail 1.890
Türkiye 1.877
Slovakya 1.793
ABD 1.787
OECD Ortalaması 1.776
İtalya 1.774
Çek Cumhuriyeti 1.774
Yeni Zelanda 1.762
İzlanda 1.732
Japonya 1.728
Portekiz 1.711
Kanada 1.702
Avustralya 1.693
İspanya 1.690
Finlandiya 1.684
Slovenya 1.662
İsveç 1.644
İngiltere 1.625
Lüksemburg 1.601
Avusturya 1.600
Belçika 1.577
İrlanda 1.543
Danimarka 1.522
Fransa 1.476
Norveç 1.426
Almanya 1.413
Hollanda 1.379