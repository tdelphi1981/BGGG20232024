Yurt dışında telefonla konuşanlar dikkat!
Vatandaşların yurt dışı telefon kullanımları nedeniyle yaşadıkları fatura şokları, Bilgi Teknolojileri ve İletişim Kurumu'na (BTK) ulaşan fatura şikayetlerinde önemli bir yeri oluşturuyor.
Özellikle yurt dışında veri ücretlerinin yüksek olması, vatandaşların fatura şokları ile karşılaşmalarına neden olabiliyor. Bu noktada vatandaşları uyaran BTK, 'Fatura Üst Sınırı Uygulamasına İlişkin Usul ve Esaslar' hazırladı. Mevzuatın 1 Temmuz 2013 tarihinde yürürlüğe girmesi planlandığı belirtildi. İlgili mevzuatın yürürlüğe girmesi ile birlikte uluslararası mobil veri dolaşım hizmetinden yararlanan abonelerin veri kullanım tutarları 100 ve 250 liraya ulaştığında mobil işletmeciler tarafından bilgilendirilmesi sağlanacak. 

VERİ ALIŞVERİŞİNİ KAPATIN

BTK, 'yurtdışı telefon kullanımlarında fatura şokları ile karşılaşmamak için dikkat edilmesi gerekenler' konusunda bir dizi uyarıda bulundu. BTK'nın uyarılarından bazıları şöyle: "Yurtdışında vatandaşların telefon kullanımları nedeniyle fatura şoku ile karşılaşmaması için yurtdışında internet kullanımdan kaynaklanan veya telefona kayıtlı programların güncellenmesi gibi nedenlerden doğabilecek yüksek veri kullanımının oluşmaması için telefonunuzun ayarlar menüsünden veri alış verişini kapatınız. İşletmeciniz tarafından size gönderilen kısa mesajda yer alan tarife bilgilendirmesini dikkatlice okuyunuz. Kaydolduğunuzuz tarife/pakete ilişkin kullanımlarınızı gözden geçirerek kontrol ediniz. İşletmeciniz tarafından belirtilmediği müddetçe yurtiçindeki paketlerin yurtdışında geçerli olmadığını unutmayınız. Yurtdışındayken arama yapmanızın yanında aranıldığınızda da ücretlendirileceğinizi unutmayınız. Konuşma ve data kullanımını yapacak olmanız halinde hizmet aldığınız işletmecinin yurtdışı paketlerini inceleyerek birisini seçiniz. Kaydolduğunuz paketin özelliklerini dikkate alarak kullanımlarınızı kontrol altında tutunuz. Yurt içindeki paketlerinizin yurt dışında geçerli olmadığını aklınızda tutunuz."

 BTK açıklamasında, yurtdışı telefon kullanımlarınızda fatura şokları ile karşılaşmamak amacıyla hazırlanan bilgilendirme broşürlerini okunmasında fayda olduğu belirtildi.