Türkiye 10 Avrupa ülkesinden daha iyi
2012 işsizlik oranı yüzde 9.2 oldu
Türkiye İstatistik Kurumu (TÜİK) tarafından açıklanan işsizlik verileri, Türkiye'nin durumunun Avro Bölgesi'ne üye 17 ülkenin 10'undan daha iyi seviyede olduğunu ortaya koydu.

İşsizlik oranı, Avro Bölgesi'nin ikinci büyük ekonomisi Fransa'da yüzde 10,5, üçüncü büyük ekonomisi İtalya'da yüzde 11,3 ve dördüncü büyük ekonomisi İspanya'da yüzde 26,1 iken, Türkiye'de yüzde 9,2 olarak hesaplandı.

Avro Bölgesi'nde işsizlik oranı 2012 yılında yüzde 11,8 düzeyine çıkarken, Türkiye İstatistik Kurumu'nun (TÜİK) verilerine göre, Türkiye'de işsizlik oranı 2012 yılında bir önceki yıla göre 0,6 puanlık düşüşle yüzde 9,2 oldu.

Finansal ve ekonomik krizler sonucunda uygulanan kemer sıkma önlemleri, Avrupa'da milyonlarca insanı çalışma hayatı dışına itiyor ancak işsizlik oranları bölgeler ve ülkelerde farklılık gösteriyor.

AA muhabirinin AB İstatistik Kurumu Eurostat ve IMF verilerinden derlediği bilgilere göre, işsizlik oranları bakımından Türkiye, mali ve ekonomik sorunlarla mücadele eden Avrupa'da birçok ülkeyi geride bıraktı. 17 ülkenin yer aldığı Avro Bölgesi'nde işsizlik Ocak 2013'te yüzde 11,9 düzeyine çıkarken, 27 ülkelik Avrupa Birliği'nin işsizlik oranı yüzde 10,7 oldu. Dünyanın en büyük ekonomisi ABD'de ise işsizlik oranı yüzde 7,8 seviyesinde bulunuyor.

Avro Bölgesi'nde işsizlik oranı en yüksek olan ülke yüzde 27 ile Yunanistan. Bu ülkeyi yüzde 26,1 ile İspanya, yüzde 17,3 ile Portekiz izliyor. İşsizlik oranı Kıbrıs Rum kesimi, Slovakya ve İrlanda'da yüzde 14,7, İtalya'da yüzde 11,3, Fransa'da yüzde 10,5, Slovenya'da yüzde 10, Estonya'da yüzde 9,9 oldu. Ekonomik krizden görece diğer ülkelere göre daha az etkilenen Finlandiya'da işsizlik oranı 7,7, Belçika'da yüzde 7,4, Malta'da yüzde 6,8, Hollanda'da yüzde 5,8, Almanya'da yüzde 5,3, Lüksemburg yüzde 5,2, Avusturya'da yüzde 4,7 düzeyinde bulunuyor.

Avro Bölgesi'nde işsizlik oranı Ocak ayında yüzde 11,9'la tarihinin en yüksek düzeyine çıktı. Bölgede işsizlik oranı geçen yıl sonunda yüzde 11,8 düzeyindeydi.

-Ekonomideki istikrarlı çizgi devam ediyor-

Türkiye ise ekonomisindeki istikrarlı çizgisini devam ettirirken işsizlik rakamlarında da gözle görülür bir iyileşme yaşanıyor. Buna göre, 2010 yılında yüzde 11,8 olan işsizlik oranı, 2011'de yüzde 9,8 iken, 2012'de yüzde 9,2'ye geriledi.

AB Komisyonu da Kış Ekonomik Tahminler Raporunda, Türkiye'nin AB tanımlı işsizlik oranının 2012'de yüzde 8,2 iken, bu yıl yüzde 7,6'ya ve gelecek yıl yüzde 7'ye ineceğini öngördü.

2012 yılı sonu itibariyle Avro Bölgesine üye 17 ülke ile Türkiye'nin işsizlik oranları şöyle: ÜLKELER 2012 İŞSİZLİK ORANLARI (%) YUNANİSTAN 27,0 - İSPANYA 26,1 - PORTEKİZ 17,3 - KIBRIS RUM KESİMİ 14,7 - SLOVAKYA 14,7 - İRLANDA 14,7 - İTALYA 11,3 - FRANSA 10,5 - SLOVENYA 10,0 - ESTONYA 9,9 - TÜRKİYE 9,2 - FİNLANDİYA 7,7 - BELÇİKA 7,4 - MALTA 6,8 - HOLLANDA 5,8 - ALMANYA 5,3 - LÜKSEMBURG 5,2 - AVUSTURYA 4,7