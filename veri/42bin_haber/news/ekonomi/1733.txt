AK Parti'li Kılıç'tan çiftçilere müjde
AK Parti Kars Milletvekili Yunus Kılıç, 47 ildeki çiftçilerin hesaplarına yarın toplam 197 milyon TL'lik yem bitkileri desteklerinin yatırılacağının müjdesini verdi.
Kılıç, konuyla ilgili olarak AA muhabirine yaptığı açıklamada, 81 ildeki çiftçilerin tamamına 300 milyon TL yem bitkisi desteklerinin verilmesi çalışmasının tamamlandığını söyledi.

İlk etapta, icmalleri tamamlanmış olan 47 ildeki çiftçilerin banka hesaplarına, toplam 197 milyon liralık yem bitkisi desteklerinin yarın yatırılacağını ifade eden Kılıç, geri kalan illerdeki ödemelere de icmalleri tamamlanır tamamlanmaz hızlı bir şekilde başlanacağını ve ödemelerin en geç Şubat ayı içerisinde bitirileceğini kaydetti.

Kılıç, 'Bazı sebeplerden dolayı zor ve sıkıntılı kış ayları geçirmekte olduğunu bildiğimiz çiftçilerimize, yem bitkisi desteklerinin hızlı bir şekilde hızlandırılarak yapılması, onlara ciddi bir destek olacağına ve sıkıntılarını azaltacağına inanıyoruz' dedi.

Hükümet ve bakanlık olarak, ülkedeki bütün çiftçilerin gelişmiş ekonomiden yüksek pay almaları için ellerinden geleni yapmaya devam edeceklerine işaret eden Kılıç, 'Ödenecek olan toplam 300 milyon TL'lik yem bitkisi destekleri, çiftçilerimizin ekonomik kalkınmasına destek olacaktır' diye konuştu.