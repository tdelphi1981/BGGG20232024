Dicle Elektrik Dağıtım ihalesi sonuçlandı
Dicle Elektrik Dağıtım AŞ'nin TEDAŞ'a ait yüzde 100 oranındaki hissenin özelleştirme ihalesi nihai pazarlık görüşmesinde, en yüksek teklifi 387 milyon dolarla İşkaya Doğu OGG verdi.
Özelleştirme İdaresi Başkan Yardımcısı İbrahim Halil Kırşan'ın komisyon başkanlığında yapılan nihai pazarlık görüşmesinde ilk olarak kapalı elemesiz teklifler alındı.

Bir elemesiz, 2 elemeli yazılı tur şeklindeki ihalenin 1. elemeli yazılı  turunda en düşük teklifi veren Limak İnşaat AŞ elendi. 2. elemeli yazılı turda  Fine Enerji-Fina Limancılık Ortak Girişim Grubu (OGG) en düşük teklifi vererek  elenen diğer katılımcı oldu.

Kalan 4 firmayla açık artırmaya geçildi. Açık artırmada başlangıç tutarı  225 milyon dolar, artırım aralığı ise 1 milyon dolar olarak belirlendi.

Açık artırmalı turda ilk çekilen Fernas İnşaat AŞ olurken, ihale Çalık  Enerji AŞ, Mes AŞ-İskur AŞ OGG ve İşkaya Doğu OGG arasındaki karşılıklı fiyat  artırımlarıyla devam etti.

37. tura gelindiğinde Mes AŞ-İskur AŞ OGG, ihaleden çekildi. Çalık Enerji  AŞ ile İşkaya Doğu OGG arasında devam eden ihalede, Çalık Enerji AŞ yetkilileri  44. turda çekilirken, İşkaya Doğu OGG 386 milyon dolarla en yüksek teklifi veren  firma oldu.

Komisyon Başkanı Kırşan'ın jest talebi üzerine İşkaya Doğu OGG  yetkilileri 1 milyon dolar daha artırım yaparak tekliflerini 387 milyon dolara  yükseltti. İhale bu fiyatla tamamlandı.

Dicle Elektrik Dağıtım AŞ, Diyarbakır, Şanlıurfa, Siirt, Mardin, Batman  ve Şırnak illerine hizmet sunuyor.