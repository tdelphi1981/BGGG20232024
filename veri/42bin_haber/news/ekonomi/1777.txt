Sucukta şimdi de 'süt proteini' tartışması
Ulusal Kırmızı Et Konseyi Yönetim Kurulu Başkanı Ahmet Yücesan, süt proteinin sucuğa katılmasının yasak olduğunu ancak salam ve sosis imalatında kullanıldığını belirtti.
Yücesan, et ürünlerine yönelik son düzenlemede çok önemli kriterlerin belirlendiğini ifade ederek, bunlardan en önemlisinin, sucukta mekanik kıyma kullanımına getirilen yasak olduğunu söyledi. 
Düzenlemeyle kanatlı ve dana etinin karıştırılmasının yasaklandığını anımsatan Yücesan, bu tür ürünlerde bundan sonra protein değerinin esas alınacağına dikkati çekti. Ürünlerin etiket tanımlarının halkın anlayacağı şekilde yapılması gerektiğini de dile getiren Yücesan, çalışmayla gıda kalitesinin yükseltildiğini kaydetti.
Düzenlemenin 5 Mart'ta yürürlüğe gireceğini hatırlatan Yücesan, Düzenlemede sucuktaki protein oranı yüzde 16 olarak belirlendi. Sucuğa süt proteini katıldığı tahlillerde belli oluyor. Bu durum ancak merdiven altı ürünlerde yaşanabilir. Bu tür suistimaller her dönemde olabilir diye konuştu. 
Yücesan, süt proteininin sağlık açısından herhangi bir sorun oluşturmadığını vurgulayarak, Salam ve sosis imalatında süt proteini kullanılıyor. Zaten bu ürünlerin yapılması için bu gerekli bir malzeme görüşünü dile getirdi. 
Sucuk geleneksel damak tadı

Türkiye Kasaplar Federasyonu Başkanı Fazlı Yalçındağ, sucuğun, Türkiye'nin geleneksel damak tadı olduğunu ifade ederek, bu üründe baharat, sarımsak, tuz, et ve belirli bir oranda yağ bulunması gerektiğini anlattı. Yalçındağ, yağ oranının yükseltilip, et oranının aşağı çekilmesinin tahliller sonucunda ortaya çıkacağına dikkati çekti. 
Sucuğun aslında doğal fermantasyonla kurutulduğunu ancak bugün seri üretim yapıldığı için teknolojinin imkanlarından yararlanıldığını kaydeden Yalçındağ, Geleneksel yiyeceğimiz sucuğa ara madde katılmasını uygun görmüyorum. Türkiye, sucuktaki kırmızı ve beyaz et karışımlarını bile yasakladı. Başka bir madde hiç katılmamalı. Buna hiç kimse taraftar olmamalı değerlendirmesinde bulundu.