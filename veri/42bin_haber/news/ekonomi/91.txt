'Amaç Yenimahalle'yi almak'
Yenimahalle Belediye Başkanı Fethi Yaşar, Yenimahalle'ye bağlı mahallelerin Etimesgut ve Çankaya belediyelerine bağlanmasının Yenimahalle'yi almak için yapıldığını söyledi. Yaşar, "Eğer halka hizmet verilmek isteniyorsa Batıkent ve Çayyolu ilçe yapılsın" dedi.
Yaşar, "Ben Yenimahalle Belediye Başkanı olarak bu güne kadar  Yenimahalle'de siyaset yapmadım. Çünkü yerel yönetimler öncelikle iş yapma makamlarıdır. Biz, oy veren-vermeyen herkes ile bütün bölgeyi avucumuzun içine aldık ve en ücra köşesine kadar hizmeti en üst noktaya getirdik" dedi. 
 
Çayyolu bölgesine de çok büyük eserler kazandırdıklarını belirten Yaşar, "Bu düzenleme, Yenimahalle'yi almak  için yapılıyorsa, takdir edersiniz ki biz yatırımlarımızla sadece Ankara değil tüm Türkiye'de ses getiren bir belediye olmamızdan dolayıdır. Hem yatırım hem de bütçe açısından her noktaya hizmet götürerek gencinden yaşlısına, esnafından işçisine herkesin takdirini kazanan bir belediye olduk. Hem iktidarın yaptırdığı anketler hem de diğer anketler bunu gösteriyor" diye konuştu. Yaşar, şöyle devam etti: 
 
"Verilen önerge o bölgenin belediyeye uzak olması gerekçesiyle yapıldı. Halbuki, Çayyolu'nun şimdi bağlandığı belediyeye olan uzaklıkları Yenimahalle'ye olan uzaklığından daha fazladır.  Yasa Yenimahalle'yi almak için yapılmıştır. Araştırarak, anket yaparak halka sorarak bu düzenleme yapılmış olsa sonuç bu şekilde olmayacaktır. O bölgede yaşayan vatandaşlara gidip tek tek Yenimahalle'de mi kalmak istersiniz ya da Çankaya veya Etimesgut'a mı bağlanmak istersiniz, diye sorulsa vatandaş 'Yenimahalle' diyecektir. Eğer bölgenin bir düzenlemeye ihtiyacı olduğu düşünülüyorsa, Batıkent de Çayyolu da ilçe yapılsın. Bölgede yaşayan vatandaşların bu yönde isteklerinin olduğunu biliyoruz. Ben dönemimde belediye saraylarını inşa ettirdim. Halkın isteğini yerin getirsinler. Halkla en fazla diyaloğu olan bir yerel yönetici olarak söylüyorum ki o zaman bölgedeki vatandaşlara hizmet etmiş olurlar.  O zaman benim de söyleyecek bir sözüm olmaz."  
 
44 bin CHP oyu   
Bu düzenlemeyle Yenimahalle Belediyesi'nin hem ekonomik hem de siyasi olarak küçültüldüğünü vurgulayan Yaşar, "Gelirlerimiz ciddi anlamdan düşecek. Biz bunun farkındayız ve sorumluları halkın vicdanına bırakıyoruz. Meclisten çıkan her kararı beğenmesek de saygı duymak zorundayız. Bir yandan da köyleri mahalle yapıyorlar. Hizmeti yerele yükleyecekleri yere genele bağlıyorlar. Bir yandan da ilçeler büyük, parçalayalım, diyorlar. Düzenlemenin siyasi olduğu buradan belli. Geçtiğimiz seçimlerde Yenimahalle'den alınan bölgeden 44 bin 753 CHP oyu çıkmıştı. AKP 10 bin 287 oy almıştı. Son düzenlemeyle 100 bin ile 120 bin arasında nüfus düşüşü yaşanacak" diye konuştu. 
 
 Önemli olan hoş bir seda bırakmak
Vatandaşın kendilerini telefon yağmuruna tuttuğunu anlatan Yaşar, "Üzüntülerini belirttiler. Ben 54 yılımı Yenimahalle'ye verdim. Ama ikinci dönem aday olacağımı hiç bir zaman söylemedim. Büyükşehir'e aday olacağım söyleniyor. Ama ben hiç bir yere aday olmadım. Bana teklif ettiler, ben de kabul ettim. Siyaset uzun vadeli bir iştir. Benim için önemli olan hoş seda bırakmaktır. Önümüzdeki projeleri de bitirdiğimizde 64 senenin yatırımını yapmış olacağız. Bizim aldığımızda Çayyolu'nda şimdiki Emniyet binası olan karakoldan başka bir yer almadık. Şimdi 3 bin metrekarelik belediye sarayı, yaşlı yaşam merkezi, spor alanları, hastane, çeşitli muhtarlık binaları ve otuza yakın park yaptık. 1,5 milyon metrekarelik yol açtık. Bu yasa bildiğim kadarıyla önümüzdeki seçim döneminde yürürlüğü  girecek. Yaptırdığımız bu binalar da diğer belediyelere geçirilecek" dedi.  
 Halka sorulsun  
O bölgede sorunların yüzde 80'ini çözdüklerini anlatan Yaşar, "Bu düzenleme halk bizden şikayetçi olduğu için yapılmadı. Tek tek vatandaşlara sorulabilir. Seçilmek ya da seçilmemek önemli değil. Önemli olan hoş bir seda bırakmaktır. 10 dönemde seçilebilirsiniz, 20 dönem de seçilebilirsiniz. Ama isminiz yaptıklarınızla anılabilir. Biz bundan sonra da bizden ayrılacağı söylenen bölgelerde ayırım yapmadan çalışmalarımıza devam edeceğiz. O bölgeye ihtiyaçları doğrultusunda hizmet götürmeye devam edeceğiz" diye konuştu.