Küçük sınıfın yıldızı
Mercedes'in baştan yarattığı yeni A Serisi, konfor, güvenlik ve sürüş keyfi gibi kriterlerde ağabeylerini aratmıyor 
 OTOMOBİL PROFESÖRÜ: HAKAN ÇELİK
 
 Yıldız sembollü Alman markası Mercedes, marka imajına yakışan yeni modeliyle küçük sınıfta çok daha iddialı hale geldi. Önceki A Serisi’yle tasarım ve konfor özelliklerinde büyük farklar bulunan yeni A Serisi kısa bir süre önce satışa sunuldu.
 
 Yakıt tüketimi düşük 
 
 Geçtiğimiz günlerde yeni A Serisi’yle bir izlenim sürüşü yaptım. Kullandığım araç 1.6 litre ve 122 beygir gücündeydi. 100 kilometre hıza 9.1 saniyede çıkan otomobil şehir içinde ortalama 7.5 litrelik yakıt tüketim değeri sunuyor. Tüketimin makul bir seviyeye düşmesinde yeni nesil 7 ileri çift kavramalı şanzıman ve start/stop sisteminin de katkısı var. Benim kullandığım ‘Urban’ paketine sahip araçta hız sabitleyicisi, çarpışma önleme yardımcısı, konforlu süspansiyon, konsantrasyon kaybı yardımcısı ve yarım otomatik klima standart olarak sunuluyor.
 
 
 Premium kompakt sınıfta Audi A3 ve BMW 1 Serisi hatta Volkswagen Golf gibi güçlü modellerle rekabet edecek olan Mercedes A Serisi’nde malzeme kalitesi ve iç mekan ambiyansı yüksek düzeyde.
 
 Yeni A Serisi’nin ön bölümü arka tasarıma oranla daha iddialı. Markanın yeni tasarım kimliğine vurgu yapan ön kaput belli bir açıdan bakınca büyük ve güçlü otomobil izlenimi yaratıyor.
 
 Konforlu ve rahat 
 
 Paket kapsamında ise geri görüş kamerası, aktif park sistemi, bluetooth uyumlu müzik sistemi, ışık paketi ilave olarak geliyor. Gösterge paneli ve ön bölümdeki temiz ve sade hatları çok beğendim. Stuttgartlı mühendisler büyük Mercedes otomobillerine özgü konfor ve rahatlık hissini A Serisi’ne de taşımayı başarmış. Aracın en büyük artısı da burada. Sürüş dinamikleri açısından bakıldığında da Mercedes A Serisi bu sınıfın beklentilerini rahatlıkla karşılıyor. Benim kullandığım aracın anahtar teslim satış fiyatı 79 bin TL.
 
 Kaza yapmayan araçlar yolda
 
 Uzun yıllardan bu yana güvenli otomobiller üretmesiyle tanınan İsveçli Volvo, bir adım daha ileri giderek ‘kaza yapmayan araçlar’ geliştirmeye hazırlanıyor. Şirketin Volvo 2020 adını verdiği proje kapsamında sürücünün müdahalesi olmadan yoluna devam edebilen ve yoldaki diğer araçlarla iletişime geçerek kazadan kaçınan otomobiller üretilmesi hedefleniyor.
 
 2014’te satışta
 
 Volvo’nun kamu yönetimi direktörü Anders Eugensson, insan hatasını en aza indirecek sistemleri geliştirmekte olduklarını, bunun ilk adımı olan araçları 2014’ten itibaren satışa sunmayı amaçladıklarını söyledi. Bu otomobillerin 31 kilometre hıza kadar kendi başlarına gidecek teknolojilere sahip olacağı ifade ediliyor. Daha büyük süratlerde ise şimdilik sürücünün müdahalesi istenecek.
 
 Yolu izleyecek
 
 İngiltere’den ünlü teknoloji şirketi Ricardo ile çalışan Volvo’nun yeni araç teknolojileri, lazer, sensör ve kameralar yardımıyla yolda hareketliliklerin izlenmesi prensibine dayanıyor.
 
 Volvo’nun üzerinde çalıştığı teknoloji sürücünün zaman zaman gözünü yoldan ayırıp bir kitaba göz atmasına imkan verecek.
 
 
 Hyundai’den bir ilk
 
 Hyundai’nin hidrojenle çalışan ve sıfır emisyona sahip çevre dostu elektrikli otomobili ix35 Fuel Cell, Kasım ayı başında yapılan İstanbul Autoshow 2012’deki tanıtımının hemen ardından Türkiye’de ilk kez yollara çıktı. Dünyada hidrojenle çalışan yakıt hücreli otomobillerin üretimine başlayan ilk marka olan Hyundai, aynı zamanda Türkiye’de de bir ilke imza attı. İstanbul Büyükşehir Belediyesi ve UNIDO-ICHET işbirliğiyle hizmete açılan Türkiye’nin ilk hidrojen dolum istasyonunda ilk resmi dolum, Hyundai ix35 Fuel Cell ile gerçekleştirildi.
 
 İstanbul Belediye Başkanı Kadir Topbaş direksiyona geçerken, arka koltuğa oturan Hyundai Genel Müdürü Ümit Karaarslan araç hakkında teknik bilgiler verdi.
 
 Dolumun ardından Hyundai ix35 Fuel Cell’in direksiyonuna geçen İstanbul Büyükşehir Belediye Başkanı Kadir Topbaş, böylece Türkiye’de yollara çıkan ilk hidrojenli aracı kullanmış oldu. İlk olarak Danimarka ve İsveç’teki belediyelerle yapılan anlaşmalar doğrultusunda Hyundai ix35 Fuel Cell’lerden oluşan filolar dünya çapında kamu hizmetinde kullanılmaya başlandı. İstanbul’un da ‘Çevre Dostu Şehirler’ kapsamında Avrupa’nın en önemli şehirleri arasında yer almasını sağlayan Hidrojen Dolum İstasyonu sayesinde gelecek dönemlerde de Hyundai ix35 Fuel Cell’ler ile deneme sürüşlerinin yapılması ve İstanbul ile diğer şehirlerde altyapı çalışmaları tamamlandığı takdirde yakın bir tarihte halkın kullanımına sunulması hedefleniyor.
 
 
 
 Emisyon canavarı yolda!
 
 Katar’ın başkenti Doha’da yapılan Birleşmiş Milletler İklim Değişikliği Konferansı’nda Türkiye, atmosferi en çok kirleten (karbon salınımı kriteri) ülkeler arasında yer aldı. Bu tablonun iyileştirilmesi için yapılan hukuki düzenlemelere rağmen pratik uygulamalar çok vahim. İşte bunun bir örneği bu karede. Bu fotoğrafı dün CNN Türk’teki Parametre programımızda da gösterdim. Kalitesiz mazot kullanan ve muhtemelen yağ yakan bu kamyon inanılmaz çevre kirliliğine neden oluyor. İstanbul’un göbeğinde böyle bir aracın trafiğe çıkmasına nasıl izin verildiğinin yanıtını merak ediyorum.
 
 
 
 
  