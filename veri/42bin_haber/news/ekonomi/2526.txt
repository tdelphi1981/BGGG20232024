Avrupanın gözde şehri İstanbul
İstanbul, gayrimenkul gelişme beklentilerinde Avrupanın 27 şehrini geride bırakıp zirveye otururken, mevcut gayrimenkul yatırım performansında da dördüncü oldu.
PwC ve Urban Land Institute (ULI) işbirliği ile gerçekleştirilen ve gayrimenkul sektöründeki son gelişmeleri içeren Gayrimenkulde Gelişen Trendler Avrupa 2013 raporuna göre, geçtiğimiz yıl gayrimenkul gelişme beklentilerinde ilk sırada yer alan İstanbul, bu yıl da yerini korudu. Mevcut gayrimenkul yatırımlarında ise üç sıra birden gerileyen İstanbulun önünde Münih, Berlin ve Londra yer alıyor. İstanbul, yeni gayrimenkul yatırımlarında da ilk sıradan ikinciliğe geriledi. 
YATIRIMDA İLK 5TE 
Rapora göre, mevcut gayrimenkul yatırımlarında ilk 5te yer alan Münih, Berlin, Londra, İstanbul ve Hamburg güvenli limanlar olarak yatırımcıları çekiyor. Yatırımcılar bu şehirlerden her birinin güçlü yerel mikro-ekonomik ortamından ve esnek emlak piyasası koşullarının bulunduğunu ifade ediyor. İstanbul gelecekteki gelişim fırsatları için en popüler şehir olmayı sürdürürken, geçtiğimiz yıla göre daha az puan alsa da fırsatlar açısından önemli olması nedeniyle katılımcılar arasında popüler olmaya devam ediyor.  
NEDEN İSTANBUL? 
Raporda, İstanbulun bu sonuçları almasının başlıca nedeni olarak heyecan verici gayrimenkul potansiyeli, ekonomik büyüme performansı ve genç nüfusu nedeniyle gelişim fırsatları sunması gösteriliyor. Ayrıca, hükümetin İstanbulu bölgesel bir finans merkezine dönüştürmek konusundaki kararlılığına da dikkat çekiliyor. İstanbulun uluslararası pek çok şirket ve markanın bölgesel merkezi olduğuna da dikkat çeken raporda, İstanbulun rakipleri ile en önemli farkı ise işlem azlığı olarak gösterildi.