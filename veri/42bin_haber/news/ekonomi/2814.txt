Bir "tık" ile emeklilik dönemine az kaldı
SGK'nın arşivindeki yaklaşık 3,5 milyar belgeyi dijital ortama aktardığı Arşiv Yönetim Sistemi'nin 2 yıl içerisinde hayata geçirilmesi hedefleniyor. Sosyal Güvenlik Kurumu (SGK) Başkan Yardımcısı Mehmet Ali Sağlam, konferansa katılmak için geldiği Sivas'ta, AA muhabirine yaptığı açıklamada, Sosyal Güvenlik Reformu ile birçok önemli adımın atıldığını belirtti.

Reformun devrim niteliğinde çok sayıda yenilik sunduğunu aktaran Sağlam, iş ve işlemleri daha da kolaylaştırmak için çalışmalarının aralıksız sürdüğünü bildirdi.

Mehmet Ali Sağlam, bu kapsamda çeşitli projelerin yürütüldüğünü aktararak, "Türkiye'nin en büyük dijital arşivini kurma hazırlığı içerisindeyiz. Binamızın fiziki gerçekleşmesi yüzde 70 oranında bitti. Bundan sonraki aşamada, kurumumuzun 3,5 milyar civarındaki evrakını dijital ortama aktaracağız. Müthiş bir arşiv olacak" dedi. 

Arşivleme sisteminin faydaları hakkında bilgiler veren Sağlam, şunları kaydetti:

"Emeklilik bağlama, reform öncesi belki ayları bulan bir süreçti. Şimdi, Türkiye ortalaması 20 günün altına indi. Arşiv Yönetim Sistemi'yle bütün evraklarımızın dijital ortama aktarılmasının ardından bu bir gün, bir günden kastım bir 'tık' uzaklığında olacak. 

Başvuracak vatandaşımıza ertesi gün emekli maaşı bağlanacak. Dijital arşiv bize hem sağlıklı, idame ettirilebilir veri altyapısı hem de iş ve işlemlerimizin muazzam bir şekilde çabuklaştırılması anlamında katkı sağlayacak. E-devlet uygulaması anlamında da müthiş bir devrim olacak."

İhale çalışmaları sürüyor

Sağlam, dijital alt yapının ihale çalışmalarının devam ettiğini aktararak, "3,5 milyar evrakın taranması, umut ediyorum ki 2 yıllık bir süreçte tamamlanacak ve sistem hizmete girecek" diye konuştu.

Sistemin çok büyük bir maliyeti olmadığını vurgulayan Sağlam, hali hazırda devlet kurumlarının e-devlet uygulamasına geçtiğini ancak sistemin ilk olacağını ve belki de dünyadaki en büyük dijital arşiv olacağını kaydetti. 

Sistemin devreye girmesiyle sağlıklı bir arşive kavuşulacağını bildiren Sağlam, "Arşivcilik zor bir iş. Verilerimizin saklanması ve idame ettirilmesi hem de işlerimin kolaylaştırılması anlamında önemli bir çalışma" şeklinde konuştu.

E-reçete uygulaması

SGK Başkan Yardımcısı Sağlam, e-reçete uygulamasına da değinerek, uygulamanın ilaçtaki suistimalleri büyük ölçüde ortadan kaldıracağını ve tasarruf sağlayacağını söyledi.

Uygulamanın gayet güzel devam ettiğini anlatan Sağlam, en ufak problem yaşamadıklarını, eczanelerin ve hastanelerin çok memnun olduğunu sözlerine ekledi.