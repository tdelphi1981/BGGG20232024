Türk füzesinin ihracat başarısı
ROKETSAN'da Türk mühendisler tarafından tasarlanan aktif lazer güdümlü füze CİRİT, başarılı performansının ödülünü, Uluslararası Savunma Fuarı'nda aldı. Birleşik Arap Emirlikleri (BAE)ordusuna 196,2 milyon dolar tutarında CİRİT füzeleri ihraç edilmesi için anlaşma imzalandı.
Yüksek doğrulukla hedefini vuran aktif lazer güdümlü CİRİT'in başarılı performansı, yabancı ülkelerin silahlı kuvvetlerinin de ilgisini çekmeye başladı. Türkiye'nin füze teknolojisinde önemli bir aşaması olarak gösterilen CİRİT, Birleşik Arap Emirlikleri'nin başkenti Abu Dabi'de düzenlenen IDEX Uluslararası Savunma Fuarı'nda yoğun ilgi gördü. Özellikle taarruz helikopterlerinde kullanılan CİRİT'in yurt dışındaki ilk müşterisi, BAE ordusu oldu. ROKETSAN, imzalanan anlaşma çerçevesinde BAE'ye 196,2 milyon dolar tutarında CİRİT füzesi satacak.

CİRİT füzesi, ucuz ve hassasiyeti düşük güdümsüz roketler ile yüksek maliyetli güdümlü anti-tank füzeleri arasındaki boşluğu doldurmak amacıyla tasarlandı.

-Hedefleri şaşmıyor-

ATAK helikopterlerinin havadan yer hedeflerine karşı kullanacağı 2.75 yarı aktif lazer güdümlü füzesi CİRİT, hedeflere karşı yüksek doğrulukta çalışıyor.

CİRİT, dumanı azaltılmış yakıtlı ve duyarsız mühimmat özellikli roket motoru ile çok amaçlı harp başlığı ve elektromekanik kontrol tahrik sistemlerine sahip bulunuyor.

CİRİT, farklı kara ve hava platformlarına entegrasyon imkanı bulunmakla birlikte, öncelikli olarak taarruz helikopterlerinden kara hedeflerine yönelik olarak kullanılıyor.

-Zırhlı, sabit ve hareketli hedef fark etmiyor-

Hafif zırhlı, zırhsız ve hareketli hedefleri imha etme yeteneği bulunan CİRİT'in füzesine iki alternatif harp başlığı takılabiliyor. Çok maksatlı başlık olarak tanımlanan birinci alternatifte, zırh delme, yangın çıkarıcı ve parçacık etkisi bulunuyor. Yüksek İnfilaklı Başlık olarak tanımlanan ikinci alternatifte ise sadece parçacık etkisi bulunuyor.

Geliştirme ve tasarım doğrulama faaliyetleri 2010 yılında tamamlanan CİRİT, aerodinamik yapısı ve kompozit katı yakıtlı motoru sayesinde, benzerlerine göre 8 kilometre ile sınıfının en uzun menziline sahip.

Halen geliştirilmekte olan Milli Atak Helikopteri'nin (T-129) resmi füze sistemi olarak tanımlanan CİRİT, insansız hava araçları, kara araçları, sabit platformlar, hafif saldırı uçakları ve deniz platformlarına entegre edilebiliyor.

-Ulusal füze ve roket programlarının öncüsü ROKETSAN-

1988 yılında ulusal füze ve roket programlarında öncü olmak üzere Savunma Sanayii İcra Komitesi kararıyla kurulan ROKETSAN, bugün Türkiye savunma sanayinin teknoloji üreten stratejik merkezlerinden biri olarak faaliyet gösteriyor.

Roket ve füze sistemleriyle ülke savunmasına hizmet eden ROKETSAN, özgün ürünleri ve ileri teknolojisi ile yurt içinde ve yurt dışında birçok firmayla çalışıyor.

Yapısal, termal, mekanik tasarımlar, iç balistik, güdüm-kontrol, silah sistemleri, aerodinamik, kompozit malzeme, yakıt sistemleri ve harp başlığı teknolojilerinde uzmanlaşmış olan ROKETSAN, ulusal ve uluslararası projelerin güvenilir ortağı olarak görülüyor.

CİRİT'in teknik özellikleri ise şöyle: ÇAP 2.75" (70 mm) Azami Menzil 8 km Asgari menzil 1,5 km Ağırlık 15 kg Yakıt tipi Az dumanlı kompozit yakıt Harp başlığı tipi çok maksatlı, zırh delici, yangın çıkarıcı Hedef tipleri Hafif zırhlı/zırhsız araçlar, silahlı birlikler, sığınaklar Platformlar Helikopter, hafif saldırı uçakları, İHA, kara ve deniz platformları