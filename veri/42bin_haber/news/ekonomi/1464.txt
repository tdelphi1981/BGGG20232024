Dünyanın en büyük havalimanı İstanbul'da
 
  İhalenin 3 Mayıs 2013 tarihinde olacağını belirten Bakan Yıldırım, " Havalimanı tam kapasiteye ulaştığında yolcu kapasitesi bakımından dünyanın en büyük havalimanı olacaktır. İstanbul Yeni Havalimanı Projesi’nin ilk etabını ihalenin karara bağlanmasından ve yer teslim yapılmasından itibaren 42 ay içinde tamamlamayı hedefliyoruz. İlk etap yatırımın başlamasıyla birlikte inşaat dönemi süresince yılda ortalama 80 bin kişiye iş imkanı sağlanmış olacaktır. Havalimanının hizmete girmesi ile birlikte yıllık ortalama 120 bin iş imkanı sağlanacak" dedi.Bakan Yıldırım, "İnşaatta kullanılacak demir çelik miktarı 350 bin tonu bulacaktır. Alüminyum malzeme miktarı ise yaklaşık 10 bin tonu bulmaktadır. Kullanılacak sadece cam miktarı 415 bin metrekare olduğunu söyledi. 
 4 AŞAMADA GERÇEKLEŞTİRİLECEK
  
 
 İstanbul Yeni Havalimanı Projesi’nin 4 aşamada gerçekleşeceğini söyleyen Bakan Yıldırım, "Birinci aşama toplam 90 milyon yolcu kapasitesine sahip olan yolcuların kullanımına yönelik her türlü donanıma sahip 680 bin metre kare büyüklüğünde ana terminal. 170 bin metre kare büyüklüğünde ikinci terminal veya uydu terminali olmak üzere iki adet terminal binası. Terminallerde toplam 88 adet yolcu köprüsü. 12 bin araçlık kapalı otopark. Birbirinden bağımsız 3 adet uluslararası ölçülere uygun büyük gövdeli 387, 777gibi uçaklarında rahatlıkla inip kalkabileceği 3 adet pist, 8 adet paralel taksi yolu. Yaklaşık 4 milyon metrekarelik apron, 3 adet teknik blok ve 1 adet kule, şeref salonu, kargo ve genel havacılık terminalleri, içinde hastane, ibadethane, kongre merkezlerinin yer aldığı diğer sosyal donatı alanları" diye konuştu., 
  
   
 İKİNCİ VE ÜÇÜNCÜ İLAVE PİST İLE TERMİNAL BİNASI 
 İkinci aşamada işe birincileri ilave olarak bir pist ve 3 adet paralel taksi yolunun olacağını belirten Bakan Yıldırım, "Üçüncü etap sonunda deniz tarafına yapılacak olan 500 bin metrekarelik büyüklüğünde 30 milyon yıllık kapasiteli üçüncü bir terminal binası, paralel taksi yolu, ilave apron ile birlikte bir ilave pist daha yapılmış olacaktır" dedi. 
 
 SON AŞAMADA BİR TERMİNAL DAHA YAPILACAK
  
 Dördüncü aşamada ise 340 bin metrekare büyüklüğünde ve 30 milyon yolcu kapasiteli yeni bir terminal daha yapılacağını ifade eden Bakan Yıldırım, "Böylelikle toplam terminal alanı 1 milyon 400 bin metrekareye ulaşmış olacaktır ve havaalanının toplam kapasitesi de 150 milyon yolcuya ulaşmış olacak. Paralel taksi yolları ve ilave apron ile birlikte bir ilave pist dördüncü etapta devreye alınmış olacaktır. Tüm etaplar tamamlandığında az önce söylediğim gibi yaklaşık 1.5 milyon metrekarelik kapalı alanı, 150 milyon yıllık yolcu kapasitesi, 165 adet yolcu köprüsü terminallerin aralarındaki ulaşımı raylı sistemle yapıldığı 4 adet terminal binası, 3 adet teknik blok ve hava trafik kontrol kulesi, 8 adet ramp kontrol kulesi, her türlü uçak tipinin operasyonuna uygun müstakil 6 pist, 16 adet taksi yolu, 500 uçak park kapasiteli toplam 6.5 milyon metrekare büyüklüğünde apron, şeref salonu, kargo ve genel havacılık terminali, devlet konuk evi, yaklaşık 70 bin adet araç kapasiteli açık ve kapalı otopark, havacılık tıp merkezi, oteller, itfaiye merkezi, garaj merkezi, ibadethaneler, kongre merkezi, güç santralleri, arıtma ve çöp tesisleri gibi yardımcı tesislerden oluşacaktır. Tamamlandığında yolcu kapasitesi bakımından en azından bugün için dünyanın en büyük havalimanı olma özelliğine sahip olacak İstanbul Yeni Havalimanı Projesi ülkemize hayırlı ve uğurlu olsun" diye konuştu. 
 BATI AVRUPA İLE UZAK DOĞU ARASINDA TRANSFER MERKEZİ
  
 İstanbul Yeni Havalimanı Projesi’nin sadece İstanbul ve Türkiye açısından değil Batı ve Doğu Dünyası açısından da önemli bir transfer merkezi olacağının altını çizen Bakan Yıldırım, "Yeni havalimanının en göze çarpan özelliklerinden biri ise yüksek düzeydeki uçak ve yolcu trafiğini kaldıracak, uzun yıllar Türkiye’nin havacılık hizmetlerine yeterince cevap verecek bir tasarımla gerçekleşecek olmasıdır. Türkiye’nin iç ve dış hatlarda havacılıktaki büyümesine ve gelişmesine katkı sağlayacak, teşvik edecek bir havalimanının olmasının yanı sıra az önce de ifade ettiğim gibi Batı Avrupa ile Uzak Doğu arasında da önemli bir transfer merkezi haline gelecektir" dedi. 
 KÖRFEZ PROJESİ’Nİ SOLDA BIRAKACAK BİR PROJE
  
 Bakan Yıldırım, "Coğrafi olarak bizi iki konumu itibariyle Avrupa ile Asya arasındaki en uygun lokasyon üçüncü havalimanının yapılacağı yerdir. İstanbul Yeni Havalimanı Projesi’ni doğrusu anlatırken heyecanlanmamak mümkün değildir. Bugüne kadar Türkiye’nin en büyük projelerinin gerçekleştiren bir Bakanlığın düne kadar en büyük dediğimiz İstanbul-İzmir Otoyol Projesi’ni (Körfez Projesi) de solda bırakacak bir proje ile karşı karşıyayız" diye konuştu. 
 HEDEF; İSTANBUL’U TURİZM VE FİNANS MERKEZİ YAPMAK 
 İstanbul Yeni Havalimanı Projesi’nin maliyeti itibariyle İstanbul-İzmir Otoyol Projesi’ni de geçmiş durumda olduğunu belirten Bakan Yıldırım, "Hükümetimizin hedefi tarih boyunca medeniyetlere ve kültürlere ev sahipliği yapmış İstanbul’un gelecekte önemli bir turizm ve finans merkezi yapmak. İstanbul için böyle bir hedefe yapılacak bu havalimanı da büyük ölçüde katkı sağlayacak, bu hedefin gerçekleştirilmesi için adeta bir lokomotif görevi görecektir" dedi. 
 'YAP-İŞLET-DEVRET’ MODELİ
  
 Bakan Yıldırım, "Havalimanı tam kapasiteye ulaştığında yolcu kapasitesi bakımından dünyanın en büyük havalimanı olacaktır. İstanbul Yeni Havalimanı Projesi , ’Türk Modeli’ diye bilinen kamu özel sektörlüğü marifetiyle yapılacaktır. Bir başka deyişle ’Yap-İşlet -Devret’ modeli ile gerçekleştirilecektir. Bu çerçevede İstanbul Yeni Havalimanı Projesi’nin finansmanını sağlamak amacıyla belirli bir süre için yolcu ve tarife garantisi verilmesi ön görülmüştür" diye konuştu. 
 EN FAZLA KİRAYI VEREN İHALEYİ KAZANACAK 
 
 İhalenin bu sefer önceki projelerden farklı bir yöntem ile gerçekleştirileceğini belirten Bakan Yıldırım, "Bu projede işletme ve yapım sürelerinin değil, idareye verilecek belirli bir işletme süresinde kirayı yarıştıracağız. Yani işin başında işletme süresini 25 yıl olarak sabitliyoruz. İşletme süresi yapım işlerinin tamamlanmasını takip eden ve havalimanının işletmeye başlamısıyla birlikte başlayacak ve 25 yıl devam edecektir. İstekliler tekliflerini verirken yatırım bedeli, yapım süresi ve işletme süresini dikkate alarak 25 yıllık işletme süresi için Devlet Hava Meydanları İşletmeleri’ne ödeyecekleri toplam kira miktarında yarışacaklardır. Böylece işletme süresinde en fazla kira ödemeyi taahhüt eden istekli ihaleyi kazanmış olacaktır" dedi. 
 İNŞAAT DÖNEMİNDE 80 BİN KİŞİYE İŞ İMKANI 
 
 İhalenin 3 Mayıs 2013 tarihinde olacağını belirten Bakan Yıldırım, sözlerini söyle tamamladı: "İsteklilerin ve basının huzurunda açık olarak gerçekleştirilecektir. İhale ilanı ise yarından itibaren ulusal gazetelerde yer alacaktır. İhalede gerekli rekabetin oluşturulmasına yönelik her türlü önlem ve tedbir alınmıştır. Belirlenen takvime göre İstanbul Yeni Havalimanı Projesi’nin ilk etabını ihalenin karara bağlanmasından ve yer teslim yapılmasından itibaren 42 ay içinde tamamlamayı hedefliyoruz. İlk etap yatırımın başlamasıyla birlikte inşaat dönemi süresince yılda ortalama 80 bin kişiye iş imkanı sağlanmış olacaktır. Havalimanının hizmete girmesi ile birlikte yıllık ortalama 120 bin iş imkanı sağlanacak."