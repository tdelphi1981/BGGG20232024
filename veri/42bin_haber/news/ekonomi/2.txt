Turizm zirvesi İstanbul'da
Türkiye, dünya kentlerinin geleceğinin tartışılacağı Birleşmiş Milletler Turizm Zirvesi'ne ev sahipliği yapacak.
Birleşmiş Milletler Dünya Turizm Örgütü Kent Turizmi Küresel Zirvesi 15 Kasım 2012 tarihinde Kültür ve Turizm Bakanlığı ile Türkiye Odalar ve Borsalar Birliği (TOBB) işbirliğinde İstanbul Haliç Kongre Merkezi'nde gerçekleştirilecek. 
AA muhabirine açıklamalarda bulunan TOBB Başkanı Rifat Hisarcıklıoğlu, Türkiye olarak 2023 hedeflerinin 50 milyon turist ve 50 milyar dolar gelir elde etmek olduğunu kaydetti. Hisarcıklıoğlu, Anadolu'daki turizm potansiyelini harekete geçirilmesi durumunda bu hedeflerin çok rahat yakalanacağına işaret ederek, şunları söyledi: Türkiye'deki otellerin 1 milyon yatak kapasitesinin yüzde 85'i 12 ilde bulunuyor. Geri kalan yüzde 15'lik kapasite 69 ilde toplanıyor. Bu yapının değişmesi gerekiyor. 15 Kasım'da yapacağımız bu zirvenin sonuçlarını iyi analiz etmeliyiz. Özellikle bu konuda uzman olan yabancıların katılacağı inovasyon ve şehir turizminin geleceği oturumunu ülkemizdeki yerel temsilcilerin izlemesini ve şehir planlarını buna göre gözden geçirmelerini öneririm. Unutmayalım ki, kentlerin dönüşümü Türkiye'nin geleceğini de belirleyecektir. Kentsel dönüşümde turizm önemli bir belirleyicidir. Kentlerin rekabetçilik endeksi, ekonomik potansiyeli, girişimcilik ve yaşanabilirlik seviyesi kadar kent turizminin geldiği nokta kentin başarı ya da başarısızlık öyküsünü belirliyor. 
Özel sektörden, kamudan ve akademik çevrelerden dünya turizm sektörüne yön verenleri bir araya getirecek olan zirvede, kentlerin geleceği ve eylem planının masaya yatırılacağını bildiren Hisarcıklıoğlu, zirveye, Çin'den Güney Afrika'ya, Yunanistan'dan Meksika'ya çok geniş bir yelpazede 43 ülkeden temsilcilerin katılacağını ifade etti. Verilen bilgilere göre zirve, Kentlerin Gelişiminde Turizmin Stratejik Rolü, Dünyadaki Kent Destinasyonlarının Başarısını Ne Belirler? Akıllı Kentler: İnovasyon ve Kent Turizminin Geleceği başlıklı üç konuya odaklanacak. Yerli ve yabancı uzmanlar bu konudaki görüşlerini dile getirecekler. 
Turizm politikaları, istatistikleri ve bilgi üretimi konusunda küresel bir forum işlevi gören Birleşmiş Milletler Dünya Turizm Örgütü'nün (UNWTO), otel zincirleri, seyahat şirketleri, eğitim kurumları ve dünya turizmine yön veren özel sektör kuruluşlarından oluşan yaklaşık 400 üyesi bulunuyor. 
UNWTO'nun Özel Sektör Başkan Yardımcılığını TOBB yürütürken, TOBB'u TOBB Turizm Meclisi Başkan Yardımcısı Hasan Arat temsil ediyor. 

 Katılım ücretsiz 
Zirveye katılım ücretsiz olup, kayıt yaptırmak isteyenler www.turizmzirvesi.org adresli internet sitesine girerek kayıt yaptırabilecekler. Zirvenin açılış konuşmalarının, TOBB Başkanı Rifat Hisarcıklıoğlu, UNWTO Genel Sekreteri Sayın Taleb Rifai ve Kültür ve Turizm Bakanı Ertuğrul Günay tarafından gerçekleştirilmesi bekleniyor. 
Zirvede konuşmacılar, dünya turizmine yön veren yerli ve yabancı güçlü isimlerden oluşacak. Kentlerin Gelişiminde Turizm Stratejik Rolü konulu birinci oturumda, UNWTO Rekabet, Dış İlişkiler ve Ortaklıklardan Sorumlu İdari Direktörü Marcio Favilla, UN HABITAT İdari Direktörü Joan Clos, konuşma yapacak. 
Dünyadaki Kent Destinasyonlarının Başarısını Ne Belirler? konulu ikinci oturumda, Almanya turizm rehberi olan Visit Berlin Almanya CEO'su Burkhard Kieker, Melia Hotels International Kıdemli Başkan Yardımcısı Daniel Lozano, TÜROFED Yönetim Kurulu Başkanı Osman Ayık, Chic Outlet Shopping Value Retail PLC Yönetim Kurulu Başkanı Janie Ligon, TAV Ticari İşlerden Sorumlu Genel Müdür Yardımcısı Bora İşbulan, UNESCO Dünya Mirası ve Sürdürülebilir Turizm Program Uzmanı Peter Devrine, The Economist İstihbarat Birimi Latin Amerika ve Karayipler Bölge Müdürü Irene Mia, New York City&Company Araştırma ve Analizden Sorumlu Kıdemli Başkan Yardımcısı Donna Keren, Exceltur İspanya CEO'su Jose Luis Zoreda söz olacak. 
Akıllı Kentler: İnovasyon ve Kent Turizminin Geleceği konulu üçüncü oturumda, UNWTO Genel Sekreteri Özel Danışmanı Christopher Brown moderatörlüğünde, Sao Paulo Turismo Başkanı Marcelo Rehder, Barcelona Turisme Genel Koordinatörü Pere Duran, Viyana Turist Bürosu Genel Müdürü Norbert Kettner, Paris Kongre ve Ziyaretçi Bürosu Genel Müdürü Paul Roll, Microsoft Inovasyon Merkezi Turizm Teknolojileri Genel Müdürü Peio Oiz Arruti, TUROB Yönetim Kurulu Başkanı Timur Bayındır, Kore Turizm Örgütü Başkanı Charm LEE, Oxford Brooks Üniversitesinden Prof. Chris Cooper ve Bournemouth Üniversinden Prof. Dimitrios Buhalis, konuşma yapacaklar. 
Konferans özetlerinin yapılacağı son oturumda kapanış konuşmalarında, Wisconsin-Stout Üniversitesinden Prof. Jafar Jafari, TOBB Turizm Meclisi Başkan Yardımcısı Hasan Arat, UNWTO Bağlı Üyeler Yönetim Kurulu Başkanı ve Yunanistan Turizm İşletmeleri Birliği Genel Müdürü George Drakopoulos, TYD Yönetim Kurulu Başkanı Turgut Gür söz alacak. 

Ulysses Ödülleri verilecek 
Zirve kapsamında gerçekleşecek bir diğer etkinlik de Ulysses Ödülleri. 15 Kasım 2012 tarihinde UNWTO'nun 2003 yılından beri her yıl verdiği Ulysses Ödülleri 6 kategoride sahiplerini bulacak. Ödül alan kişiler-kuruluşlar 16 Kasım 2012 tarihindeki Knowledge Network Sempozyumunda birer sunum yaparak projelerini sunacak. 
Zirve kapsamında 16 Kasım 2012 tarihinde gerçekleştirilecek olan BM Turizm Örgütü Genel Kurulu UNWTO tarihinde ilk defa olarak TOBB öncülüğünde İstanbul'da gerçekleştirilecek.