Türkiye'nin notu değişmedi
Moody's Basın Sorumlusu Jessica Sibado, "Türkiye'nin BA1 olan kredi notuna dair bir değişiklik yok" dedi. Uluslararası kredi derecelendirme kuruluşu Moody's, kuruluşun bugün duyurusunu yaptığı 28 Ocak'ta gerçekleşecek telekonferans duyurusunda görüşülecek konular arasında ''Yatırım Yapılabilir Notuna Yaklaşan Bir Ülke Olarak Türkiye'' ifadesini kullanması sonrasında piyasada yaşanan hareketliliğin ardından ikinci bir açıklama yaparak, ''Türkiye'nin BA1 olan kredi notuna dair bir değişiklik yok'' dedi.

AA muhabirine açıklamada bulunan Moody's Basın Sorumlusu Jessica Sibado,''Türkiye'nin BA1 olan kredi notuna dair bir değişiklik yok. Piyasa spekülasyonları hakkında yorum yapmıyoruz'' açıklamasında bulundu. 

Sibado, ''Yapacağımız bu toplantı, daha önce yaptığımızın benzeri bir telekonferans olacak'' diyerek toplantının içeriğinin Türkiye'nin kredi notundaki herhangi bir değişiklikle ilgili olmadığını ifade etti.

Moody's daha önce yaptığı açıklamada, 28 Ocak'taki Türkiye ekonomisine ilişkin telekonferansında konu başlıkları arasında ''Türkiye'nin yatırım yapılabilir seviyeye yaklaşması'' ve ''Türkiye sürdürülebilir büyümeyi başarabilir mi, dışsal kırılganlıkları yönetebilir mi?'' konularının yer alacağı belirtmişti. 

30 dakika süreceği bildirilen telekonferansta sırasıyla Moody's Yatırımcı Servisi İş Geliştirme İkinci Başkan Yardımcısı Burak Cerrahoğlu, Kurumsal Finans Grubu Müdürü David Staples, Bankacılık Finansal Kuruluşlar Grubu Müdürü Carola Schuler ve Moody's'in Kıdemli Analisti Sarah Carlson'un konuşacağı açıklanmıştı.