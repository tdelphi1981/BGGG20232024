Hurdadan 450 milyon $ çıktı
Hurda 281 geminin dönüşümünden sağlanan 927 bin ton kaliteli metal hurdadan, 450 milyon dolar gelir elde edildi.

Çevre ve Şehircilik Bakanlığı, ömrünü tamamlamış gemileri ekonomiye geri kazandırdı. Hurda 281 geminin dönüşümünden sağlanan 927 bin ton kaliteli metal hurdadan, 450 milyon dolar gelir elde edildi. Çevre ve Şehircilik Bakanlığı'ndan yapılan açıklamaya göre, atık geri dönüşümleri konusunda sürdürülen çalışmalar kapsamında, ömrünü tamamlamış gemiler ekonomiye geri kazandırılıyor.
Bakanlık tarafından lisanslandırılmış gemi söküm tesislerine, 2012 yılında, 6'sı askeri, 275 ticari toplam 281 gemi geldi. Bu gemilerin dönüşümünden 450 milyon dolar değerinde, 927 bin 892 ton kaliteli hurda elde edildi. 21 Gemi söküm tesisi, 2009 yılında son 7 yılın ortalaması olan 147 bin LDT'nin (geminin kapa ağırlığı) 2 katı olan 298 bin tona ulaştı. 2010 ve 2011 yıllarında devam eden artış ile söküm tesisleri uzun yıllar sonra yüzde 72 
kapasiteye ulaşarak, 2012 yılında tam kapasite ile çalıştı.
Dönüşen hurda gemiler haddehanelerde lama, silme, kare ve köşebent gibi ürünlere dönüşüyor, gemi makine ve ekipmanları bakımdan geçtikten sonra ihraç edilerek ülkeye döviz kazandırıyor. Gemi ve yat inşa sanayine ve sanayi kuruluşlarına gerekli malzemelerin bir kısmı da bu sektörden temin ediliyor. Bu sayede, Türkiye gemilerin dönüşümünde yeşil ülke profiline ulaştı.