Bina standardı yabancıyı tatmin etmedi
Thomas G. Eastman Kürsüsü Başkanı Prof. Ciochetti, Türkiye'de bina standartlarının ABD ve Avrupalı yatırımcının istediği nitelik ve standartta olmadığını söyledi. AA muhabirine Türk gayrimenkul sektörünün yabancı yatırımcı açısından görünümü ve yeşil binalar hakkında bilgi veren Thomas G. Eastman Kürsüsü Başkanı Prof. Tony Ciochetti, 2005'ten bu yana Türk inşaat sektörünü gözlemleme imkanı bulduğunu dile getirdi.

Türkiye'de bir çok yeni bina yapıldığını ifade eden Ciochetti, "Türkiye'deki binaların standartları Amerika ve Avrupalı yatırımcının istediği nitelikte ve standartta değil. Mesela Amerika'da tavan yükseklikleri 14 feet iken burada 10 feet civarında... Gelişmekte olan ülkelerde yabancı yatırımcıyı en çok ilgilendiren konulardan biri de şeffaflıktır" diye konuştu.

Kentsel dönüşüm bir avantaj

Ciochetti, deprem bölgesinde olan Türkiye'nin gündeminde kentsel dönüşüm gibi bir olgunun bulunduğunu belirterek, bu dönüşüm sırasında aynı zamanda binalarını yeşil bina konseptine uygun yapılmasının büyük bir avantaj oluşturacağını, zira gelecekte bütün binaların yeşil bina olması gibi bir zorunluluğun kaçınılmaz olacağını söyledi.