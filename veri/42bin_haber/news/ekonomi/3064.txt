Şimdi de geç açıkladılar
Daha önce verileri erken açıkladığı eleştirilere hedef olan Türkiye İstatistik Kurumu (TÜİK), bu kez de geç açıkladı.
TÜİK'in saat 10.00'da açıklaması gereken Ocak ayı Sanayi Üretim Endeksi 10 dakika, İstatistiklerle Kadın 2012 haber bülteni de yaklaşık 1 saat gecikti.  
TÜİK'ten yapılan açıklamada, gecikme ile ilgili şunlar kaydedildi:  
"Bugün saat 10.00 itibariyle yayımlanacağını duyurduğumuz, 2013 yılı  Ocak ayı Sanayi Üretim Endeksi ve İstatistiklerle Kadın 2012 haber bültenleri,  web sitemizi taşıyan sunucularda 09:58 itibariyle meydana gelen teknik bir arıza  nedeni ile belirtilen saatte yayımlanamamıştır. 
Web sitemizdeki arızanın saat 10:11 itibariyle giderilmesini müteakip,  2013 yılı Ocak ayı Sanayi Üretim Endeksi saat 10:12 itibariyle ve İstatistiklerle  Kadın 2012 haber bülteni saat 10:57 itibariyle erişime açılmıştır."