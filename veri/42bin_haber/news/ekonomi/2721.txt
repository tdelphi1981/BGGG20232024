Dolar 1,81 lirayı aştı
Bankalararası piyasada dolar küresel piyasalara paralel olarak TL karşısında da değer kazanmaya devam ederek 1,81 liranın üzerine yükseldi. Merkez Bankası (TCMB) Para Politikası Kurulu'nun (PPK) faiz koridorunu 25 baz puan aşağıya indirmesinin ardından 1,7660 seviyelerinden yükselişe geçen dolar/TL'nin, FED toplantı tutanaklarında parasal genişlemenin sınırlandırılmasının tartışıldığının görülmesiyle yükselişi hızlanmıştı.

Dün 1,81 sınırına kadar yükselen dolar/TL bugün İtalya'daki seçim sonuçlarının belirsizliği işaret etmesinin ardından euro/dolar paritesindeki gerilemeye paralel olarak yükselişini devam ettirdi ve en yüksek 1,8149 seviyesini gördü. Bu dakikalarda bankalararası piyasada 1,8095 liradan alıcı bulan dolar 1,8115 liradan satılıyor.

Finansinvest Teknik Analisti Volkan Dükkancık dolar/TL'nin 2011 Aralık ayından beri devam eden uzun vadeli alçalan kanalı yukarı yönde geçtiğini belirtti.

1,8000 seviyesi üzerinde kalındığı sürece yukarı yönlü eğilimin devam edeceğini ifade eden Dükkancık, teknik olarak dolar/TL'de 1,8300 seviyesinin ilk direnç konumununda olduğunu kaydetti.

Dükkancık değerlendirmesine şöyle devam etti:
"Risk algılamasının daha da negatife dönmesi ve doların tüm para birimleri karşısındaki güçlenme eğiliminin devam etmesi durumunda (euro/dolar paritesinde mevcut trendin 1,2800 ve 1,2650 seviyeleri denenmek üzere devamı) dolar/TL'de 1,8620 ve 1,8800 seviyeleri gündeme gelebilir. Bu olasılığın zayıflaması için tekrar 1,80 altında kapanışlar görmemiz gerekecek."