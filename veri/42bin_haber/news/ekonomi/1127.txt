Türk firması Türkmenistan'da 2.25 milyar dolarlık ihale kazandı
Türk müteahhitlik şirketlerinden Polimeks İnşaat, 2 milyar 253 milyon dolar değerinde olan Aşkabat Uluslararası Havaalanı projesinin anahtar teslimi ihalesini kazandı. Bu, Türk müteahhit şirketlerinin yurtdışında tek kalemde aldığı en büyük ihale miktarı oldu. 2016'da tamamlanması planlanan projenin inşası sırasında yaklaşık 20 bin kişiye istihdam sağlanması hedefleniyor.
Türkmenistanın milli sembol ve değerlerinden esinlenerek tasarlanan yeni havaalanının inşasına 2013 Ocak ayında başlanarak 2016 yılında tamamlanması hedefleniyor. Yeni havaalanının, yaklaşık 350.000 metrekare kapalı alanıyla yılda 14 milyon yolcuyu ağırlaması planlanıyor.    
İŞTE O HAVALİMANI - FOTO GALERİ 
İhaleyle ilgili açıklamlarda bulunan Polimeks İnşaat Yönetim Kurulu Başkanı Erol Tabanca, projenin tamamlandığında sadece Türkmenistanın değil dünyanın önemli havaalanları arasında yer alacağını vurgulayarak, bu ihaleyi kazanmaktan ve Türkmenistan Devletinin en büyük yatırımlarından birinin yapımını üstlenmekten dolayı gururlu olduklarını söyledi.   
Tabanca, "Bize olan inanç ve güvenlerinden dolayı Türkmenistan Devlet Başkanı Sayın Gurbanguly Berdimuhamedova ve iki ülke arasındaki olumlu ticari ilişkilerinin devamını sağlayan Türk yetkilere teşekkürlerimizi sunuyoruz" dedi. Yaklaşık 17 yıldır Türkmenistandaki birçok projenin inşasına imza attıklarını hatırlatan Erol Tabanca, şunları söyledi:  
"Yeni projemizin değeri 2 milyar 253 milyon dolar. Kurulduğumuz günden bu yana toplam 120 projeye imza attık. Bu proje, Türkmenistanda inşa ettiğimiz ikinci havaalanı olacak. Türkmenistan tarihinde önemli bir yeri olan Oğuz Handan ve yine Türkmen kültüründe önemli bir motif olan laçin kuşundan esinlenerek oluşturulan projenin tasarımı da firmamıza aittir. Türkmenistana böyle bir hizmet vermekten ve dolayısıyla ülkemiz için de çok büyük bir istihdam kapısı açmış olmaktan dolayı son derece mutlu ve gururluyuz. Bu projenin inşası sırasında yaklaşık 20 bin kişinin istihdam edilmesi hedefleniyor."  
350 BİN METREKAREYE YAPILACAK 
Aşkabat Uluslararası Havaalanı'na bir adet yolcu terminali, bir adet VIP Terminali, Hava Trafik Kontrol Kulesi, toplam 3.000 araç kapasiteli açık ve kapalı yolcu otoparkları, yılda 200.000 ton yük kapasiteli Kargo Terminali, üç uçak kapasiteli Uçak Bakım Hangarı, Catering Binası, yeni Yakıt İkmal Tesisleri, İtfaiye Binaları, Bakım-Onarım ve Ambar Tesisleri, Sivil Havacılık Okulu, Uçuş ve Kabin Eğitim Simülatör Binası, Hastane, Yurt Binası ve Kapalı Spor Salonu inşa edilecek. Proje idari ve teknik yardımcı tesislerle birlikte yaklaşık 350.000 m² toplam kapalı alan büyüklüğüne sahip olacak.  
EN BÜYÜK UÇAKLAR İNEBİLECEK 
Yeni havalimanında, şu andaki en büyük yolcu kapasiteli uçaklar olan Airbus A380 ve Boeing B747-8 modeli uçakların iniş-kalkış yapabileceği 3.800 m uzunluğunda Code F kapasiteli ve CAT III yeni bir pist, paralel taksi yolu ve apronlarda yapılacak. Mevcut pist ve taksi yolları ise tadil edilerek kullanımının devamı sağlanacak. Toplam 2.300.000 metrekare pist, apron ve taksi yolu inşaatı yapılacak. 
Proje kapsamında, yeni pistapron ve yer hizmet araçları, Yeni Hava Trafik Kontrol Sistemleri, simülatörler, bakım hangarı ekipmanları, güvenlik sistemleri, bilgi İşlem sistemleri ve benzeri tüm teknolojik ekipman temini, devreye alınması ve eğitim işleri de yer alıyor.