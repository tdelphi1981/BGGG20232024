Bruce Willis giyince satışı patladı
İhraç ettiği 'Giysi Battaniyeler' ile dikkatleri üzerine çeken Alka Grup, doğalgaz zamlarının ardından iç pazara dönük üretimini artırdı.
Ürün sayesinde ısınma masrafının yüzde 40 azaldığını öne süren şirketin yönetim kurulu başkanı Altuğ Karaali, gösterilen ilgiden memnun olduklarını söyledi. 'Giysi Battaniye', Amerikan sinemasının önde gelen aktörlerinden Bruce Willis'in katıldığı bir talk show programında giymesinden sonra özellikle yurtdışında popüler hale gelmişti. 

Alka Grup Yönetim Kurulu Başkanı Altuğ Karaali, 'Giysi Battaniye'yi başta Almanya, İsviçre ve Hollanda olmak üzere pek çok ülkede sattıklarını söyledi. Yıllık yurt dışı satış rakamlarının 200 bin adeti bulduğunu aktaran Karaali, özellikle Rusya ve İskandinav ülkelerinden ciddi talep aldıklarını belirtti. Ürünlerinin uygun maliyet ve kolay tasarruf çözümü sunduğu için tercih edildiğini aktaran Altuğ Karaali, yurtiçi ve yurtdışı toplam satışlarının yıllık 300 bin adete ulaştığını kaydetti. 

Polar kumaştan üretilen 'Giysi Battaniye'nin satış fiyatı 39 TL'den başlıyor. Karaali, "Tasarladığımız ürüne gösterilen ilgiden ve insanlara yarar sağlamış olmasından büyük mutluluk duyuyoruz." dedi. Doğalgaz zamlarından sonra ürünlerine ilginin daha da artmasını beklediklerini kaydetti.