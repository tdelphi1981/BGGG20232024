Türkiye'siz fuar olmaz
Son 3 yılda başta Avrupa olmak üzere dünya genelinde düzenlenen 27 fuarda Türkiye partner ülke oldu.
Son yıllarda gösterdiği ekonomik performans ile Avrupa ve dünya ülkelerine örnek olan Türkiye, dev organizasyonlarında da aranan ismi oldu. Son 3 yılda Avrupa ve dünya çapında 27 dev fuara Türkiye 'Partner' ülke olarak davet edildi. 9 Ocak 2013'te Türkiye'nin de partner ülke olarak davet edildiği Almanya Duesseldorf'ta yapılan Promosyon Fuarı'na katılan Promotürk Başkanı Ahmet Özdem, yabancı fuarlarda Türkiye'ye olan ilginin her geçen gün arttığını söyledi. Geçmiş dönemde Türk müteşebbisinin girmek için kapı aşındırdığı fuarlara şimdi Türkiye'nin partner ülke olarak davet edildiğine dikkat çeken Özdem"Bu Türkiye ekonomisinin ve Türk girişimcisinin gösterdiği bir başarıdır. Hükümetimizin gösterdiği ekonomik performans ile Avrupada tüm kapılar teker teker açılıyor" dedi. Türkiye, bu yıl 12-15 Mart tarihleri arasında Fransa'nın Cannes kentinde düzenlenecek olan ve en prestijli gayrimenkul fuarı olarak bilinen MIPIMe Onur Ülkesi olarak katılacak.