1.3 milyar dolarlık yatırım
Ciner Grubu ile Çinli Tianchen Corporation, Ankara Kazan'da, 1,3 milyar dolarlık tesis yapımı için kontrat imzaladı. Çırağan Sarayı'nda düzenlenen Ciner Grubu şirketlerinden Kazan Soda Elektrik - China Tianchen Engineering Corporation Soda Külü ve Kojenarasyon Tesisleri imza törenine Enerji ve Tabii Kaynaklar Bakanı Taner Yıldız da katıldı.

Yıldız, ''2017'ye kadar yapılacak yatırımlar bizim işsizliği önleme stratejimizle birebir örtüşüyor. Her geçen gün yatırımcının önü açılacak. Türkiye'nin enerjideki büyüme hızı OECD ülkeleri içinde en yüksek orana sahip. Bir yandan bu değişimi yaparken bir yandan da büyümeye devam ediyoruz'' dedi.  

Özal'a vefa

Ciner Grubu Yönetim Kurulu Başkanı Turgay Ciner de, bu yatırım için Türkiye ve Grubu adına gurur duyduğunu belirterek, ''Bu yatırımla, soda külünde dünyada en büyük üretici oluyoruz. Üretilecek her bir dolar Türkiye'ye net döviz girdisi yaratacaktır'' diye konuştu.

Ciner, ''Yatırım nasıl finanse edilecek, trona rezervinin Türkiye'deki durumu ne ve 1,7 milyar dolarlık ihracatın ne kadarı soda külünden gelecek?'' sorusuna şöyle cevap verdi:

''2016-2017'de tamamlanacak ve 5 bölümden oluşan bir yapıdır. Yapacağımız 1 milyar 750 milyon dolarlık ihracatın, yaklaşık 1 milyar 250 ile 1 milyar 300 milyon doları sodadan oluşacaktır. Bunun içinde Eti Soda da olacaktır. Bu yatırımın finansmanı Çin bankalarından yapılacaktır.

Yerli banka kullanmayacağız. 2 bin 200 kişi çalışacak. Günlük 8 bin ton mal taşınacak. Hocam olarak gördüğüm rahmetli Cumhurbaşkanımız Turgut Özal'ın Türkiye'nin borcunu ödeyecek dediği rezervi benim yapmam iyi bir öğrenci olduğumu da gösteriyor.''    

1,3 milyar dolar

Tianchen Corporation Yönetim Kurulu Başkanı Wang Zhiyuan da, her zaman uzman kişilerle çalıştıklarını ve teknolojilerinin iyi olduğunu ifade ederek, ''Önümüzdeki 44 ay içerisinde tesisi tamamlayacağımızı düşünüyoruz'' dedi.

İmzalanan anlaşma kapsamında, 1 milyar 350 milyon dolarlık yatırım yapılması hedefleniyor.

''Elimde tutuyorum''

Konuşmaların ardından soda külü, trona çözeltisi ve mineralinin bulunduğu bir kutu verilmesi üzerine Bakan Yıldız, ''Malın 1 milyar 750 milyon dolarlık kısmını çıkaracağız, ben şu anda 1,7 dolarını elimde bulunduruyorum'' esprisi yaptı.