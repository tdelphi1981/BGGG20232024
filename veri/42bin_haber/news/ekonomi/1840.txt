7 uçak daha kiralayan THY yıl sonunda 226yı bulacak
THY, Uçuş Eğitim Merkezinin kapılarını açtı. Tanıtım sırasında soruları yanıtlayan THY Yönetim Kurulu Başkanı Hamdi Topçu, son 1 haftada 7 uçak daha kiraladıklarını belirterek Yıl sonunda uçak sayımız 226ya çıkacak dedi.

TÜRK Hava Yolları (THY) Yönetim Kurulu Başkanı Hamdi Topçu, son 1 haftada 7 uçak kiraladıklarını ve yıl sonunda toplam uçak sayılarının 226’ya çıkacağını söyledi. THY’nin şu anda filosundaki toplam uçak sayısı 207. THY Uçuş Eğitim Merkezi tanıtımını yapan Topçu “Uçuş eğitim merkezine 2010-2013 döneminde 50 milyon dolarlık yatırım yaptık. Ancak yine de yetmiyor. Önümüzdeki dönemde 300’e yakın pilot adayımızı Avrupa ve ABD’de eğitime göndereceğiz” dedi. 220 noktaya uçtuklarını ve Avrupa’nın üçüncü büyük şirketi olduklarını hatırlatan Topçu “Birçok başarıya imza attık. Bu başarıların arkasında sadece uçuş eğitimi değil birçok bölüm var. Her geçen gün eğitim sistemini yeniden uluslararası düzeye çıkarmak için gayret ediyoruz. Uçuş İşletme Başkanlığı son 3 yılda 50 milyon dolar yatırım yaparak gerçekten uçuş işletmelerin bütün yüzünü değiştirmiştir. Şu anda THY sahip olduğu bütün uçakları simülatör eğitimi verme yeteneğine ulaşmıştır” dedi. 
300-400 pilot daha alınacak 
Uçuş İşletme Başkanlığı’nın simülatör ihtiyacını bölgesel oranda karşılamak için 3 yeni simülatör alımına karar verdiklerini ifade eden Topçu “Bunun da önümüzdeki günlerde ihalesi bitmiş olacak. Gelecek 1 yıl içinde filomuza katılmış olacak. Uçak almak kolay ama bunun lojistiği çok zor. Bunu tamamlamak için gerçekten olağanüstü gayret ediyoruz. Yetişmiş eleman konusunda eksiklerimizi tamamlıyoruz. Sektörden transferler yapıyoruz. Birçok yeni arkadaş yetişiyor. Birçok konuda eğitimlerimiz gelişiyor ve artıyor” diye konuştu. THY’nin Uçuş İşletme’den sorumlu Genel Müdür Yardımcısı Asaf Bora da şu anda THY’de 2 bin 360 pilot bulunduğunu belirterek, “Bunların 260’a yakını yabancı. Çoğunlukla Yunanlı pilotlar var. Bu yıl içinde 300-400 pilot daha almayı hedefliyoruz. Yabancı pilotları da araştırıyoruz” dedi. 
Temel Kotil uçak indirdi 
THY Genel Müdürü Temel Kotil “Eğitimde bir numara değilseniz diğer konularda bir numara olmanız geçici olur. Burada THY’nin 2 bin 500 pilotu en iyi eğitimleri alıyorlar ve 6 ayda bir gelerek eğitimlerini tazeliyorlar. Bu cihazların her biri 12 milyon dolar. Öğretim kadrosu gönülden çalışıyor” dedi. Kotil daha sonra pilot koltuğuna oturarak İzmir’de yıldırım çarpması sonucu motoru yanan ve tek motorla iniş yapan uçağın provasını yaptı. Kotil “Uçaklar tek motorla 2 saat uçabiliyor” dedi.