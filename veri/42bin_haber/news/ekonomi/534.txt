Türk-Rus ilişkilerine insani boyut geldi
RUSYA Devlet Başkanı Vladimir Putinin buzları eriten Türkiye ziyaretinde, iki ülke ilişkilerine sosyal-insani boyutu da ekleyecek önemli bir adım atıldı.
İki ülkenin ünlü işadamları, sanatçıları, din ve bilim adaları ile sporcuları iyi ilişkiler için kolları sıvayacak. 
Başbakan Tayyip Erdoğanın Putin ile görüşmesinde, 2 yıl önce dönemin Rusya Devlet Başkanı Dimitri Medvedevin Türkiye ziyareti sırasında kurulan ancak bugüne kadar hayata geçirilemeyen Türk-Rus Toplum Forumu için çalışma yapıldı. Eşbaşkanlıklarını, Meclis Dışişleri Komisyonu Başkanı Volkan Bozkır ve yurtdışındaki Ruslardan sorumlu üst düzey bürokrat Konstantin Kosachevin üstlendiği forumun yönetim kurulunda da şu ünlü isimler yer aldı: Mustafa Koç, Güler Sabancı, Ferit Şahenk, Bülent Eczacıbaşı, Hamdi Akın, Tuncay Özilhan, Murat Ülker, Ahmet Çalık, Fettah Tamince, Hüsnü Özyeğin, Ergil Ersü, Erman Ilıcak, Yahya Kiğılı ve Ahmet Nazif Zorlu.
Forum Genel Sekreterliğine de daha önce Erdoğanın dışişleri danışmanlığını da yürüten emekli büyükelçi Ender Arat getirildi. 
ORTAK ETKİNLİK VAR 
Türk-Rus ilişkilerinin sosyal-insani boyutu için müzeler arası işbirliği, ortak sanat etkinlikleri, spor organizasyonları, ortak üniversite kurulması, ortak televizyon yapımları ve kardeş şehir projeleri hayata geçirilecek. Forum kapsamında ilk adım da Diyanet İşleri Başkanı Mehmet Görmez ile Rus Ortodoks Kilisesi Patriği Kirillin bir araya gelmeleriyle atılacak. Bozkır, Hürriyete, Forum, iki ülke iş dünyasının yanı sıra, kanaat önderleri, akademisyenler, bilim ve kültür adamları, sanatçılar ve sporcuların katılımı ile Türk ve Rus halklarını ve sivil toplum kuruluşlarını yakınlaştırmak ve işbirliği yapmalarını sağlamak amacıyla faaliyet gösterecektir dedi. Bozkır, her iki halkı çok yaygın platformlarda bir araya getirecek forum kapsamındaki etkinliklerin, ülkelerarası siyasi ve ekonomik ilişkilere de çok büyük katkı sağlayacağını söyledi.