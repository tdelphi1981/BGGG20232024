Bankacılara göre, şikayetlerin nedeni vergi yüksekliği
Geçtiğimiz ay toplanan 6. Türkiye Sektörel Ekonomi Şurası'nda 65 sektörün sorunlarının masaya yatırıldığı Türkiye Odalar ve Borsalar Birliği'nde (TOBB) bankacılar da yaşadıkları sorunları ve bu sorunlara ilişkin çözüm önerilerini sundu.
Sorunlarını, diğer sektörler gibi 5 ana başlık altında toplayan bankacılar en çok, finansal işlemler üzerindeki vergisel yükler ve ücretlerin yüksekliğinden dert yandı. Sektör yetkililerince söz konusu vergisel yüklerin ve ücretlerin yüksekliği, bir çok sıkıntıya yol açtığı gibi müşteri şikayetlerini de artıran neden olarak ortaya kondu. 
6. Türkiye Sektörel Ekonomi Şurası'nda, 65 sektörün temsilcisi, sorunlarını ve çözüm önerilerini 5 ana başlık altında toplayarak birer sunum yaptı. Söz konusu sorunlar ve çözüm önerileri, TOBB tarafından bir yayında toplandı. 
Söz konusu yayından derlenen bilgilere göre, Türkiye Bankacılık ve Finans Meclisi'nin yetkilileri, sorunlarını şu 5 ana başlık altında topladı: 
-Finansal sektörde haksız rekabete neden olan düzenlemeler,
-İcra ve İflas Kanunu'nda yer alan 'iflasın ertelenmesi' konusunda suistimalleri önleyecek yasal düzenleme ihtiyacı,
-Finansal sektörde aracılık işlemlerinden alınan vergilerin ve dolaylı yüklerin yüksek olması,
-İstanbul'un uluslararası bir finans merkezi olması ile ilgili Strateji ve Eylem Planı faaliyetlerinin tamamlanmamış olması,
-Terörün finansmanı suçuna ilişkin Mali Eylem Görev Gücü'nün standartlarıyla uyumlu yasal düzenlemelerin tamamlanmamış olması.

Vergi ve dolaylı yükler yüksek

Bu sorunlarına açıklamalar ve çözüm önerileri de sunan bankacıların en fazla sorun olarak gördükleri ve çözüm önerisi sundukları konu, finansal sektörde aracılık işlemlerinden alınan vergilerin ve dolaylı yüklerin yüksek olması oldu. 
Bankacılar, söz konusu vergisel yüklerin ve ücretlerin yüksek olduğunu belirterek, buna bağlı olarak aracılık maliyetlerinin yükseldiğini, finansal işlemlerin risklerinin arttığını, finansal işlemlere olan talebin yurt dışına kaydığını, yerleşik kuruluşların rekabet gücünün zayıfladığını ve müşteri şikayetlerinin arttığını ifade ettiler.

Çözüm önerileri

Bankacıların, bu sorunlara ilişkin çözüm önerileri ise şöyle oldu: 
-Banka ve Sigorta Muamele Vergisi (BSMV), Kaynak Kullanımı Destekleme Fonu (KKDF) gibi dolaylı vergiler düşürülmeli/kaldırılmalı,
-Banka dışı finansal kuruluşların bankalarda olduğu gibi, bankalardan kullandıkları kredilerde BSMV kaldırılmalı,
-Bankaların Merkez Bankası'nda tuttukları zorunlu karşılıklar için, Avrupa Birliği'nde (AB) olduğu gibi piyasa faiz oranları düzeyinde faiz ödenmeli,
-Katılım payı ödemeleriyle oluşturulan BDDK gelirlerinin kullanılmayan bölümünün bütçeye devrine ilişkin düzenleme kaldırılmalı,
-Finansal kuruluşların yurt dışından yaptıkları borçlanmaları zorunlu karşılığa tabi tutulmamalı,
-Finansal kiralama işlemlerinde uygulanan indirimli KDV oranı yaygınlaştırılmalı,
-Banka dışı finansal kuruluşların yurt dışından yabancı para cinsinden sağladıkları bir yıldan kısa vadeli kredilerde KKDF kaldırılmalı,
-Vadeli ithalattan alınan KKDF kaldırılmalı,
-Finansal kiralama, faktoring ve finansman şirketlerinde ayrılan özel karşılıklar, Kurumlar Vergisi matrahı tespitinde gider kabul edilmeli,
-Finansal kiralama şirketlerine tanınmış olan damga vergisi ve harç istisnası sektörlere eşit olarak uygulanmalı,
-Faiz gelirlerinin dönem kazançlarına ilave edilme yöntemi olarak tahakkuk ve dönemsellik esası benimsenmelidir.
Sektör yetkilileri, sundukları bu sorun ve çözüm önerilerine ilişkin de Maliye Bakanlığı, Merkez Bankası, BDDK ve SPK'yı ilgili kurumlar olarak belirledi.