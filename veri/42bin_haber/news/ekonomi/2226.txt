Artan saman fiyatları üreticiye ilham oldu
Manisa'nın Soma ilçesinde bir çiftçi, saman fiyatlarının artması nedeniyle hayvanları için çimlendirme yöntemiyle yem üretmeye başladı.
Dualar köyünde geçimini hayvancılık yaparak sağlayan Mustafa Süren, beslediği 35 büyükbaş hayvanın yem masrafının  zamanla arttığını, bunun da kendisini sıkıntıya soktuğunu söyledi. 
Son zamanlarda saman fiyatlarının da artmasıyla birlikte bir arayışa  girdiğini ve hayvanların yemlerini kendi üretmeye karar verdiğini belirten Süren,  şöyle konuştu: Evimin yanında 40 metrelik bir dam vardı. Burada doğal yollarla arpa,  mısır, buğdayı çimlendirme yöntemiyle yetiştiriyorum. Bu bitkileri büyükbaş  hayvanlarıma yediriyorum. Hayvanların süt verimleri de yükseldi. Günde 25 kilo  süt alıyorken 30 kiloya çıktı. Bir hafta içerisinde ürünler 20 santime ulaşıyor.  Hem yem masrafından kurtuldum hem de hayvanlarım daha verimli hale geldi.
         
Yeni yöntemle maliyet düşürmeye çalışıyorlar
         
Soma Ziraat Odası Başkanı Adil Yörük ise geçen yıl samanın balya fiyatı  3-5 lira arasında iken bu yıl 20 liraya kadar çıktığını, bunun da özellikle  hayvan yetiştiricilerini zora soktuğunu belirtti.
Manisa ve Akhisar'daki sunta fabrikalarının piyasadaki samanları  almasıyla birlikte bu ürünün fiyatının tırmanışa geçtiğini dile getiren Yörük,  şöyle dedi: Sunta, samanla yapıldığı için fabrikalar piyasadaki samanları  topladılar. Çiftçiler ise samansız kaldı. İthal saman getirildi ancak o da  yetmedi, fiyatlar çok yüksek. Kimi yetiştirici yazın zeytin yapraklarını toplayıp  kurutuyor ve hayvanlara bunları yediriyor. Bazı çiftçiler ise ormandan ağaç  yapraklarını toplayarak bu ihtiyacı gideriyor. Kimisi de böyle kendi  yetiştirdikleri ürünleri hayvanlara veriyorlar. Üreticiler farklı farklı  yöntemlerle maliyetlerini düşürmeye çalışıyorlar.