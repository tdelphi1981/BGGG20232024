Bankacılık kredi hacmi 803.7 milyar liraya geriledi
Bankacılık sektörünün toplam kredi hacmi, 1 haftada yüzde 0,22 azalarak 18 Ocak itibarıyla 803 milyar 694 milyon liraya geriledi. Kredi hacmi 11 Ocak'ta 805 milyar 429 milyon lira düzeyindeydi.

Bankacılık Düzenleme ve Denetleme Kurumu'nun (BDDK) haftalık bültenine göre, mali kesime verilen kredilerin toplamı aynı dönemde yüzde 2,03 azalarak 16 milyar 954 milyon liraya geriledi.

Bankacılık sektörünün mali kesim hariç toplam kredi hacmi de 730 milyar 603 milyon lira olarak belirlendi. Söz konusu rakam 11 Ocak'ta 732 milyar 853 milyon lira seviyesindeydi.

Mali kesim hariç sektörün spot kredi toplamı da bir haftada yüzde 0,55 artışla 95 milyar 112 milyon lira oldu.

Tüketici kredileri

BDDK verilerine göre, 1 haftalık süreçte tüketici kredileri tutarı yüzde 0,06 artış göstererek, 195 milyar 359 milyon liradan 195 milyar 485 milyon liraya yükseldi. Tüketici kredilerinin 87 milyar lirası konut, 8 milyar lirası taşıt, 68 milyar lirası ihtiyaç, 32,4 milyar lirası da diğer kredilerden oluştu.

Bir haftalık süreçte taksitli ticari kredilerin tutarı da 89 milyar 886 milyon liradan 89 milyar 632 milyon liraya geriledi. Taksitli ticari kredilerdeki azalış yüzde 0,28 olarak hesaplandı.

Bankaların bireysel kredi kartları alacak tutarı da 18 Ocak itibarıyla 69 milyar 994 milyon liraya geriledi. 11 Ocak'ta 71 milyar 128 milyon lira olarak hesaplanan söz konusu tutar, bir haftada yüzde 1,59 azaldı.

Bankaların taksitli bireysel kredi kartı alacak tutarı 38 milyar 455 milyon lira, taksitsiz bireysel kredi kartı alacak tutarı ise 31 milyar 538 milyon lira oldu.