Trans Anadolu Gaz Hattına 3 yeni ortak
Azerbaycan doğalgazını Türkiye üzerinden Avrupa pazarına taşıyacak olan Trans Anadolu Doğalgaz Boru Hattı Projesine (TANAP) yeni ortaklar geldi.

Petkim’i satın alan Azerbaycan devlet petrol şirketi Socar’ın BOTAŞ ve TPAO ile birlikte hayata geçireceği projeye BP, Statoil ve Total ortak oldu. TANAP’ta yüzde 80 hissesi bulunan Socar, bu üç şirkete yüzde 29 hisse sattı. Satın almayla ilgili açıklama yapan BP Azerbaycan Sözcüsü Tamam Bayatly “Socar, TANAP’ta yer alması için BP’ye davetini teyit etti. BP’nin yüzde 12, Statoil’ın aynı oranda ve Total’in de yüzde 5 hissesi olacak” dedi. Bayatly anlaşmanın mali detaylarıyla ilgili bilgi vermedi. TANAP’ta BOTAŞ ve TPAO’nun yüzde 20 hissesi bulunuyor. Socar, sahip olduğu hisselerden bir kısmının satışı için BP, Statoil ve Total’e eylülde teklifte bulunmuştu. Nabucco’nun yükünü hafifletmesi beklenen TANAP yaklaşık 7 milyar dolara mal olacak. Gazın Azerbaycan’dan çıkarılıp, Gürcistan’dan geçip Türkiye üzerinden satılmasını ve iletilmesini öngören projede, 16 milyar metreküplük gazın, 6 milyar metreküplük kısmının Türkiye’ye satılması, 10 milyar metreküplük kısmının ise Avrupa’ya Bulgaristan ve/veya Yunanistan sınırında teslim edilmesi planlanıyor. Proje için öngörülen 4 aşamanın ilki 2018’de ilk gaz akışıyla gerçekleşecek. 2020’de yıllık 16 milyar metreküp olacak kapasitenin, 2023’te 23’e, 2026’da ise yılda 31 milyar metreküpe kadar ulaşması hedefleniyor.