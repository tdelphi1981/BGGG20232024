57 bin 953 kişi ekmeğini gurbette aradı
 
 İŞKUR verilerine göre, 2011’de 52 bin 491 işçi yurt dışına çalışmak için gitti. Türkiye’den başka ülkelere giden işçi sayısı, 2012 yılında, bir önceki yıla göre yüzde 10,41 oranında artarak 57 bin 953’e yükseldi. 
 Geçen yıl çalışmak için Türkiye’den ayrılanlar en çok Irak, Rusya, Suudi Arabistan ve Türkmenistan’ı tercih etti. 
 İŞKUR kayıtlarına göre, işçilerin 15 bin 10’u Irak’a, 13 bin 762’si Rusya’ya, 8 bin 184’ü Suudi Arabistan’a, 4 bin 810’u Türkmenistan’a, 2 bin 197’si Azerbaycan’a, bin 577’si Afganistan’a, bin 219’u Cezayir’e, bin 199’u Almanya’ya, 985’i Kazakistan’a, 887’si İsrail’e, 813’ü Fas’a, 626’sı Gürcistan’a, 690’ı Libya’ya, 505’i de Katar’a gitti. 
 KATAR'A GİDEN İŞÇİ SAYISI AZALDI
  
 Geçen yıl, bir önceki yıla göre, Fas, İran, Katar, Libya, Lübnan, Özbekistan, Sudan, Ukrayna ve Umman’a giden işçi sayısında ise önemli oranda azalma yaşandı. İŞKUR’un geçen yıl Afganistan’a gönderdiği işçi sayısı bir önceki yıla göre 850 kişi azalırken, Cezayir’e gönderiler işçi sayısında da 990 düşüş oldu. 2012’de Katar’a giden işçi sayısında 2 bin 875, Özbekistan’a gönderilen işçi sayısı ise 462 azaldı. 
 Almanya, Arnavutluk, Azerbaycan, Gürcistan, Irak, İsrail, Nijerya, Pakistan, Rusya ve Suudi Arabistan’a giden işçilerin sayısında artış görülen geçen yıl, 10 bin 584 işçinin gittiği Irak’a 4 bin 426 işçi daha fazla gitti. 2012’de, Rusya’ya giden işçi sayısında ise 4 bin 497 artış oldu. 
 Geçen yıl ABD, Avustralya, Belçika, Bulgaristan, Çin, Danimarka, Finlandiya, Gana, Hong Kong, İngiltere, İspanya, İsviçre, İtalya, Kanada, Kongo, Maldivler, Malezya, Nepal, Norveç, Panama, Tayland ve Tayvan’a hiç işçi gönderilmedi. 
 AA