Türkiye işsizlik oranı Avrupa'dan çok daha iyi
Türkiye işsizlik oranı Avrupa'dan çok daha iyi
TÜRKİYE İstatistik Kurumu (TÜİK) verilerine göre Türkiye'de işsizlik oranları 2012 yılında bir önceki yıla göre 0.6 puan düşerek, yüzde 9.2 olarak gerçekleşti. Türkiye bu oranla Avrupa'daki birçok ülkeyi geride bıraktı. Küresel krizin derinden etkilediği Avrupa ülkelerinde işsizlik rakamları rekor seviyelere ulaşırken, Türkiye'de işsizlik oranları gerilemeye devam ediyor. Türkiye'de 2010 yılında yüzde 11.8 olan işsizlik oranı, 2011'de yüzde 9.8 iken, 2012'de yüzde 9.2 olarak gerçekleşti. 

İşsiz sayısı 97 bin kişi azaldı

TÜİK'in 'Hanehalkı İşgücü İstatistikleri, 2012' verilerine göre, Türkiye genelinde işsiz sayısı 2012 yılında bir önceki yıla göre 97 bin kişi azalarak 2 milyon 518 bin kişiye düştü. İşsizlik oranı ise kentsel yerlerde 0.8 puanlık azalışla yüzde 11.1, kırsal yerlerde ise 0.3 puanlık azalışla yüzde 5.5 oldu. Tarım dışı işsizlik oranı bir önceki yıla göre 0.9 puanlık azalışla yüzde 11.5 seviyesinde gerçekleşirken, 15-24 yaş grubundaki genç nüfusta işsizlik oranı ise 0.9 puanlık azalışla yüzde 17.5 seviyesine geriledi. İstihdam edilenlerin oranı ise 2012 yılında, bir önceki yıla göre 0.4 puanlık artış göstererek yüzde 45'ten yüzde 45.4'e yükseldi.
İstihdam edilenlerin sayısı da geçen yıl, bir önceki yıla göre 711 bin kişi artarak 24 milyon 821 bin kişiye yükseldi. 
En yüksek istihdam artışı İstanbul'da
Bölgesel bazda incelendiğinde ise Türkiye'de en yüksek işsizlik oranı yüzde 12.4 
ile Güneydoğu Anadolu Bölgesi'nde gerçekleşirken, işsizliğin en düşük olduğu bölge yüzde 6.1 ile Batı Karadeniz Bölgesi oldu. En yüksek istihdam artışı da 282 bin kişi ile İstanbul Bölgesi'nde gerçekleşti. Öte yandan Türkiye, 2012 işsizlik oranı ile Avrupa Birliği ortalamalarından daha iyi bir sonuç sergiledi. İstatistik Kurumu Eurostat verilerine göre Ocak 2013'te Euro Bölgesi'nde işsizlik yüzde 11.9, 27 ülkeli Avrupa Birliği'nde ise yüzde 10.7 oldu. 
Yunanistan ve İspanya'da 4 kişiden biri işsiz
Euro Bölgesi'nde işsizlik oranı en yüksek olan ülke yüzde 27 ile krizde ard arda aldığı kemer sıkma politikaları ile adından söz ettiren Yunanistan. Bu ülkeyi yüzde 26.1 ile İspanya, yüzde 17.3 ile Portekiz izliyor. İşsizlik oranı Kıbrıs Rum Kesimi, Slovakya ve İrlanda'da yüzde 14.7, İtalya'da yüzde 11.3, Fransa'da yüzde 10.5, Slovenya'da yüzde 10, Estonya'da yüzde 9.9 seviyelerinde bulunuyor. Öte yandan AB Komisyonu da 'Kış Ekonomik Tahminler Raporu'nda, Türkiye'nin AB tanımlı işsizlik oranının bu yıl yüzde 7.6'ya, gelecek yıl dayüzde 7'ye ineceğini öngörüyor. AA