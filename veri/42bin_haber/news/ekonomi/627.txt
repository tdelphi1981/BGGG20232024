BES'te fon tutarı 20 milyar liraya yaklaştı
Bireysel Emeklilik Sistemi'ndeki (BES) katılımcı sayısı 3 milyon 57 bin, fon tutarı büyüklüğü de 19 milyar 686 milyon lira oldu.
Emeklilik Gözetim Merkezi (EGM) kasım ayı verilerini açıkladı. Kasım ayı verilerine göre katılımcı sayısı 3 milyon 57 bin kişi, fon tutarı büyüklüğü 19 milyar 686 milyon lira, katkı payı 15 milyar 769 milyon TL, yatırıma yönlenen tutar da 15 milyar 338 milyon lira olarak gerçekleşti. 
EGM Başkanı ve Vakıf Emeklilik Genel Müdürü Mehmet Bostan konuya ilişkin yaptığı açıklamada, BES'te yeni döneme yılbaşından itibaren girileceğini hatırlatarak, şunları kaydetti: 
Yeni dönem için tüm hazırlıklar yapıldı. 2013'ün ilk gününden itibaren hem ülke ekonomisi hem de bireyler olarak herkes geleceğe daha güvenle bakabilecek. Teşvik modelinden devlet katkısı modeline geçilmesiyle bireysel emeklilik sektöründe büyük bir atılım olacak. Her 100 liraya devletin 25 lira katkı sağlaması geleceğe yönelik ciddi bir yatırım olacak. Az çok geliri olan herkes, çalışsın çalışmasın, toplumun hangi kesiminden, katmanından olursa olsun emeklilik hayali kurabilecek. İnsanlarımız yıllar sonrası için plan yapabilecek ve kendini bu sistemin içerisinde güvende hissedecek.  
Aynı zamanda yeni düzenlemelerle fon işletim ve yönetim gideri kesintilerinin düşürülmesi, ayrılmalarda stopajın anapara yerine sadece getiriden yapılacak olması sistemi daha cazip hale getirecek.
İşverenin çalışanı adına yatırıp, direkt gider yazabileceği bireysel emeklilik katkı payları ve çalışanın bordrosuna ekleyerek dolaylı olarak ödemiş olduğu grup hayat veya sağlık sigortası primleri için tanımlanan teşvik sınırının çalışanın brüt ücretinin yüzde 10'undan yüzde 15'ine yükseltilmesi ile sistemde işveren katkılı sözleşmelerde de ciddi bir artış beklenmektedir.  
Bireysel Emeklilik Sistemi, kemer sıkmak değil, emniyet kemeri takmaktır. Sadece tüketen değil, üreten ve tasarruf bilinciyle yetişen gençleri, topluma katmayı, sosyal sorumluluk bilinci içerisinde kendimize milli bir görev edindik. Bu bağlamda tasarruf bilincinin yerleşmesi için elimizden gelen imkânları sunmaya çalışıyoruz.