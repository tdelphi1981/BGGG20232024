Serbest meslek en çok Türkiye'de azalıyor
OECD ülkelerinde serbest meslek sahiplerinin sayısı genelde azalma gösterirken, sayı olarak en büyük azalma Türkiye'de meydana geldi.(Metin Güneş / CNN TÜRK / Londra) -- 2011 yılında, Türkiye'deki serbest meslek sahibi sayısı altı yıl öncesine kıyasla yüzde 4.7 oranında azaldı. 

Türkiye ile birlikte Güney Kore, Portekiz, Japonya ve İtalya'da da serbest meslek sahibi sayısında büyük düşüşler yaşandığı ortaya çıktı. 

Diğer OECD ülkeleri de serbest meslek sahibi oranını yavaş da olsa azalttı. 

Azalma eğiliminin ekonomik kriz sonrası dönemde de bir değişiklik göstermediği, OECD ülkelerinin çoğunun 2007 ve 2011 arasında serbest meslek sahibi sayısını azalttıkları gözlendi. 

Serbest meslek daha çok kişi başı milli geliri düşük olan ülkelerde yaygın halde. 

Avrupa dışındaki Meksika ve Güney Kore gibi ülkelerde her 6 çalışandan en az biri kendi patronu olarak çalışırken, bu oran Almanya, Kanada ve ABD'de 8'de bir oluyor.