İş Bankası'ndan vasiyet açıklaması
Türkiye İş Bankası Genel Müdürü Adnan Bali, '(Ülkü Adatepe) Vasiyetnamenin içeriği bellidir. İş Bankası'nı bu bakımdan vasiyetnamenin içeriğinden farklı olarak bağlayacak, etkileyecek bir başka boyut, husus yoktur' dedi.
Bali, İş Bankası'nın ana sponsorluğunda Türkiye Satranç Federasyonu tarafından düzenlenen Türkiye Küçükler Satranç Şampiyonası'na ilişkin basın toplantısının ardından basın mensuplarının sorularını yanıtladı.

Cumhuriyet'in Kurucusu Ulu Önder Mustafa Kemal Atatürk'ün, manevi kızı Ülkü Adatepe'nin çocuklarının CHP ve İş Bankası'na 1 milyar dolar talepli ihtarname çekmesine ilişkin konunun sorulması üzerine Bali, şunları aktardı:

'Vasiyetnamenin içeriği bellidir. İş Bankası'nı bu bakımdan vasiyetnamenin içeriğinden farklı olarak bağlayacak, etkileyecek bir başka boyut, husus yoktur. Şimdiye kadarki uygulamalarımız da tamamen vasiyetnamenin içeriği paralelindedir. Bizim doğrudan karar alma noktasında olduğumuz bir husus da değildir dolayısıyla...

Biz vasiyetnamenin içeriğine göre bize gelen talimatlar ve bilgiler çerçevesinde hareket ediyoruz.

Bunun ötesinde bir boyutun İş Bankası'nı ilgilendiren bir durumu yok.

Vasiyetnamenin içeriği ne ise ona göre hareket edilmiştir bugüne kadar İş Bankası bakımından.'