'Havalimanı Bodrum'u uçurur'
 
 Russo, 2013 yılında havalimanına gelecek uçak ve yolcu sayısında yüzde 5’lik bir artış beklendiğini belirterek, "Geçen yıl havaalanına 125 ayrı şehirden 7’si yerli 76 farklı uçak şirketi yolcu taşıdı. Havalimanı ve bölgedeki değerleri çok daha iyi tanıtarak birkaç yıl içerisinde bu rakamı çok üst seviyelere çekebiliriz. Bodrum çok daha iyi yerlere gelecek" dedi.
 
 Yapımı geçen yıl tamamlanan ve 3 Haziran’da Ulaştırma Denizcilik ve Haberleşme Bakanı Binali Yıldırım tarafından açılışı yapılan Dış Hatlar Terminali’nin işletme hakkını üç yıllığına alan Mondial Milas-Bodrum Havalimanı Uluslararası Terminal İşletmeciliği ve Yatırım A.Ş. Genel Müdürü İtalyan Giuseppe Russo, TÜRSAB Bodrum Yürütme Kurulu tarafından düzenlenen toplantıya konuşmacı olarak katıldı. Bodrum Ticaret Odası’ndaki toplantıyı, TÜRSAB Bodrum Yürütme Kurulu Başkanı Sevinç Gökbel, Bodrum Otelciler ve Turistik İşletmeciler Derneği (BODER) Başkanı Halil Özyurt, Ticaret Odası Başkan Yardımcısı Hüseyin Sagad ve 80’e yakın turizm sektörü temsilcisi izledi.
 
 Genel Müdür Guiseppe Russo, geçen yıl Mayıs ayından itibaren işletme hakkını 2015 yılına kadar aldıkları Dış Hatlar Terminali’nin faaliyeti ile ilgili teknik bilgiler verdi. Son yıllarda Bodrum’un fuarlarda tanıtılması ile yurt dışından ciddi talep artışı olduğunu belirten Russo, geçen yıl Avrupa’da yaşanan ekonomik kriz ile bazı uçak firmalarının iflas etmesine rağmen Bodrum havalimanına gelen yolcu ve uçak sayısında 2011 yılına oranla sadece eksi yüzde 1,5 bir gerileme kaydedildiğini söyledi. Russo, "Milas-Bodrum havalimanı dünyanın en modern ve iyi hizmet veren havalimanlarından biri.
 
 Tek sıkıntımız bu havalimanı ve bölgesindeki turizm değerlerini birlikte tanıtmak, birlikte pazarlamak. Bu nedenle turizm sektör temsilcileri özellikle TÜRSAB ile işbirliği yaparak Bodrum ve havalimanımızı çok iyi şekilde tanıtmamız ve pazarlamamız gerekiyor. Biz Mondial olarak yöremizdeki değerleri tanıtmanın yanısıra Muğla Sıtkı Koçman Üniversitesi ile işbirliği yaparak üniversiteli gençleri anketör olarak çalıştırarak hizmetlerimizi daha geniş alana yaymanın yollarını arıyoruz. İlkokul öğrencisinden, turizmin her sektöründeki çalışanına kadar bu havalimanını çok iyi bilinmeli, anlatılmalı. Havalimanı ve bölgedeki değerleri çok iyi tanıtırsak ve bazı olumsuzlukları ortadan kaldırırsak Bodrum turizmde çok daha yerlere gelir adeta uçar" dedi.
 
 76 UÇAK FİRMASI 125 FARKLI ŞEHİRE
 
 2012 yılında Milas-Bodrum Havalimanı’na dünyanın 125 ayrı şehrinden 7’si Türk şirket olmak üzere toplam 76 uçak firmasının yolcu taşıdığını belirten Russo "Bu yıldan itibaren ekim ve kasım aylarına da uluslararası uçak tarifelerine yerleştirerek ve özellikle kış aylarında şirket olarak vergileri elimizden geldiğince düşürerek Bodrum’un kışını da canlı tutmaya çalışacağız. Bu nedenle bu yıl sonunda 2012 yılına oranla yüzde 5’lik bir artış sağlamayı planlıyoruz" dedi.
 
 BİR BANKA ŞUBESİ
 
 Russo, yeni Dış Hatlar Terminali’ne yatırımların da devam ettiğini, turizm sezonu öncesinde ünlü bir bankanın şube açması ve ATM koyması ile ilgili çalışmaların tamamlandığını belirtti. Russo, bunlara ek olarak, banka gişesi, elektronik kasalı otopark, VIP Lounge Salonu’nun hizmete gireceğini de söyledi.
 
 "ELE ELE VERMEK GÜCÜMÜZÜ ARTTIRACAK"
 
 TURSAB Bodrum Yürütme Kurulu Başkanı Sevinç Gökbel, sunumu sonrasında Russo’ya kendilerini tarafından hazırlanan Muğla Tanıtım Kitabı’nı hediye ederek teşekkür etti. Gökbel, Russo’nun daha bir yıl dolmadan turizmdeki sorunlara nasıl hakim olduğunu gördüklerini söyledi. Gökbel, "O artık bizim Bodrumlulardan oldu. Kendisini evinde hissetmeli. Turizm sektöründe bir ayağımız eksikti. Bu modern ve uluslararası hizmet ile önemli bir eksiğimizi gidermiş olduk. Mondial şirketinin katkıları ile 2013 ve sonrasında hayal ettiğimiz turizm potansiyeline ulaşma inancımız büyük ölçüde arttı. Biz de TÜRSAB ve Bodrumlu turizmciler olarak kendilerine her türlü desteği vereceğiz" dedi.
 
 Yaşar ANTER / BODRUM (Muğla), (DHA)