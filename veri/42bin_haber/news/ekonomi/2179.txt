WAIPA'nın başkan yardımcısı Türkiye'den
Dünya Yatırım Ajansları Birliği WAIPA'nın 1. Başkan Yardımcılığını Başbakanlık Yatırım Destek ve Tanıtım Ajansı yürütecek.
Dünyanın 122 farklı ülkesinden 164 adet yatırım ajansı üyesi bulunan Birlik; ülke ajansları arası işbirliği ve koordinasyon, veri kaynaklarını geliştirme ve paylaşım, ülke ve bölge bazında deneyimlerin paylaşımı, hükümetler nezdinde uluslararası doğrudan yatırım politikalarının belirlenmesi gibi ana konularda faaliyet gösteriyor. 
İsviçrenin Cenevre şehrinde gerçekleşen WAIPA Dünya Yatırım Konferansı sırasında gerçekleşen Yönetim Kurulu seçimlerinde,  T.C. Başbakanlık Yatırım Destek ve Tanıtım Ajansı yüzde 65 oy oranıyla bir önceki dönemde Madrid Yatırım Ajansının üstlenmiş olduğu 1. Başkan Yardımcılığı görevini yürütecek. Aynı dönemde Hong Kong Yatırım Ajansı da, Brezilya Yatırım Ajansından devraldığı Başkanlık görevini yürütecek. 
Başbakanlık Yatırım Destek ve Tanıtım Ajansı Başkanı İlker Aycı şunları söyledi: 
"Bu başarının arkasında, en başta Türkiyenin son dönemde uluslararası platformda göstermiş olduğu ekonomik ve politik etkinlik yer almaktadır. Amacımız Türkiye Yatırım Destek ve Tanıtım Ajansı olarak küresel çapta konumumuzu güçlendirmek, yatırımcılara daha iyi hizmet vermek için kurumsal olarak daha başarılı bir Ajans olmaktır. Bu bağlamda dünyadaki hemen hemen bütün yatırım destek ve tanıtım ajanslarının temsil edildiği böylesine önemli bir platformda bu göreve seçilmekten ötürü son derece gururluyuz."