İzmirde toplu ulaşıma zam
İzmir Büyükşehir Belediyesi, şehiriçi toplu ulaşıma zam yaptı.
Başkan Aziz Kocaoğlu'nun daha önce verdiği zam sinyali doğrultusunda hareket eden bürokratlar, yeni zam taifesini belediye meclisine sundu. AK Parti Grup Başkan Vekili Kenan Çakar, zam kararının komisyonlara gönderilmesine itiraz ederek, alınan karar ve yapılan çalışmanın yönetmeliklere aykırı olduğunu öne sürdü. CHP Grup Sözcüsü Murat Bakan ise kararın hukuka uygun olduğunu söyleyerek zammı savundu.

Başkan Kocaoğlu'nun katılmadığı zam görüşmelerinde yer yer sinirler gerildi. Yüzde 5,26 ile 6,67 arasındaki zamlarla belediye otobüslerinde 1 lira 75 kuruş olan tam bilet 1 lira 85 kuruşa, öğrenci bileti 0,95 kuruştan 1 liraya yükseldi. İlçelere giden otobüslerde ise 3 liralık tam bilet 3 lira 20 kuruş, 1 lira 65 kuruşluk öğrenci bileti 1 lira 75 kuruş oldu. Öğretmen biletleri 1 lira 85 kuruştan 1 lira 95 kuruşa, havaalanı hattı 3 lira 50 kuruştan 3 lira 70 kuruşa çıkarıldı. "35 Bilet" fiyatlarınınsa 1 Ocak 2013 tarihinde yenilenmesine karar verildi. Buna göre üç biletlik kart 6 lira 50 kuruş, beş biletlik kart 10 lira 40 kuruş olarak kaldı. 60 yaş kartlarından haziran ayında yıl sonuna kadar kullanım için alınan 50 liranın da yeni düzenlemeyle 2013 yılının tamamını kapsayacak şekilde 100 liraya çıkarılması öngörüldü.