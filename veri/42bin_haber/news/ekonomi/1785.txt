Okul kıyafeti sepetten de çıktı
Türkiye İstatistik Kurumu (TÜİK), enflasyon sepetinde 5 maddeyi çıkarırken yerine 5 yeni ürünü aldı. Tüketimde önemini yitiren mal ve hizmetlerin çıkarıldığını belirten TÜİK, bunun yerine toplam harcama içerisinde oranı artan ve önem kazananların alındığını açıkladı. Çıkartılan ürünler arasında serbest kıyafet uygulamasına geçilmesi ile önemini yitiren çocuk okul giysileri de yer alıyor.
Yeni enflasyon sepetinden çıkarılan beş ürün, greyfurt, kadın pantolon-ceket takım, kadın tayyör takım, çocuk okul giysileri ve dijital kamera oldu. Onların yerine ise kivi, badem içi, tahin, kadın ceketi, bebek arabası ve araba koltuğu alındı.  
Öte yandan enflasyon sepetinde en ağırlıklı ilk 20 madde ise şöyle sıralandı: 
"Kira, taze sebzeler, ekmek, elektrik, otomobil, belediye suyu, benzin, cep telefonu görüşme ücreti, et, taze meyveler, tüp, dolmuş ücreti, LPG, sigaralar, doğalgaz, kömür, mazot, beyaz peynir, lokanta hizmetleri, deterjanlar..."  
TÜİK NEDEN HATA YAPTI? 
Türkiye İstatistik Kurumu (TÜİK) Başkanı Birol Aydemir, düzenlediği basın toplantısında son dönemde kurumun yaptığı hataları da değerlendirdi.  
Hataların ardından yaptıkları açıklamaların samimi ve doğru olduğunu  belirten Aydemir, Biz hangi bülteni hangi gün hangi saatte yayınlayacağımızı  söylüyoruz. Geçen yıl 268 haber bülteni yayınlamışız. 268 haber bülteni  içerisinde 1 tane hata yapmışız. Hata dediğimiz erken açıklama diye konuştu. 
Aydemir, yapılan hataların sebeplerini de şöyle anlattı: 
Enflasyonun erken açıklanma sebebi şu, biz istatistiği açıklıyorken,  çeşitli koruma duvarları var. Bu koruma duvarları haber bülteni için ayrı, istatistiki tablolar için ayrı. Bu koruma duvarları şifreli veriliyor. Arkadaşlar bizim şifreleri kimsenin çözemeyeceğini iddia ediyorlar. Bilişim dünyasında her  şey olabiliyor. Bizim iki hatamız da bilişim dünyasından kaynaklanıyor. İlk haber  bülteninde koruma duvarı için bir şifre giriliyor ve burada bir saat ayarı var. Şifre çözülüyor 10.00'dan önce, ama saat ayarı olduğu için bülteni  göremiyorsunuz. Saat 10.00'da görünür hale geliyor. TÜFE'ye bakarsanız, yıllar  itibariyle seri şeklinde gelen tablolar var. Veri tabanından giriyor oraya. Zaten  yayınlayan kuruluş veri tabanından almış. Başka türlü almış olması imkansız.  Alabilir, gayet normal. Sadece hepiniz saat 10.00'da yayınlayacağınızı  biliyordunuz. Başkaları saat 10.00'dan önce geçtiği halde 'yayınlayalım mı' diye  sordular. Ben de 'Geçmeyin doğru değil. Bu yanlışlıkla oldu' diye söyledim. O  kurum 10.00'da yayınlanacağını bildiği halde erken verdi. Biz haber bülteni  yayınlamadık.
         
"BİZ BİR İLKEMİZİ İHLAL ETTİK" 
   
Birol Aydemir, 15 Ocak'ta SMS ile erken açıklanan Hane Halkı İşgücü  İstatistikleri'ne ilişkin de değerlendirmede bulunarak, bilgileri, arayüze o gün  saat 09.24'te girdiklerini söyledi. 
Aydemir, bu hatayı da Arayüzde haber bülteninin yayınlanma saati 10.00. Fakat İş Gücü istatistiklerinde 10.00 yazacağına 00.00 yazmış. Yani biz gece 00.00'da da yükleseydik, 00.01'de gözükecekti. Biz yüklediğimiz andan itibaren  SMS gitmeye başlamış otomatik olarak. Burada iki hata var. Birisi şirketin  hatası, çünkü onun sorumluluğunda. İkinci hata bizim. Bütün bunlara rağmen biz  kontrol etmeliydik. Şirketin kaçta gireceğini biz görüyoruz diye açıkladı. 
SMS UYGULAMASI SONA ERDİ 
Bu hata sonrasında yapılan basın açıklamasında, istatistik eş zamanlı  olarak paylaşılmadığı için kamuoyundan özür dilediklerini ifade eden Aydemir,  bunun tekrarlanmaması için gerekli önlemleri aldıklarını, SMS ile ilgili şirket  ile hukuki süreçlerinin devam ettiğini söyledi. 
Verileri kimseye önceden verme gibi bir uygulamaları olmadığını belirten  Aydemir, Biz bir ilkemizi ihlal ettik. Veriler eş zamanlı olarak paylaşılmadı. Bizim herkese belli bir zamanda eşit erişim hakkı sağlamamız gerekiyor. Biz bunu  ihlal ettik. SMS uygulamaları şu an için durduruldu. Geçici bir durum. Şirket ile  sözleşmemiz zaten Şubat ayında bitecekti. Şu anki durumda da devam etmeyi  düşünmüyoruz. Sürece bir bakacağız. Şirketler de kasıtlı bir şey yapmadı. Burada  kasıt yok, hata var diye konuştu.