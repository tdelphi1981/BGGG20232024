Krtik projede çarklar yine durdu
Türk Silahlı Kuvvetleri için büyük önem taşıyan, mayına karşı dayanıklı araç Kirpi'nin üretimini yapan BMC'de çarklar yine durdu. Finans sıkıntısı çeken firmanın yaklaşık 2 bin 300 çalışanına biriken maaşlarının ödenmemesi sebebiyle üretime bir kere daha ara verildi.
İşçiler, geçen cuma fabrika önünde eylem yapıp yol kapattı. Gelinen süreçle ilgili bilgi veren Türk Metal-İş İzmir 1 No'lu Şube Başkanı Halil İbrahim Tosun, "Maalesef altı ay öncesine dönüldü. Üretim durdu, yarın ne olacağını bilmiyorum." dedi.

İşçilerin BMC'den 5 ile 15 bin lira arasında birikmiş maaş alacakları olduğunu kaydeden Tosun, "150 milyon dolarlık kredi anlaşmasının ardından, 2012 Aralık ayının ortalarında her bir işçiye 3 bin 250 lira ödeme yapıldı ancak içeride birikmiş maaşlardan haber yok." dedi.

İsminin açıklanmasını istemeyen bir BMC çalışanı ise, "10 Ocak'ta üretim durdu ancak 31'inde ödeme yapılacağı sözü verilmesinin ardından çalışmaya tekrar başladık. 31 Ocak'ta ödeme yapılmayınca üretim tekrar durmak zorunda kaldı." dedi. İçeride dört maaş alacakları bulunduğunu belirten diğer bir çalışan da 150 milyon dolarlık kredi anlaşmasının ardından sadece 3 bin 250 lira aldıklarını ifade etti.

Savunma Sanayii Müsteşarlığı, üretimdeki gecikmeler sebebiyle firmaya 7 milyon Euro ceza kesmişti. Yaklaşık 150 Kirpi daha üreterek TSK'ya teslim etmesi gereken BMC'de, bunun için ayda ortalama 40 araç imal edilmesi gerekiyor. Millî Savunma Bakanlığı ile BMC arasında 2009 Nisan ayında, 300 milyon Euro değerinde bin 859 araçlık 'Taktik Tekerlekli Araçlar Projesi'nin sözleşmesi imzalandı. TSK'nın ihtiyacı olan bin 859 adet taktik tekerlekli araç ile mayına karşı korumalı zırhlı araçları üretip 2,5 yıl içinde teslim etmesi beklenen şirket Mayıs 2012'de malî sıkıntıya girmişti.