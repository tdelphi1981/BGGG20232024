Depremzede esnafın KOSGEB kredisine erteleme
Van Ticaret ve Sanayi Odası (VATSO) Başkanı Mirza Nadiroğlu, depremin ardından üyelerince kullanılan 300 milyon liralık KOSGEB kredisiyle ilgili geri ödemelerin ertelendiğini belirtti.
Nadiroğlu, gazetecilere yaptığı açıklamada, 23 Ekim ve 9 Kasım 2011 tarihlerinde yaşanan depremlerden sonra kentte meydana gelen ekonomik ve sosyal tahribatı en aza indirmenin çabası içinde olduklarını söyledi. 
Bu kapsamda, ekonominin canlanması için KOSGEB tarafından üyelerine 300 milyon liralık kredi kullanıldığını anımsatan Nadiroğlu, bu kredinin Van için 'can suyu' olduğunu ifade etti. 
Nadiroğlu, ilk yıl geri ödemesiz, 3 yıl vadeli olarak verilen kredinin geri ödeme sürecinin başladığına dikkati çekerek, bu süreçte, kullanılan kredi ile canlanan ekonomideki hareketliliğin devam etmesi için geri ödemelerin ertelenmesi talebinde bulunduklarını ve taleplerinin olumlu karşılandığını kaydetti. 
Kredilerin geri ödenmesinin ertelenmesinde Ak Parti Genel Başkan Yardımcısı Hüseyin Çelik'in de büyük katkı sunduğunu anlatan Nadiroğlu, Depremlerin ardından üyelerimiz tarafından kullanılan 300 milyon liralık KOSGEB kredisinin geri ödemeleri ertelendi. Yaşanan gelişme kentin ekonomisine büyük katkı sağlayacak. Desteklerinden dolayı başta Sayın Hüseyin Çelik olmak üzere Başbakan Yardımcısı Ali Babacan ile Bilim, Sanayi ve Ticaret Bakanı Nihat Ergün'e teşekkür ediyorum dedi.