Otomotive Bursa damga vurdu
Türkiye ihracatçılar Meclisi (TİM) verilerine göre; 19 milyar 63 milyon 427 bin dolarlık otomotiv ihracatının yüzde 37.3'lük kısmı ise otomotivin başkenti Bursa'dan gerçekleştiridi 
 Tofaş, Oyak Renault, Karsan gibi ana sanayi firmalarının yanı sıra çok sayıda otomotiv yan sanayi kuruluşunun da faaliyet gösterdiği Bursa, ihracatta ilk sırada yer alan otomotiv sektörünü sırtladı. 
 Türkiye genelinde yapılan 151 milyar 860 milyon 846 bin dolarlık rekor ihracatın yüzde 12.55’lik payı olan 19 milyar 63 milyon 427 bin dolarlık kısmı otomotiv sektöründen gerçekleşti. İhracatta, otomotiv sektörünün yüzde 37.3’lük payı olan 7 milyar 113 milyon 668 bin dolarlık kısmı ise Bursa’dan yapıldı. 
 ’AVRUPA’DA İYİLEŞME BEKLEMİYORUZ’
  
 Konuyla ilgili değerlendirmede bulunan Otomotiv Endüstrisi İhracatçıları Birliği (OİB) Yönetim Kurulu Başkanı Orhan Sabuncu, 2012 yılında 20 milyar dolarlık ihracat hedefinin bulunduğunu ancak parite nedeniyle 1.2 milyar dolarlık kaybı yaşandığını hatırlattı. 
 Sabuncu, yatay seyir izlemesini bekledikleri sektörde bu yıl da 20 milyar dolarlık hedefini tekrarlayacaklarını belirterek, "Avrupa otomotiv sektöründe geçen yıl yüzde 10 daraldı. Avrupa’da bu yıl iyileşme beklemiyoruz" dedi. 
 ’BURSA’NIN PAYI YÜZDE 40’A ÇIKABİLİR’
  
 Toplam otomotiv ihracatının yüzde 37.3’ünün Bursa’dan gerçekleştirildiğini kaydeden Sabuncu, "Bursa’dan aynı oranda ihracat gerçekleşir diye düşünmek istiyoruz. Belki buradaki pay yüzde 40’a çıkabilir fakat çok radikal bir değişiklik beklemiyoruz" diye konuştu. 
 ’TATİLLER VEYA KISA ÇALIŞMA SÜRELERİ OLABİLİR’
  
 Otomotivde Avrupa payının yüzde 72’den 68’e düştüğünü söyleyen OİB Yönetim Kurulu Başkanı Sabuncu, önümüzdeki dönemlerde üretim adedine göre düşüşler yaşanabileceğine dikkat çekerek, "İstihdamda düşüş zannetmiyorum ama tatiller veya kısa çalışma süreleri olabilir" ifadelerini kullandı. 
 Serhat TEZCAN/BURSA, (DHA)