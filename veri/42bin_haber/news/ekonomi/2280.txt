14 Şubat'ı 'don' vurdu!
Tekirdağ'da 14 Şubat Sevgililer Günü nedeniyle artması beklenen çiçek satışları, esnafı hayal kırıklığına uğrattı. Bahçelerde yaşanan 'don' nedeniyle gül üretimi düşerken, seyyarlar 5 yıldır gülün tanesini 5 TL'den sattıklarını söyledi.
Tekirdağ'da 14 Şubat Sevgililer Günü dolayısıyla tezgah açan çiçekçiler 'don' mağduru oldu. Gül üretiminin düşük olduğundan yakınan seyyarlar, kırmızı gülün tanesini 5 yıldır 5 TL'ye satmaktan dert yandı.
 
Sevgililer Günü nedeniyle tezgaha kırmızı gül ve karanfil koyduklarını anlatan satıcı Akgül Ateşsatan, 15 yıldır çiçekçilik yaparak geçimini sağladığını belirtti.
 
Gül üretiminin bu yıl bahçelerde yaşanan don olayı nedeniyle düştüğünü kaydeden Ateşsatan, "Bu yıl satışlarımız geçen yıla oranla yüzde 80 düştü. 5 Yıldır gülün tanesini 5 liraya satıyoruz. Alış fiyatımızın üzerine çiçek satamıyoruz." şeklinde konuştu.
 
Ateşsatan, hediyelik alternatiflerinin artması nedeniyle çiçeğe olan ilginin azaldığını ifade ederek, sabahın erken saatlerinde tezgah açmasına rağmen 2 tane gül satabildiğini kaydetti.