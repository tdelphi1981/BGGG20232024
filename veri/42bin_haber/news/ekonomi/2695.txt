Özel sektörde 25 bin engelli kadrosu boş
Kamunun 8 binden fazla engelliyi kadrosuna katmaya hazırlandığı ortamda, özel sektörde 25 bin 250 engelli kadrosu boş durumda bulunuyor. Alınan bilgiye göre, Aralık 2012 itibariyle Türkiye'de 50 veya daha fazla işçi çalıştırdığı için engelli çalıştırma yükümlülüğü olan 16 bin 980 iş yeri bulunuyor.

Bu iş yerlerinin yüzde 28'i İstanbul'da yer alıyor. İstanbul'da engelli çalıştırma zorunluluğu bulunan iş yerlerinin sayısı 4 bin 765. 

İstanbul'u bin 287 iş yeriyle Ankara, bin 61 iş yeriyle Bursa, 997 iş yeriyle İzmir izliyor. Buna karşılık Ardahan'da 1, Bayburt'ta 3, Hakkari ve Tunceli'de 6, Iğdır'da 7 özel sektör işletmesinde engelli çalıştırılması gerekiyor. 

Özel sektörde engelli istihdamı zorunluluğu bulunan 16 bin 980 iş yerinin 102 bin 797 engelli çalıştırması gerekiyor.

İstanbul'daki iş yerlerinin 34 bin 163 engelli çalıştırma zorunluluğu bulunuyor. İstanbul'u 7 bin 703 kişiyle Ankara, 6 bin 798 kişiyle Bursa, 5 bin 819 kişiyle İzmir izliyor.

Özel sektörün Ardahan'da 2, Bayburt'ta 10, Hakkari'de 13, Tunceli'de 16, Iğdır'da 24 engelli çalıştırma zorunluluğu bulunuyor. 

Kontenjanın 4'te biri boş

Özel sektörde toplam 102 bin 797 engelli istihdamı zorunluluğu bulunmasına rağmen bunun 77 bin 547'si dolu, 25 bin 250'si ise boş durumda. Yani özel sektörde engelliler için var olan kontenjanın 4'te biri boş. 

İstanbul'da engelli istihdamı zorunluluğu bulunan iş yerlerinde 20 bin 314 engelli istihdam ediliyor. İstanbul'u 6 bin 640'la Ankara, 5 bin 987'yle Bursa ve 4 bin 557'yle İzmir izliyor.

Özel sektördeki açık engelli kontenjanı sayısında da liderlik İstanbul'a ait. İstanbul'da 13 bin 849 engelli için özel sektörde açık kontenjan var. Tekirdağ'da bin 384, İzmir'de bin 262, Antalya'da bin 217, Ankara'da da bin 63 kişilik boş engelli kontenjanı bulunuyor.

Boş kontenjanlara karşın yasal zorunluluğunun üzerinde engelli istihdam eden iş yerleri de var. Özel sektörde engelli kontenjanının üzerinde 5 bin 475 kişi çalıştırılıyor.

Engelli başına bin 700 lira ceza

İşverenlerin, 50 veya daha fazla işçi çalıştırdıkları özel sektör iş yerlerinde yüzde 3 oranında engelli işçiyi meslek, beden ve ruhi durumlarına uygun işlerde çalıştırmaları gerekiyor.

İşverenler çalıştırmakla yükümlü oldukları işçileri İŞKUR aracılığıyla sağlıyor.

Özel sektör işverenlerince, kontenjan kapsamında veya korumalı işyerlerinde çalıştırılan engellilerin prime esas kazanç alt sınırı üzerinden hesaplanan sigorta primine ait işveren hisselerinin tamamı, kontenjan fazlası engelli çalıştıran veya yükümlü olmadıkları halde engelli çalıştıran işverenlerin ise bu şekilde çalıştırdıkları her bir engelli için prime esas kazanç alt sınırı üzerinden hesaplanan sigorta primine ait işveren hisselerinin yüzde ellisi Hazine tarafından karşılanmaktadır.

Bu hükümlere aykırılık halinde tahsil edilecek cezalar, özürlülerin ve eski hükümlülerin kendi işini kurmaları, özürlünün iş bulmasını sağlayacak destek teknolojileri, özürlünün işe yerleştirilmesi, işe ve iş yerine uyumunun sağlanması ve bu gibi projelerde kullanılıyor.

Engelli çalıştırmayan işveren veya işveren vekiline çalıştırmadığı her engelli ve çalıştırmadığı her ay için geçen yıl bin 700 lira idari para cezası uygulandı. Ceza miktarı bu yıl bin 832 liraya çıktı.

İşverenler, engelli çalıştırma zorunluluğuna uymadıkları için geçen yıl 32 milyon 884 bin 762,62 lira idari para cezasıyla karşı karşıya kaldı. 

İşverenin verdiği talep için görüşmeye katılacak engelli bulunamaması, hiçbir engellinin görüşmeye gelmemesi veya görüşmeye katılan engellinin işi reddetmesi nedeniyle engelli açığının kapatılamaması durumunda ise herhangi bir idari para cezası uygulanmadı.