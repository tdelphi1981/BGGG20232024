Fransa'da neden yokuz
Hürriyet Gazetesi yaklaşık iki aydır grev nedeniyle Fransa'da okuyucularına ulaşmakta çok büyük güçlükler yaşıyor. Acil eylem planıyla sadece Paris'te bazı noktalara ulaşmaya çalışıyoruz.Fransa'da gazetelerin hissedar olduğu dağıtım şirketi Presstalis'te yaklaşık iki ayı aşkın bir süredir grevler var. Başlangıçta uyarı grevi olarak başlayan bu grevler son iki haftadır tam gün grevlere dönüştü. O nedenle başta Hürriyet Gazetesi olmak üzere hiçbir yabancı basın Fransa'da dağıtılamıyor. 

Hürriyet Gazetesi özel acil planlarla okuyucularına ulaşmak için girişimlerde bulunuyor. Ancak bu acil eylem planıyla da bazen sadece Paris'te yabancı basının satıldığı önemli noktalara dağıtabiliyoruz. Grevin ne kadar süreceği ise bilinmiyor. Grev nedeni olarak dağıtım şirketinin yüzde 50 küçülmeye gideceği ve bu nedenle 2 bin 500 civarında çalışandan bin 500'ünün işine son vereceği belirtildi. Çalışanlar grevlerin yanında şirketin gazete dağıtımını önlemek için şirket merkezini bloke ediyor.  