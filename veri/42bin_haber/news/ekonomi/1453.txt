Mango Gıda çalışanlarının üçte birini çıkarıyor
Türkiye'nin en büyük gıda tedarikçisi firmaları arasında yer alan Mango Gıda, düşük kapasite nedeniyle paketleme işinden çıkıp bazı gayrimenkullerini satma kararı aldı. Şirket, çalışanlarından yaklaşık üçte biri ile de yollarını ayıracak.
Mango Gıda, Kamuoyuna Aydınlatma Platformu'na yaptığı açıklamada, paketleme tesislerin verimsizliği nedeniyle bazı gayrimenkulleri ve atıl varlıklarını satıp paketleme üretimini durduracağını açıkladı. Şirket bu kapsamda çalışan sayısında da önemli bir azaltmaya gidecek.   
"İSTEDİĞİMİZ KAPASİTEYE ULAŞAMADIK"
 
Konu ile ilgili olarak hurriyet.com.tr'nin sorularını yanıtlayan Mango Gıda Yönetim Kurulu Başkan Vekili ve şirketin ortaklarından Ayhan Karak, ihracatta özellikle Rusya'da yaşanan zorluklar ve düşük verimlilik nedeniyle paketleme tesislerinde istenilen kapasiteye bir türlü ulaşamadıklarını ve bazı tesisleri elden çıkarma kararı aldıklarını söyledi.
 
Adana'da 22 dönüm üzerine kurulu ve henüz iki sene önce açılan 50 bin ton kapasiteli narenciye paketleme tesisi ile İstanbul Samandıra'da bulunan 3.5 ton dönümlük tesisi satacaklarını söyleyen Karak, "İki tesisin satışından 15-20 milyon TL arası gelir bekliyoruz. Adana'daki tesis sektörden bir firmaya gidebilir ama İstanbul için birşey diyemem. Sonraki dönemde de birkaç tane daha satacağımız atıl varlığımız olacak. Onlardan da 3-4 milyon TL arası gelir sağlayabileceğimizi düşünüyorum" dedi.  
80 KİŞİYİ İŞTEN ÇIKARACAK
 
İstanbul Samandıra'da yapılan işlerin bundan sonraki dönemde Antalya ve Yenişehir'deki tesislerden organize edileceğini anlatan Karak şöyle devam etti: 
 
"Biz işe asıl olarak üretim ve satış tarafında başlamıştık. Paketleme işine daha sonra girdik ama iyi gitmedi. Dolayısıyla buradaki faaliyetlerimizi en aza indireceğiz. Bundan sonra da tekrar üretim ve pazarlamaya ağırlık vereceğiz. Ancak paketleme tesislerinin kapanacak olması nedeniyle yaklaşık 80 kişiyi işten çıkarmak zorunda kalacağız. Bu da toplam işgücümüzün üçte birine denk geliyor."
 
2000 YILINDA KURULDU
 
Mango Gıda 2000 yılında Ayhan Karak ile Mehmet Yayla ortaklığı ile kuruldu. Her ikisi de 1970'li yıllarda halde çalışan ve hamallık dahil bir çok işi yapan Karak ile Yayla organize perakende yapmak için ortak olarak bir yazıhaneyi satın aldı ve Mango Gıda'yı kurdu. İlk depoyu  Samandrada kuran ikili, daha sonra Bursa, Adana, Ankara ve Bayrampaşada depolarını devreye aldı. 2005 yılında 7 milyon lira olan ciro geçen sene sonunda 100 milyon lirayı aştı. 
 
Mango Gıda 2010 yılında da borsaya girmişti.  
eguler@hurriyet.com.tr 
 