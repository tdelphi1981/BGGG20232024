10 milyar TL havaya savruluyor
 
 Türkiye’nin önde gelen yapı kimyasalları üreticileri arasında yer alan KYK Yapı Kimyasalları’nın Yönetim Kurulu Başkanı Onur Sürmeli, Türkiye’nin 10 milyar TL’yi havaya savurduğunu belirterek “ısı yalıtımı yaptırmak için harcayacağınız bedeli ortalama 3 yıl içerisinde amorti edebilirsiniz” tavsiyesinde bulundu.
 
 Sürmeli, yalıtım sektörünün 2012 yılında %15 büyüme kaydederek 55 milyon metrekarelik pazar büyüklüğüne ulaştığını, ancak bunun Türkiye’nin hedeflediği verimlilik seviyesinin çok altında olduğunu vurguladı.
 
 100 metrekarelik bir evde yaşayan bir ailenin ısınma maliyetinin ısı yalıtımı sonrasında ne kadar azaldığına göre hesaplama yapıldığında, ısı yalıtımı yapılmamasının ne kadar büyük kayıplara yol açtığı görülüyor.
 
 Sürmeli “Örneğin, 100 metrekarelik bir konutun aylık ısınma maliyeti 200 TL ise ısı yalıtımı sonrasında bu 100 TL’ye kadar düşebiliyor. Yalıtım sonrasında 6 ayda elde edilen kazanç 600 TL civarında oluyor. Böyle bir konutun yalıtım maliyetinin 2 bin TL civarında olduğunu göz önünde bulundurduğumuzda, yalıtım maliyetlerini 3 yıl içerisinde amorti edilebileceğini görebiliyoruz” dedi.
 
 BİLİNCİN ARTMASI GEREKİYOR
 
 Portföyünde 65 farklı ürün ve 300 ürün çeşidi bulunan KYK, yalıtım grubundaki ürün gamını güçlendirmeye devam ediyor. KYK Yapı Kimyasalları’nın Su Yalıtım ürünleri ve Mantotherm Dış Cephe Isı Yalıtım Sistemlerini içinde barındıran Isı Yalıtım ürünleri şirketin Türkiye’ye yayılmış 230 ana, 1.000 tali bayisi tarafından satışa sunuluyor.
 
 Yalıtımın getirileri konusunda hem uygulamacıların, hem de halkın bilincinin artmasının önemli olduğunu belirten Sürmeli “KYK Yapı Kimyasalları olarak bu doğrultuda bir eğitim seferberliği başlattık. Doğru uygulamanın etkin sonuçlar alınmasındaki öneminin bilinciyle bayilerimize teorik pratik teknik desteğin yanı sıra eğitim de veriyoruz.
 
 Ayrıca KYK Eğitim Tırı projemizle uygulamacılar ile geleceğin sektör profesyonelleri olacak olan mimar, inşaat mühendisleri adaylarının yapı kimyasalları konusundaki mesleki yeterliliklerinin geliştirilmesine yönelik eğitim faaliyetlerimiz de var. Eğitim hizmetlerimizi Türkiye’nin dört bir yanına götürüyor, her yıl 15.000 uygulamacıya seminer vererek sektörün bilinçlenmesine katkıda bulunuyoruz” şeklinde konuştu.