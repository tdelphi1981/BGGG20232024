Güllüoğlu'nda miras kavgası
Hacı Mustafa Güllü'nün geçen yıl ölümünün ardından oğulları arasında hisse paylaşımı nedeniyle miras kavgası patlak verdi
Güllüoğlu Baklavaları'nın kurucusu Hacı Mustafa Güllü'nün oğullarından Faruk Güllü ile Prof. Dr. İbrahim Halil Güllü, kardeşleri Nadir Güllü ile Ömer Güllü'ye hisse devrinin iptali istemiyle İstanbul Asliye Hukuk Mahkemesi'nde dava açtı. Sabah'tan Ali Oktay'ın haberine göre Davalı Nadir Güllü'nün elde ettiği mal varlığı ve hisselerin devrinin muvazaa nedeniyle iptali istenen dava dilekçesinde şu ayrıntılara yer verildi.

Baba, Rami'deki 18 dükkândan birkaçını, Karaköy'de 'Havyar Han' adlı 5 katlı baklava imalathanesini ve Gaziantep'te 9 daire, 3 milyon liralık mülkünü sattı. Gelirle, inşa edilen İstinye'deki villalar 4 milyon 500 bin dolara satıldı. Baba bu paranın üçte birini hayır işlerine ayırdı. Kalanıyla ise Nadir, Boğaz'da mülk aldı.

Baba "Ben verdim, ben alırım" deyince Faruk hisselerini babasına iade etti. İbrahim Halil, babasının Nadir'in etkisinde kalarak diğer oğullarının kendisini sevmediğini düşündüğünü, bu nedenle onları cezalandırmak istediğini açıkladı.
HİSSELERİ ÜZERİNE GEÇİRDİ

İbrahim Halil, birçok kez Nadir'e, "Ne olursun kardeşlerini kötüleme, babamız çok üzülüyor" dedi. Fakat hiçbir sonuç alamadı. Baba, ömrünün son 15-20 yılını Nejat ve Faruk'a kızarak, sonuçta üzülerek yaşadı.

İbrahim Halil'in, Gaziantep'in yanı sıra İstanbul'da hastane kurma fikri, Nadir'in yanıltıcı beyanlarıyla gerçekleşmedi. İddiaya göre; Nadir, babasını yanıltarak ve kardeşlerinin hiçbirinin haberi olmadan, babasının yaşlı olmasından faydalanarak Gülüoğlu'nun hisselerini üzerine geçirdi.

Nadir, kardeşlik duygusunu bir kenara iterek ve babasını kendi menfaatleri doğrultusunda yanıltarak diğer çocuklarının haklarının kendisine geçmesini sağladı. Babanın tüm malvarlığı Nadir'e, kısmen de olsa Ömer'e kaldı.