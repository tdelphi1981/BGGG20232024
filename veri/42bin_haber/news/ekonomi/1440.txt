'Yerli otomobil üretmek mümkün ancak kolay değil'
 
 Toyota Plaza Mıçı’da düzenlenen etkinlikte otomotiv sektörüne ilişkin değerlendirmelerde bulunan Ali Haydar Bozkurt, yerli otomobil üretmeden önce yapılacak çok iş olduğunu söyledi. Bozkurt, "Yerli otomobil üretmek konusunda önce tabağımızdaki yemeğe bakalım. Burada mevcut üretim yapan dünya markaları var. Öncelikle bunların kullandığı yerlilik oranlarını artıralım. Bunun yanında bu markalar bir model üretiyorsa yenilerini eklemeleri için ortam hazırlayalım. Bu şekilde Türkiye, otomotiv üssü haline gelebilir. Top önümüzde yuvarlanıyor, vurup gol atma şansımız var. Bu fırsatı değerlendirilmesi gerek. Ama bu uzun soluklu bir iş. Ben ’yerli otomobil üretemeyiz’ diyenlerden değilim. ’Bunu nasıl yaparız’ diyenlerdenim" dedi.
 
 HER MODELİN HİBRİT VERSYONU ÇIKACAK
 
 Hibrit (akaryakıt ve elektrikli) otomobil kullanımının arttırılması için dünyanın her yerinde teşvikler verildiğini anlatan Bozkurt, şöyle konuştu:
 
 "Hibrit otomobil konusunda bize ’Toyota Yaris’ öncü oldu. Türkiye’de özel teşvik verilmiyor. Çevreci modellerin fiyatları neredeyse dizel ile paralel. Tüketici yavaş yavaş bilinçleniyor. Önceden hibrit, elektrikli araçlarla karıştırılıyordu. Ancak şimdi insanlar bilinçlendi ve hibrit modellere ciddi anlamda ilgi var. 2020 yılına kadar Toyota’nın tüm modellerinin en az bir hibrit versiyonu almasını hedefliyoruz."
 
 Bu yıl 36 ila 37 bin satış hedefi belirlediklerini söyleyen Bozkurt, 2014’te bu rakamı 50 bini çıkarmayı amaçladıklarını sözlerine ekledi.
 
 Çilem ANITKAN/ADANA, (DHA)
  