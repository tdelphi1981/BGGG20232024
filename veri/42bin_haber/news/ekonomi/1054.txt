Almanya'da pasaportlara harçlarına yapılan zam Türklerin tepkisini çekti.
Almanyada konsolosluklarda 4-10 yıllık geçerlilik süresi olan pasaportlar için alınan harçlar yaklaşık yüzde 30'luk zamla 162 Euro'dan 211 Euro'ya çıkartıldı.Önceki harcı bile fazla bulan Türkler, yapılan zamlara tepki göstererek geri alınması gerektiğini söyledi.
Almanya'da ekonomik durumun artık eskisi kadar iyi olmadığını belirten vatandaşlar, bu harç miktarını öderken zorlanacaklarını ifade ettiler. Yeni zamlarla üç çocuklu bir aile pasaport değiştirmeye gittiğinde 1055 Euro harç ödemek zorunda kalacak. Bu zamlarla Türk pasaportu Avrupa'daki en pahalı pasaportlar arasına girdi. Almanyada 10 yıllık bir pasaport için 59 Euro alınırken, kriz içindeki Yunanistanda 84, İspanyada 25 Euro pasaport harcı isteniyor.  
Fuat Sırmalı: Ben 2011 yılının Nisan ayında 144 Euro'ya almıştım. Bir buçuk yıl içinde ortalama yüzde 30'luk bir zam var. 211 Euro artık Avrupa'da büyük para. İnsanlar korktuğu için konsolosluklara gidemez oldular. Bu durumlara kızdığı için Alman vatandaşlığına geçen gençler bile var. 
Yasin Dalgıç: Bir arkadaşım iki gün önce 4 çocuğuyla pasaport almak için konsolosluğa gitmiş. Ben de zamları ondan öğrendim. Arkadaşım bin Euro'dan fazla para ödemiş. Almanya'daki Türklerin durumu belli. Yetkili makam hangisi ise bu zamları geri almalı. Çok çocuklu aileler için büyük sıkıntı. İnsanlar zaten geçimlerini zor sağlıyorlar. 
Basri Coşkun: Bu harçlar burada yaşayan insanlarımıza ağır geliyor. Yetkililer bu zamları tekrar gözden geçirsinler. Bir an önce bu yanlıştan dönülmeli. Duyduğuma göre dünyadaki en pahalı pasaport, Türk pasaportuymuş. Bunu hayretle karşılıyorum. Yetkililer yurt dışında yaşayan 7 milyon vatandaşı düşünmeliler. 
Mustafa Dereli: Almanya'da kriz nedeniyle işler kötüye gidiyor. Türkiye'nin durumunun iyiye gittiğini söylüyorlar. Yurt dışında yaşayan insanlarımıza anlayış gösterip bu zamları geri almalılar.