Maliye Bakanlığı için 99,2 milyar liralık bütçe teklifi
Maliye Bakanlığı'nın 2013 yılı gider bütçesi için 99,2 milyar lira teklif edildi.
Bakan Mehmet Şimşek, bu ödeneğin sadece 1,9 milyar liralık kısmının bakanlık ihtiyaçları için kullanılacağını söyledi. Bakanlığın 2011 yılı bütçesine 79,2 milyar lira ödenek konulduğunu belirten Şimşek, bu ödenekten yıl sonunda gerçekleştirilen toplam harcama tutarının 78,9 milyar lira olduğunu da bildirdi. 

TBMM Plan ve Bütçe Komisyonu'nda, Maliye Bakanlığı, Gelir İdaresi Başkanlığı, Kamu İhale Kurumu ve Özelleştirme İdaresi Başkanlığı'nın 2013 yılı bütçeleri görüşüldü. Komisyonda sunum yapan Maliye Bakanı Mehmet Şimşek, bakanlık için teklif ettikleri bütçenin 1,3 milyar lirasının personel ve sosyal güvenlik giderleri, 526 milyon lirasının mal ve hizmet alım giderleri, 130 milyon lirasının sermaye giderleri, 12 milyon lirasının cari transferler ve sermaye transferleri için öngörüldüğünü anlattı. 

Bakan Şimşek, yedek ödenekler için 2,5 milyar lira, kaldırılan Köy Hizmetleri Genel Müdürlüğü'nün il özel idarelerine devredilen personelinin ücretlerinin karşılanması için 1,5 milyar lira, köylerin altyapısının desteklenmesi projesinde kullanılmak amacıyla il özel idarelerine aktarılmak üzere 578 milyon lira, belediyelerin altyapısının desteklenmesi amacıyla da 526 milyon lira ödenek öngörüldüğünü de aktardı. 

Gelir İdaresi Başkanlığı'nın 2013 yılı gider bütçesi için teklif ettikleri ödenek tutarının 2,1 milyar lira olduğunu söyleyen Mehmet Şimşek, bu tutarın 1,7 milyar lirasının personel ve sosyal güvenlik giderleri, 205 milyon lirasının mal ve hizmet alım giderleri, 11,4 milyon lirasının cari transferler 147 milyon lirasının sermaye giderleri için öngörüldüğünü kaydetti. Maliye Bakanı, Özelleştirme İdaresi Başkanlığı'nın 2013 Yılı Gider Bütçesi için teklif ettikleri ödenek tutarının 23,6 milyon lira olduğunu, yapılması planlanan bu giderin 22 milyon lirasının Özelleştire Fonu'ndan karşılanacağını dile getirdi. 

"38 MİLYAR DOLAR ÖZELLEŞTİRME GELİRİ ELDE EDİLDİ" 

AK Parti hükümetleri döneminde toplam 38 milyar dolar özelleştirme geliri elde edildiğini belirten Şimşek, özelleştirme konusunda şu bilgileri verdi: 

"1986 yılından bu yana toplam 45,1 milyar dolar tutarında özelleştirme gerçekleştirildiği göz önünde tutulursa bu alandaki başarımız daha net ortaya çıkacaktır. Ancak şunu da belirtmek isterim, Hükümet olarak biz özelleştirmeyi bir gelir kapısı olarak görmüyoruz. Aksine, orta ve uzun vadede yatırımları, istihdamı ve verimliliği artıran bir olgu olarak değerlendiriyoruz. Zira hükümetlerimiz döneminde ülkemizin büyüme potansiyeli ve kalkınma hızının artmasına, kamunun üzerindeki istihdam ve finansman yükünün azalmasına büyük katkı sağlayan özelleştirme uygulamalarına öncelik verdik. Bundan sonra da bu uygulamalara aynı kararlılıkla devam edeceğiz." 

Maliye Bakanı Mehmet Şimşek, 2-B olarak bilinen orman vasfını kaybetmiş arazilerin satışıyla ilgili 23 Kasım 2012 tarihi itibariyle 427 bin başvuru yapıldığını, bu taşınmazların satış işlemlerini önümüzdeki ay başlatacaklarını açıkladı.