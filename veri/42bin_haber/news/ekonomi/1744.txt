2-B'ye yeni düzenleme
TBMM Genel Kurulu'nda, 2-B arazilerinin satışına yeni düzenleme getiren kanun teklifi kabul edilerek yasalaştı. TBMM Genel Kurulu'nda, Orman Köylülerinin Kalkınmalarının Desteklenmesi ve Hazine Adına Orman Sınırları Dışına Çıkarılan Yerlerin Değerlendirilmesi ile Hazineye Ait Tarım Arazilerinin Satışı Hakkında Kanun'da değişiklik yapan teklif, kabul edilerek yasalaştı.

Yasaya göre, hak sahiplerine doğrudan satılacak taşınmazların bedeli, taşınmazın 400 metrekareye kadar olan kısmı için rayiç bedelin yüzde 50'si; fazlası için rayiç bedelin yüzde 70'i üzerinden hesaplanacak.

Birden fazla taşınmazda hak sahibi olunması halinde, yüzde 50 satış bedeli hesaplaması, hak sahibinin tercih edeceği sadece bir taşınmaz için uygulanacak.

Bir taşınmazdaki hak sahipliğinin devredilmesi halinde yüzde 50 satış bedelinin hesaplanması, taşınmazın sadece 400 metrekaresi için ve hak sahipleri hisseleri oranlanarak uygulanacak. 

Daha önce başvuru bedeli yatırmadan yapılan başvurular ile bundan sonra yapılacak başvurular, başvuru bedeli alınmaksınız geçerli kabul edilecek. 

Önceki kanunda, 2-B arazisinin satış bedelinin tamamı rayiç bedelin yüzde 70'i üzerinden hesaplanıyordu. 

Bu düzenleme özel değil

Teklifin görüşmelerinde milletvekillerinin sorularını yanıtlayan Başbakan Yardımcısı Bekir Bozdağ, rayiç bedellerin yüksekliğine ilişkin eleştiriler üzerine, "Rayiç bedelin tespiti ve buna ilişkin gerekli kontroller objektif kriterler uygulanarak yapılıyor. Türkiye'nin her yerinde rayiç bedelin olması mümkün değildir. Bu düzenleme özel değil, ülke genelinde uygulanacak genel bir düzenlemedir'' diye konuştu.