TİM, ihracat rakamlarını açıkladı
Türkiye İhracatçılar Meclisi'nin (TİM) verilerine göre, kasım ayında ihracat geçen yılın aynı ayına göre, yüzde 20 artışla 12 milyar 771 milyon dolar oldu. İhracat, yılın 11 ayında ise geçen yılın aynı dönemine göre, yüzde 13,6 artışla 139 milyar 49 milyon dolara ulaştı. TİM Başkanı Mehmet Büyükekşi, kasım ayı ihracat rakamlarını Sakarya Ticaret ve Sanayi Odası'nda (SATSO) düzenlediği toplantıda açıkladı.  Buna göre, kasım ayında ihracat geçen yılın aynı ayına göre, yüzde 20 artışla 12 milyar 771 milyon dolar oldu. Yılın 11 ayındaki ihracat da yüzde 13,6 artışla 139 milyar 49 milyon dolara ulaştı. Son 12 aylık dönemdeki ihracat ise yüzde 12,9 artışla 151 milyar 526 milyon doları buldu.

TİM Başkanı Büyükekşi, "İhracatımız yıl sonunda, hedeflenen 150 milyar doların üzerinde olacak. Daha şimdiden son 12 ay itibarıyla 151,5 milyar dolardayız" dedi.

Sakarya Ticaret ve Sanayi Odası'nda (SATSO) düzenlediği basın toplantısında kasım ayı ihracat rakamlarını açıklayan Büyükekşi, dünyadaki riskler sürerken Türkiye'de olumlu gelişmeler yaşandığına işaret ederek, 18 yıl aranın ardından Türkiye'nin "yatırım yapılabilir ülke" kredi notu aldığını hatırlattı.

Büyükekşi, gelecek dönemde, diğer kurumların da Türkiye'nin kredi notunu "yatırım yapılabilir ülke" seviyesine çıkarmasını beklediklerini ifade ederek, bu şekilde Türkiye ekonomisine güven ve beklentinin daha da artacağını bildirdi.

"Bizim de bu ilgiden azami fayda sağlamamız gerektiğine inanıyoruz" diyen Büyükekşi, "Bu noktada birtakım risklerin de mevcut olduğunu düşünüyoruz. Türkiye'nin kredi notunun artması ile ihracatımız açısından oluşabilecek iki önemli risk bulunuyor. Bunlardan biri, Türkiye'ye yönelik sıcak para girişi ve ikincisi de Türk lirasının aşırı değerlenmesidir. Biz bu risklerin iyi yönetilmesini bekliyoruz" ifadelerini kullandı.

Büyükekşi, Merkez Bankası'nın hazırlıklı olduğunu ve gerekli önlemleri zamanında aldığını kaydederek, aynı politikaların gelecek dönemde de sürdürmesinin en büyük temennileri olduğunu dile getirdi. Türkiye'nin cari açığını iyi yönetmesi gerektiğini vurgulayan Büyükekşi, şöyle devam etti:

"Çünkü büyümek için kaynak gerekiyor. Oysa kaynak için gerekli olan yurt içi tasarruf oranımız maalesef düşük. Dolayısıyla Türkiye, büyümek için yurt dışından gelecek kaynağa ihtiyaç duyuyor. Dışarıdan gelen paranın kalitesini yönetmek ise bizim elimizde. Eğer biz bu parayı portföy yatırımları yerine, reel sektör yatırımlarına yönlendirebilirsek, işte o zaman cari açık riskini azaltmış oluruz. Bunun için sürekli olarak yatırım ortamını iyileştirmemiz gerektiğini düşünüyoruz. Büyümeye en büyük katkıyı ihracat yapıyor." 

"Ekonomideki dengelenmede ihracatın katkısı önemli seviyeye ulaştı"

Büyükekşi, yıllık büyüme hedeflerinin büyük bölümünün ihracat sayesinde gerçekleşeceğini anlatarak, ihracatın ekonomik büyümede önemli olduğunu ifade etti.

"Ekonomideki dengelenmede ihracatın katkısı önemli seviyeye ulaştı" diyen Büyükekşi, 2012 yılında yüzde 3 olması beklenen büyümenin en az 2,5 puanının ihracattan geldiğinin anlaşıldığını, 2013 yılında da büyümenin önemli bölümünün ihracattan gelmesini beklediklerini söyledi.

Türkiye'nin 2013'te orta vadeli 158 milyar dolar ihracat hedefine ulaşmasının büyük önem taşıdığına dikkati çeken Büyükekşi, gelecek yıl bankaların kredi hacminde genişlemenin yine sınırlı olacağını ifade etti. Büyükekşi, bu nedenle yüzde 12 ve 15 arasında bir genişleme tahmin edildiğine işaret ederek, "Biz daha önce ihracat kredilerinin genel kredi genişlemesinden muaf tutulması gerektiğini ifade etmiştik. Bunu bir kere daha tekrarlamak istiyoruz çünkü ihracata verilen destek; üretime verilen, istihdama verilen destektir" diye konuştu.

"İhracat, yoluna tempolu devam ediyor"

Türkiye'nin 2023 yılı için belirlediği 500 milyar dolar hedeflerine emin adımlarla ilerlediğini vurgulayan Büyükekşi, açıklanan rakamların Türkiye'nin 2023 yılı için belirlediği ihracat hedefine ulaşmasında önemli bir kilometre taşı olacağını söyledi. Büyükekşi, Türkiye'nin ihracatta hız kesmeden yoluna devam ettiğini anlatarak, "Yılın ilk 11 ayında ihracatımız yüzde 13,5 artış gösterdi. Kasım ayında da son derece güzel bir başarı yakaladık. Bu rakamlara ulaşmamızda, AB pazarında yakaladığımız kısmi toparlanma da faydalı oldu" diye belirtti.

"AB'ye ihracatımız kasım ayında yüzde 17 artış gösterdi" diyen Büyükekşi, "Bu artış bizi önümüzdeki sene için ümitlendiriyor. AB'de yaşadığımız kayıpları hızla telafi edeceğimize inanıyoruz. Alternatif pazarlardaki başarımız kasım ayında da sürdü. Afrika'ya ihracatımız kasım ayında yüzde 34 artarken, Bağımsız Devletler Topluluğu'na ve Ortadoğu'ya yüzde 24 ihracat artışı yakaladık" ifadelerini kullandı.

Büyükekşi, AB ülkelerine ihracatta artış sağladıklarını belirterek, kasım ayında Almanya'ya ihracatın yüzde 10, İngiltere'ye yüzde 25, Hollanda'ya yüzde 37, İtalya'ya yüzde 7, Fransa'ya ise yüzde 4 ihracat artışı yakaladıklarını bildirdi.

İhracatını en çok artıran şehir Gaziantep

Ekonomik krizdeki Yunanistan'a ihracatın yüzde 47, İspanya'ya yüzde 21 artış gösterdiğine dikkati çeken Büyükekşi, Irak'a yüzde 42, Rusya'ya yüzde 28, Çin'e yüzde 51, ABD'ye yüzde 33, Azerbaycan'a yüzde 38, Libya'ya yüzde 250 ve Brezilya'ya yüzde 83 ihracat artışı yakaladıklarını söyledi. Büyükekşi, kasımda ihracat rakamlarının büyük artış gösterdiğini vurgulayan, "Kasım ayında ihracatımız, geçen yılın aynı ayına göre yüzde 20 artarak 12 milyar 771 milyon dolar olarak gerçekleşirken, yılın ilk 11 ayında yüzde 13,6 artışla 139 milyar 49 milyon dolara ulaştı. Son 12 aylık dönemde ihracatımız yüzde 12,9 artışla 151 milyar 526 milyon dolara ulaştı" şeklinde konuştu.

Kasımda ihracatını en çok artıran şehrin yüzde 43'lük artışla Gaziantep olduğunu belirten Büyükekşi, Gaziantep'in ardından Kocaeli ve Denizli'nin ihracatının da yüzde 31 arttığını aktardı. Büyükekşi, AB'ye ihracattaki artışın önemli olduğunu vurgulayarak, sözlerini şöyle tamamladı:

"İhracatımız bu ay alternatif pazarlarımızdaki başarının devamı ve kısmi AB toparlanması ile iyi bir ay geçirdi. İhracattaki yukarı trend devam ediyor. Bu trendin aralık ayında da sürmesini bekliyoruz. İhracatımız yıl sonunda, hedeflenen 150 milyar doların üzerinde olacak. Daha şimdiden son 12 ay itibarıyla 151,5 milyar dolardayız."