Et ithal edilmesine üzüldü çiftlik kurdu
 
 Afyonkarahisar’ın Emirdağ ilçesinde yaşayan girişimci İlhan Şimşek, tarım ve hayvancılıkta kendine yeten ülkelerden biri olan Türkiye’nin et ithal eder duruma gelmesine üzüldüğünü söyledi. Türkiye’de 2002 yılı öncesine uygulanan politikalar nedeniyle sütün para kazandırmadığını, hatta üreticilerin sütleri dökmek zorunda kaldığını belirten Şimşek, bunun sonucu olarak sağımlık hayvanların kesime verildiğini bildirdi. 
 Söz konusu kesimler yüzünden 2008’den sonra et sıkıntısı oluştuğunu ve Türkiye’nin et ithal etmeye başladığını anlatan Şimşek, duyarlı bir vatandaş olarak kendisini sorumlu hissedip besiciliği teşvik etmek için araştırmalar yaptığını ifade etti. 
 "Üretim yoksa, hayvanlar doğurmuyorsa, insanlar süt hayvancılığına yatırım yapmıyorsa, bunların doğal sonucu olarak yerli et üretiminin durma noktasına geleceği açıktır" diyen Şimşek, çiftçilik yaptığı Sivas’tan Afyonkarahisar’a gelip Tarım ve Kırsal Kalkınmayı Destekleme Kurumu’nun (TKDK) desteklerinden yararlanarak 100 büyükbaş hayvan ve ayda 100 ton süt işleme kapasiteli çiftlik kurduğunu dile getirdi. 
 YEMİ DE KENDİSİ ÜRETİYOR
  
 Şimşek, Türkiye’nin et ithal eden durumdan ihraç eden konuma gelmesi gerektiğini ve bu hedef için süt fiyatlarının 1 liranın üzerinde olmasına ihtiyaç duyulduğuna dikkati çekerek, şöyle konuştu: "Besicilikte maliyetleri, yem fiyatları yükseltiyor. Kaba yem fiyatlarındaki aşırı artış, yem üretiminin önemini ortaya koydu. Enerji ve protein değeri olmayan samanın kilosu yaz mevsiminde 50-60 kuruş, şimdi ise 1 lira seviyelerinde. Bu ürünü kendiniz üretirseniz maliyeti tonda 50-55 lira seviyesine geliyor. Yemini kendisi üretenle dışarıdan alan arasında maliyetlerde yüzde 30 gibi bir fark oluşuyor. Kendi yeminizi kendiniz üretmeniz, bir mecburiyet haline geldi. Bunu görerek yatırımı hayata geçirdiğimiz 70 bin dönüm arazinin çevresindeki bölümlerde yemlik bitki tohumları ektik." 
 Çiftliğinde teknolojiden en üst düzeyde yararlandığı bilgisini veren Şimşek, bölgede örnek bir işletme haline gelmeyi ve tecrübelerini diğer işletmecilerle paylaşarak ülke ekonomisine katkıda bulunmayı amaçladığını sözlerine ekledi. 
 AA