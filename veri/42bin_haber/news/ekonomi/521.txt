'Ne zaman emekli olurum' yaz cebine gelsin
Sosyal Güvenlik Kurumu (SGK) Başkanı Fatih Acar, Ocak ayından itibaren vatandaşların sosyal güvenlik ile ilgili sorularını kısa mesaj (SMS) yoluyla sorabileceğini ve anında cevap alabileceğini açıkladı.
Fatih Acar, Türkiye Genç İşadamları Derneği (TÜGİAD) Ankara şubesinde işadamları ile bir araya geldi. İşadamlarına yaptıkları çalışmalar hakkında bilgi veren Acar, bazı hizmetlerine cep telefonu üzerinden kısa mesaj ile ulaşılmasına imkan tanıdıklarını ifade etti. SGK Başkanı, "Vatandaş telefonunun mesaj bölümüne adını, soyadını, TC numarasını ve öğrenmek istediği konuyu SMS olarak yollayınca, soruların cevabını alabilecek. Örneğin adını, soyadını, TC numarasını yazıp SGK'ya 'Ne zaman emekli oluyorum' diye mesaj atınca, ne zaman emekli olacağını öğrenebilecek. Yine aynı şekilde 'Kaç gün prim ödedim?' diye mesaj atınca kaç gün prim ödediğini anında SMS yoluyla öğrenebilecek. Bu şekilde 2013 yılında vatandaşa ani hizmet sunabilen interaktif sistem gelecek." dedi.

 Emeklilik yaşına dair açıklama yapan Fatih Acar, 2046 yılında ortalama yaşam süresinin 81 yıla çıkacağının öngörüldüğünü belirterek, bu yüzden emeklilik yaşının 65'e yükselttiklerini belirtti. Emekli olmak için pirim ödeme gün süresinin 9 binden, 7 bin 200'e düşürdüklerini bildiren SGK Başkanı, güncelleme katsayısını da TÜFE ile gelişme hızının yüzde 30'unu çarparak yeniden düzenlediklerini söyledi.

 TÜİK'LE İŞBİRLİĞİ YAPARAK KAYIT DIŞILIĞI ÖNLEYECEĞİZ

 'Türk coğrafi bilgi sistemlerini' kullanarak kayıt dışılığı önleyeceklerini dile getiren Fatih Acar, "Türkiye İstatistik Kurumu'ndaki elektrik, su, doğal gaz aboneliklerini kontrol ederek kayıt dışı iş yerlerini tespit edeceğiz." diye konuştu.

 SGK Başkanı Acar, hem kendi hem diğer bakanlıklardaki denetim elemanlarının kayıt dışı istihdam ile ilgili bilgilere daha rahat erişebilmeleri için 'Elektronik Denetim Defteri'nin kurulacağını kaydetti. Aynı şekilde hastanede tedavi görmediği halde tedavi görüyor gibi gösterenleri önlemek adına 'Biyometrik Kimlik Okuma' sistemini getireceklerini dile getiren Acar, "Vatandaş hastaneden hizmet almadan önce, avuç içini okutarak kimlik beyanında bulunacak ve hizmetini öyle alacak." ifadesini kullandı. 

 Geçtiğimiz yıllarda, 'Çalışma ve Sosyal Güvenlik İletişim Merkezi Alo 170'i kurduklarına işaret eden Başkan Acar, "Bu hizmet ilk devreye girdiğinde, çalışanları denetlemek adına, kendim normal bir vatandaş gibi aradım. Ne hikmetse üç kere aramama rağmen her defasında aynı çalışan çağrılarımı karşıladı. Çalışana farklı sorular yönelttim ve SGK adına tatmin edici cevaplar alamadım. Bu yüzden o çalışan şimdi orada çalışmıyor." şeklinde konuştu. 

 2008-2012 yılları arasında toplam tescilsiz sigortalı emekli sayısının bir milyon 231 bin 877 olduğunu bildiren SGK Başkanı, toplam tescilsiz işyerinin 80 bin 507, sahte sigortalı sayısının ise 13 bin 759 olduğunu belirterek kayıt dışı istihdamın yüzde 45'ten yüzde 38'e düştüğünü açıkladı. 

 "EMEKLİ İSTERSE MAAŞINI EVİNE GETİRİRİZ"

 SGK reformları yapılmadan önce emeklilerin kuyruk sırasında beklediğini vurgulayan SGK Başkanı, yeni düzenlemelerle emeklileri daha rahat ettirmeye çalıştıklarına değindi. Başkan Acar, şu an Türkiye'de 10 milyon 400 bin emekli olduğunu söyleyerek, emeklilerin istedikleri takdirde maaşlarını evlerine kadar getirebileceklerini kaydetti.