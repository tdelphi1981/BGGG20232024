AB'den KKTC'ye 27,2 milyon euro mali yardım
Avrupa Birliği (AB) Komisyonu KKTC'ye 27,2 milyon euro yeni mali yardımı onayladı. Komisyon'dan yapılan açıklamada, Kıbrıs'ın yeniden birleştirilmesi hedefi doğrultusunda ekonomik entegrasyonu teşvik edecek yardımın hayvan hastalıklarının azaltılmasından çevrenin korunmasına, yolların güvenliğinin artırılmasından kültürel mirasın korunmasına ve sivil toplumun desteklenmesine kadar farklı alanlarda kullanılacağı belirtildi.

Genişlemeden sorumlu AB Komisyonu Üyesi Stefan Füle, "Bu yeni fon AB'nin Kıbrıs Türk toplumunun ekonomik entegrasyonuna sağlam taahhüdünü yansıtıyor. İki toplum arasında diyalog ve müşterek zenginleşmeyle Ada'nın gelecekte yeniden birleştirilmesini desteklemeye devam ediyoruz" dedi.

AB Komisyonu, 2006 yılından itibaren KKTC'ye yapılan mali yardımın 320 milyon euroyu aştığını bildirdi.