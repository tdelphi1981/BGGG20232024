Thyssen, 4 bin kişiyi işten çıkaracak
Avrupa'nın en büyük, dünyanın sayılı demir-çelik işletmelerinden Thyssen Krupp yanlış yatırımlarının faturasını işçilere çıkaracak. Enflasyon oranının yüzde 70 civarında olduğu Brezilya ve ekonomik krizden etkilenen ABD'deki yatırımlardan 12 milyar Euro zarar eden firma, yaklaşık 4 bin çalışan ile yollarını ayıracak.
Avrupa'nın en büyük demir-çelik firmalarından Thyssen Krupp alarm veriyor. Firma son yıllarda Brezilya ve ABD'de yaptığı yatırımlardan sonra 12 milyar Euro zarara uğradı. Yönetimin büyük bölümü tazminatlarını alarak işten çıkarılırken, işe başlayan 52 yeni yönetici ise firmayı bu büyük sorunla birlikte devralmış oldu.

Problemi ortaklarına ve hissedarlarına en az şekilde hissettirmek için alınan tedbirler ise basına sızmış durumda. Bu tedbirler kapsamında fatura, Thyssen Krupp'u dünya firması haline getiren işçilere kesilecek. Alınan kararla Tyssen'a bağlı firmalardan yaklaşık 4 bin kişi işinden olacak. İşçi sendikası IG METAL ise birtakım tedbirler alarak üyelerinin bu çıkışlardan en az şekilde etkilenmesini sağlamaya çalışıyor.

"VEFA BU MU?"

IG Metal, Thyssen Krupp işci yöneticilerinden Annegret Finke ve Ali Güzel yönetimin büyük bir hata yaptığını dile getirdi. Enflasyonu yüzde 70 olan bir ülkeye yatırımın normal karşılanmasına anlam veremediklerini söyleyen Finke ve Güzel, "ABD'deki otomobil ve ekonomik kriz de demir-çelik işletmemizi vurunca korkulan oldu ve 12 milyar Euro zarara uğradık. Biz sendika olarak yatırım yerine Almanya'daki işletmelerin modernizasyonunu istedik ve yeni yerler için yatırım yapılmasını teklif ettik. Bizi dinlemedikleri için sonuç ortada." dedi.

2014 sonuna kadar 4 bine yakın işçinin işinden olacağını kaydeden işçi yöneticileri, "Bu işçiler Tyssen'i emekleri ile yükselterek geliştirdiler. Vefa örneği bu mu olacaktı?" şeklinde konuştu.

SENDİKA HAREKETE GEÇTİ

Thyssen Krupp'un aldığı karar üzerine IG Metal işçi temsilcilerinden oluşan 'Kulturmittler' adlı sosyal kuruluş, işçilerinin kendisini savunması için toplantılar gerçekleştiriyor. Kuruluşun yöneticilerinden Ali Güzel ve Vedat Akyün, "Thyssen Krupp Steel AG yönetimi 500 milyon Euro'luk bir tasarrufa gitmek istiyor. Bunun için işci çıkarma planları hazır. Zarar eden firmalara her gün 3 milyon Euro yardım gidiyor. Bu firmaları satın almak için basında birtakım haberlerde çıktı. Bu batık firmalara 2,5 milyar Euro değer biçiliyor. Yeni yönetim hissedarlarını sakinleştirmek için işçi çıkarmaları gündeme getirdi. Bizler bunun karşısındayız." açıklamasını yaptı.

Sendikacıların bir yol haritası çizmek zorunda olduğunu kaydeden işçi temsilcileri, "Bu firmada babalarımız çalıştı. Şimdi bizler çalışıyoruz. Gelecekte çocuklarımız çalışamayacak. Erken emeklilik yasası cazip hale getirilip uygulanmaya konulmalı." şeklinde konuştu.