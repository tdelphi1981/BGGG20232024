Banka kredisindeki kesintileri kuruşu kuruşuna geri aldı
Bir öğretmenin bankadan çektiği 47 bin 500 lira krediye istinaden çeşitli nedenlerle kesilen 3 bin 785 lira 66 kuruşun iadesine karar verildi. AA muhabirinin edindiği bilgiye göre, öğretmen Mümin Küçükyüksel (36), 2009 yılında bir bankadan 47 bin 500 lira konut kredisi çekti. 

Banka, Küçükyüksel'den kredi kullanım bedeli adı altında bin 675 lira kesti. 

Küçükyüksel, kredi faizleri düşünce ikinci kez bankaya giderek kredi yapılandırmasına başvurdu. Yapılandırma işlem bedeli için de kendisinden 930 lira alındı.

Daha sonra Küçükyüksel'den bu kez krediyi erken ödediği ve vadesinden önce ödeme yaptığı için 871 lira 81 kuruş kesildi. 

Banka, hayat sigortası için 103 lira 7 kuruş, ipotek fek işlemi için 105 lira, konut sigortası için 100 lira 78 kuruş olmak üzere toplam 308 lira 85 kuruş daha kesinti yaptı.

Avukatlara giden, Tüketiciler Birliği'ne danışan ve kendi durumuyla ilgili emsal kararları araştıran Küçükyüksel, alınan bedellerin haksız ve hukuka aykırı olduğu düşüncesiyle bankaya gitti.

Küçükyüksel, bankada kendisine, kesintileri geri alamayacağının ifade edilmesi üzerine Konya-Ereğli Kaymakamlığı Tüketici Sorunları Hakem Heyeti Başkanlığı'na başvurdu.

Mümin öğretmenin yaptığı 5 ayrı şikayet de kabul edildi. Ereğli 2. Asliye Hukuk Mahkemesi, Tüketici Mahkemesi sıfatıyla farklı zamanlarda verdiği kararlarla, tüm kesintilerin tekrar Küçükyüksel'e geri ödenmesini istedi. 

Küçükyüksel, çeşitli nedenlerle kesilen 3 bin 785 lira 66 kuruşu geri aldı.

Hakkını aradı

Kredi çektikten sonra kararlı bir hukuk mücadelesi başlatan 12 yıllık öğretmen Mümin Küçükyüksel, AA muhabirine yaptığı açıklamada, hukuki açıdan haklı görüldüğü için mutlu olduğunu söyledi.

Kendisi gibi çok sayıda insanın bu şekilde mağdur edildiğini dile getiren Küçükyüksel, "Ben sadece hakkımı aradım. Herkes hakkını aramalıdır. Ben kesilen paranın tamamını kuruşu kuruşuna geri aldım. Bu mücadelem umarım herkese örnek olur. Hukuki açıdan kazanılmış büyük bir mücadeleyi yürüttüm. Yaptığım araştırmalara göre Türkiye'de krediyi erken ödediği ve vadesinden önce ödeme yaptığı için kesilen paranın iadesini alan ilk kişilerden biri olduğumu düşünüyorum" diye konuştu.

Tüketiciler Birliği Genel Başkan Yardımcısı Mustafa Dinç de bankaların yaptığı bu tür kesintiler karşısında, tüketicilerin her zaman hakkını araması gerektiğine dikkati çekti.