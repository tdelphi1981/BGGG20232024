Altın fiyatları dip yaptı
Uluslararası piyasada altının ons fiyatı düşüşünü devam ettirerek 21 Ağustos 2012 tarihinden beri gördüğü en düşük seviye olan 1.625,72 dolara geriledi.
Hafta başında analistlerin önemli destek olarak nitelendirdikleri 1.650 dolar seviyesini aşağı yönlü kıran altının onsu, alçalan kanaldaki hareketini devam ettiriyor. Bugünkü düşüşle geçtiğimiz hafta sonuna göre yaklaşık yüzde 2,5 oranında değer kaybeden altının ons feyatı, yılbaşından bu yana ise yaklaşık yüzde 3 geriledi.

Altın ve Para Piyasaları Uzmanı Mehmet Ali Yıldırımtürk de, altındaki değer kaybıyla ilgili olarak, büyük fonların ve para piyasalarında isminden sıkça söz edilen piyasa oyuncularının portföylerindeki pozisyonlarını azaltmasıyla gelen satışların düşüşte etkili olduğunu belirtti.

Altın fiyatlarında sert düşüş sonrası gelen tepki alımlarının zayıf kaldığını ifade eden Yıldırımtürk, alçalan trend içindeki dalgalı seyrin devam ettiğini vurguladı.

Yıldırımtürk, Rusya ve Çin merkez bankalarının rezerv çeşitlendirme amaçlı altın alımlarının sürekli olmadığına ve bu altınların piyasaya geri dönüşü olmadığı için fiyatın yükselmesinden ziyade, zaman zaman düşüşü frenlediğine dikkati çekti.

Merkez bankaların altın alım haberlerinin önceki yıllarda olduğu kadar piyasalardan tepki bulmadığını söyleyen Yıldırımtürk, 'Bugün Moskova'da başlayan iki günlük G20 toplantısının iyimserliğinin, hafta sonu riskini almak istemeyen fonların satışlarını zayıflatmasıyla altın fiyatı haftayı düşüşle kapatabilir. Teknik olarak altının ons fiyatı 1.635 doların altında kaldığı sürece 1.618 dolar desteğini test edebileceğini düşünüyorum' öngörüsünde bulundu.