Türk Telekom'un yüzde 6.68'i halka arz edilecek
Bakanlar Kurulu, Türk Telekom'un Hazine mülkiyetinde bulunan toplam yüzde 6,68 oranındaki hissesinin "halka arz" yöntemiyle özelleştirilmesine karar verdi. Bakanlar Kurulu'nun konuya ilişkin kararı, Resmi Gazete'nin bugünkü sayısında yayımlandı.

Buna göre, toplam yüzde 6,68 oranındaki Türk Telekom hissesinin satış yöntemiyle özelleştirilmesi, satışın halka arz suretiyle gerçekleştirilmesi ve halka arz işleminin 31 Aralık 2013 tarihine kadar tamamlanmasına karar verildi. 

Halk arz edilecek hisselerin yüzde 10'u Türk Telekom ve T.C. Posta ve Telgraf Teşkilatı Genel Müdürlüğü çalışanları ile küçük tasarruf sahiplerine ayrılmasına da karar verildi.

Halk arz işleminde yurtiçi ve/veya yurtdışı sermaye piyasalarında satış ile buna ilişkin zamanlamanın piyasa şartlarına göre tespiti ve ek satış hakkının kullanılabilmesi hususları Türk Telekom İhale Komisyonu tarafından belirlenecek.

Halka arz işleminde özendirici imkanların kullanılmasına da piyasa şartlarına göre Türk Telekom İhale Komisyonu tarafından karar verilecek.