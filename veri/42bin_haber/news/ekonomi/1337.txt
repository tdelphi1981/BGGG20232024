İlk yerli otobüs yollarda
İlk kez Busworld Turkey 2012 Fuarı'nda görücüye çıkan ve tasarımı Türk mühendisler tarafından yapılan yüzde yüz yerli ilk Türk otobüsü Karat, İstanbul yollarına çıkmaya hazırlanıyor. TCV'nin tasarımını yaptığı 24 otobüs İstanbul Otobüs A.Ş.'ye teslim edildi. Çevre dostu otobüslerin 52 ayrı hatta İstanbullulara hizmet vereceği bildirildi.
Ticari araç sektörüne yönelik tasarım ve üretim faaliyetleri gerçekleştiren TCV, kurulduktan kısa bir süre sonra Türk mühendislerinin çalışmasıyla kent içi toplu ulaşıma yeni bir soluk getirecek olan Centravel'i üretti. Wabco Almanya'dan fren ve süspansiyon sistemleri, TÜV SGS ile homologasyon onayları alınan ve bir milyon km testini de başarıyla tamamlayan Centravel, ilk kez Busworld 2012 Fuarı'nda görücüye çıktı.

Türk imzası taşıyan ilk otobüs ünvanıyla katıldığı fuarda ilgi odağı haline gelen CNG yakıtlı (Doğalgaz) Karat'ın seri üretimine geçen TCV, ilk teslimatı İstanbul Otobüs A.Ş.'ye yaptı. Özürlülere uygun bir şekilde alçak tabanlı dizayn edilen 27'si oturan 110 yolcu kapasiteli Karat, önümüzdeki günlerde İstanbul yollarında boy göstermeye başlayacak.

İlk teslimatı yapmanın onurunu yaşadıklarını belirten TCV Genel Müdürü Timuçin Bayraktar,

TCV'nin kısa bir süre içinde ülkenin önde gelen araç üreticileri arasına girmek yönündeki hedeflerine de emin adımlarla ilerlediğini söyledi. Bayraktar, Türk mühendislerince tasarımı yapılan Karat'ı Avrupa yollarına çıkarmak için görüşmelerin sürdüğünü açıkladı.