Kapasite kullanımı düştü
Kapasite kullanım oranı, kasım ayında geçen yılın aynı ayına göre 2,9 puan azalarak, yüzde 74,0 seviyesinde gerçekleşti 
 İmalat sanayi genelinde kapasite kullanım oranı, kasım ayında geçen yılın aynı ayına göre 2,9 puan azalarak, yüzde 74,0 seviyesinde gerçekleşti. 
 Merkez Bankası tarafından düzenlenen ve kasım ayında imalat sanayinde faaliyet gösteren 2 bin 585 işyerinin katılımıyla gerçekleştirilen imalat sanayinde kapasite kullanım oranı sonuçları açıklandı. 
 Buna göre, geçen yılın kasım ayında yüzde 76,9 olan kapasite kullanım oranı, 2012 Kasım ayında yüzde 74,0 olarak belirlendi. Kapasite kullanım oranı geçen yılın aynı dönemine göre 2,9 puan azaldı. 
 İmalat sanayi genelinde mevsimsel etkilerden arındırılmış kapasite kullanım oranı bir önceki aya göre 0,4 puan azalarak 72,7 seviyesinde gerçekleşti. 
 İmalat Sanayi Kapasite Kullanım Oranı çalışması, imalat sanayi sektöründe faaliyet gösteren iş yerlerinin anket döneminde mevcut fiziki kapasitelerine göre fiilen gerçekleşen kapasite kullanımlarının belirlenmesi amacıyla yapılıyor.