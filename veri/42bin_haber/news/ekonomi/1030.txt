Milli Piyango'yu kazandığını öğrenince bayılmış!
Milli Piyango yılbaşı özel çekilişinde büyük ikramiyenin isabet ettiği 4 talihliden birinin Mersin'de yaşayan 25 yaşındaki özel güvenlik görevlisi Şahin Özdemir, olduğu belirtildi. Merkez Akdeniz ilçesine bağlı Kazanlı Mahallesinde yaşayan ve kameralara konuşmayı reddeden talihlinin babası Ökkeş Özdemir (55), AA muhabirine yaptığı açıklamada, 7 çocuk sahibi olduğunu ve bu çocuklarını çeşitli sıkıntılarla büyüttüğünü söyledi.

Yaklaşık 15 yıl önce Gaziantep'ten Mersin'e taşındıklarını ifade eden Özdemir, oğlu Şahin'in gelini Nevin ve diğer 3 oğluyla ikramiyeyi almak için Ankara'ya gittiğini belirterek, ikramiyeyle ilk önce Şahin'e ve diğer çocuklarına ev alacaklarını kaydetti.

Kalan parayla tüm ailenin rahat edebileceği bir iş yeri açmayı planladıklarını dile getiren Özdemir, ''Allah yüzümüze baktı. Artık yoksulluktan kurtulduk'' diye konuştu.

Bu arada Şahin Özdemir'in bileti Adana'da yaşayan yakınlarına aldırttığı öğrenilirken, evin çevresinde polis ekiplerinin de güvenlik tedbiri aldıkları gözlendi.

İkramiyeyi öğrenince bayılmış

Şahin Özdemir'in çalıştığı akaryakıt dolum tesisinin sahibi Şerafettin Kadıoğlu da, Özdemir'in zorluklarla hayatını sürdüren bir kişi olduğunu belirterek, ikramiyenin böyle birine çıkmasından dolayı mutluluk duyduklarını söyledi.

Özdemir'in biletine ikramiye isabet ettiğini 1 Ocak Salı günü iş yerinde öğrendiğini anlatan Kadıoğlu, ''Şahin, ikramiyeyi ilk öğrendiğinde bayılıp kalmış. Sonra arkadaşlarının yardımıyla kendine gelen Şahin, olayı internetten doğrulatınca, sevincini ilk önce arkadaşlarıyla paylaşıp evine gitti'' dedi. 

Kadıoğlu, Şahin'in ailesiyle dün bir araya geldiklerini belirterek, şöyle devam etti:

''Ailesinin anlattığına göre, Şahin'in bu zamana kadar küs olduğu bazı aileler, Şahin'i görmek için evlerine gelmiş. Adeta Şahin'in akraba sayısı bir anda arttı. O kadar çok kişi aramaya başladı ki, telefonunu tamamen kapatmaya başladı. Şimdi de bileti tahsil etmek için Ankara'ya gitti. İnşallah Şahin parayı iyi değerlendirip, rahat bir yaşantı sürer.''