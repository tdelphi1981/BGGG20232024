Dev ihale nereleri kapsıyor?
Köprü ve otoyolların özelleştirme ihalesinde nihai pazarlık görüşmesi yarın yapılacak. Özelleştirme işlemi, tek paket halinde, işletme hakkının verilmesi yöntemiyle ve fiili teslim tarihinden itibaren 25 yıllık süre için gerçekleştirilecek.

En büyük özelleştirme işlemlerinden biri olan köprü ve otoyol özelleştirmesi ihalesine 3 konsorsiyum katılacak. 

Bunlar, "Nurol Holding AŞ - MV Holding AŞ - Alsim Alarko Sanayi Tesisleri ve Ticaret AŞ - Kalyon İnşaat Sanayi ve Ticaret AŞ - Fernas İnşaat AŞ Ortak Girişim Grubu", "Koç Holding AŞ - UEM Group Berhad - Gözde Girişim Sermayesi Yatırım Ortaklığı AŞ Ortak Girişim Grubu" ve Autostrade Per I'Italia SPA - Doğuş Holding AŞ - Makyol İnşaat Sanayi Turizm ve Ticaret AŞ - Akfen Holding AŞ Ortak Girişim Grubu" olacak. 

Özelleştirme İdaresi Başkan Vekili Ahmet Aksu, köprü ve otoyol özelleştirmesiyle ilgili olarak, "Amacımız, özelleştirme sonrasını tamamen başıboş bırakmak değil, hem fiyatların kontrolünün kamuda kalmasını sağlamak hem de o yolların standartlarını en üst seviyede tutacak yatırımların özel sektör eliyle yapılmasını kontrol edecek bir mekanizmayla özelleştirmek" şeklinde değerlendirmede bulunmuştu.

Özelleştirmenin ardından köprü ve otoyolların bakım ve onarımı dahil bütün maliyetlerin özel sektör tarafından sağlanacağını ifade eden Aksu, Ulaştırma Denizcilik ve Haberleşme Bakanlığı ile Karayolları Genel Müdürlüğü'nün bu faaliyetleri denetleyeceğini açıklamıştı.

İhale nereleri kapsıyor

İhale, Karayolları Genel Müdürlüğü'nün sorumluluğunda olan, yapım, bakım, onarım ve işletimini üstlendiği, bağlantı yolları ile birlikte, "Edirne-İstanbul Ankara Otoyolu", "Pozantı-Tarsus-Mersin Otoyolu", "Tarsus-Adana-Gaziantep Otoyolu", "Toprakkale-İskenderun Otoyolu", "Gaziantep-Şanlıurfa Otoyolu", "İzmir-Çeşme Otoyolu", "İzmir-Aydın Otoyolu", "İzmir ve Ankara Çevre Otoyolu", "Boğaziçi Köprüsü", "Fatih Sultan Mehmet Köprüsü ve Çevre Otoyolu", bunlar üzerindeki hizmet tesisleri, bakım ve işletme tesisleri, ücret toplama merkezleri ve diğer mal ve hizmet üretim birimleri ile varlıklarını (OTOYOL) kapsıyor.

Özelleştirmeyle kazaların azaltılması da öngörülüyor

Otoyollar ve köprülerin özelleştirilmesinin, gerek niteliği itibariyle, gerekse Türkiye'nin geçirmekte olduğu ekonomik yapılanma ve değişim süreci nedenleriyle büyük önem arz ettiğine dikkat çekiliyor. 

Söz konusu otoyollar ve köprülerin özelleştirilmesiyle; elde edilecek özelleştirme bedelinin yanısıra, teknoloji transferi, verimlilik artışı, kaza oranlarında azalış, zaman ve yakıt tasarrufu, çevre kirliliğinin azaltılması gibi faydalar bekleniyor.