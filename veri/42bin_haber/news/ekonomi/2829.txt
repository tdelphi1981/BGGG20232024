Saatlik araç kiralama dönemi başladı
Dünyada çok yaygın olan araç paylaşım sistemi son yıllarda Türkiye'de de popüler hale gelmeye başladı. Özellikle şehir merkezlerinde 3 lira gibi uygun fiyatlarla saatlik araç kiralama imkanı sağlayan sisteme ilgi artıyor.
Türkiye'de bu alanda pazara giren son firmalardan olan Mobicar'ı kurma fikrini üniversiteyi okuduğu Hollanda'da geliştirdiğini anlatan şirket ortaklarından Emir Günel, sistemin Avrupa'da çok yaygın olduğunu söyledi. Konuyla ilgili en büyük araç paylaşım şirketi olan Zipcar'ın kurucularından David Brook'tan danışmanlık aldıklarını ve sistemi Türkiye'ye taşıdıklarını söyleyen Günel, işleyişi şöyle anlattı: 
"Sisteme girmek için yıllık düşük bir üyelik parası alınıyor. Üyelik onaylandıktan sonra isteyenler İstanbul şehir merkezinde araçlarımızın bulunduğu noktalardan gidip araçlarını alabiliyor. Ellerindeki kartları arabanın camına okutunca kapılar açılıyor ve arabayı kullanmaya başlayabiliyorlar. İşleri bitince de aldıkları parka bırakıp gidiyorlar. Üyeler aracı kaç saat kullanırsa o kadar para kredi kartlarından otomatik olarak çekiliyor." 
FİYATLAR 3 LİRADAN BAŞLIYOR 
Mobicarın diğer ortağı Erben Öztürk de üç ayrı tipteki araçlarının şimdilik 5 noktada bulunduğunu ancak bunu en kısa zaman içerisinde artıracaklarını söyledi. Saatlik araç kiralama fiyatlarının 3 liradan başladığını ve müşterilere farklı alternatifler sunulduğunu belirten Öztürk, şöyle devam etti:  
"Bu Türkiye'de çok yeni bir sektör. Sektördeki şirketlerin şimdilik toplam yaklaşık 100 aracı var ama bu sayının hızla artacağını tahmin ediyoruz. İstanbul rahatlıkla 4 bin aracı kaldırabilecek bir şehir. Araç paylaşım sisteminin Avrupa'da 700 bin üyesi var, araç sayısı ise 20 bin. Frost & Sullivan'ın raporuna göre Avrupa'da bu sistem içerisindeki araç sayısının 2020'de 240 bine, üye sayısının da 15 milyona çıkması bekleniyor." 
TOPLU TAŞIMANIN BACAĞI OLMAK İSTİYORUZ 
İstanbul'da toplu taşıma olanaklarının gelişmesinin araç paylaşım sistemine olan talebi artıracağına inandıklarını belirten Öztürk, "Biz araçlarımızı transit noktalara koymaya önem gösteriyoruz ve tamamen toplu taşımanın bir bacağı olmayı istiyoruz. Çünkü insanlar aslında kendi araçlarını kullanmak istemiyor. İstiyoruz ki metroyu, vapuru, tren kullanan insanlar ordan indikten sonra gelip bizim araçları kullansınlar. Amacımız toplu taşıma ile bütünleşmek" dedi.  
Araç paylaşım konseptinin bütün şehir için hayırlı bir konsept olduğunu kaydeden Öztürk, "Çünkü dünyadaki istatistikler gösteriyor ki her bir paylaşım aracı trafikten 15 aracı çekiyor. İstanbul gibi trafikle boğuşan bir şehirde bu herkes için yararlı bir sistem olduğunu düşünüyoruz" diye konuştu.  
ZIPCAR 500 MİLYON DOLARA SATILDI 
'Ortaklaşa tüketim' konseptinin dünyada giderek yayıldığını ve insanların artık genelde sahip olmak yerine ihtiyacı olduğunda kullanma veya 
kiralama yoluna gittiğini kaydeden Emir Günel, araç paylaşımının da bu kapsamda yayıldığını kaydetti. Sistemin batı dünyasında 1987'den beri uygulandığını kaydeden Günel, "Dünyada 1000'i aşkın şehirde çeşitli araç paylaşım şirketleri var. Bu sistemi uygulayan en büyük şirket ise Amerikalı Zipcar. 2000 senesinde kurulan Zipcarı bu yılın başında Avis tam 500 milyon dolara satın alıp büyük ses getirmişti" dedi.  
İlk sene İstanbul üzerine odaklanacaklarını belirten Günel, Mobicar olarak daha sonra İzmir ve Ankara gibi şehirlere de yayılmayı planladıklarını ifade etti.