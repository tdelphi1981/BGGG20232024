İpragaz'ın akaryakıt dağıtımındaki markası: 'GO'
İpragaz, gerçekleştirdiği birçok 'ilk' ve 'en'lerin yanı sıra önemli bir adım daha atarak GO markası ile akaryakıt sektörüne giriyor.
İpragaz, öncülük ettiği LPG'nin yanı sıra başarılarını Avrupa'ya taşıdığı LNG dağıtımı ve geçtiğimiz yıl başlayan 'elektrik toptan satışı'nın ardından akaryakıt alanına da girerek, artık "tek çatı altında komple çözümler sunan" bir enerji markasına dönüşüyor. 
İpragaz Genel Müdür Yardımcısı Eyüp Aratay, "Otomotiv yakıtlarındaki tecrübemiz ve bilgi birikimimizle, bugün enerji puzzle'nın son parçası olan akaryakıta girişin adımını da sizlerin huzurunda atacağız" dedi. Aratay, bu adımın İpragaz için tarihi bir dönüm noktası olduğuna dikkat çekerek, "Bu adımla birlikte İpragaz, enerji pazarındaki tüm ana segmentleri kapsayan ender şirketlerden biri olma yolundaki varlığını da ortaya koymuş olacak. Başka bir deyişle; bugün burada sadece akaryakıt alanına girişimize, akaryakıt markamızı sizlere takdimimize değil, 52 yıllık 'Mavi Dev' İpragaz'ın, bundan sonraki süreçte 'bir enerji sağlayıcı şirket olma' yolundaki dönüşümüne de şahitlik etmiş olacaksınız" açıklamasında bulundu.
İpragaz'ın akaryakıt pazarında yer alması bir 'gereklilik'
Dünyada benzinden daha fazla LPG'nin satıldığı tek ülkenin Türkiye olduğunu belirten Eyüp Aratay, "Türkiye, dünyada LPG'li araç ve istasyon sayılarında 1'nci, tüketim boyutunda ise 2'nci sırada. Bugün Türkiye akaryakıt pazarına baktığımızda, %77'lik motorin, %13'lük LPG ve %10'luk benzin dağılımını görüyoruz. Bu açıdan otomotiv yakıtları arasında LPG'nin yerine bakıldığında; İpragaz gibi LPG konusunda uzmanlaşmış olan bir şirketin akaryakıt pazarında yer almasının da bir gereklilik olduğu karşımıza çıkıyor" dedi. 
GO'nun dağıtım sistemi BADO - Bayi Dostu olacak
İpragaz'ın akaryakıt dağıtımına yönelmesini "4 binden fazla bayiye sahip, 4 milyar litreden fazla otogaz satmış, 17 yıldır otomotiv yakıtları pazarında olan ve ciddi sektörel tecrübesi bulunan bir yapının, bu sektörel tecrübesini biraz daha geliştirerek yeni bir pozisyon alması" olarak açıklayan Aratay, sistemlerinin ise BADO - Bayi Dostu olacağını söyledi. 
GO'nun vizyonu; "yolların en saygın yakıt istasyonu olmak"
GO'nun, 'daha iyisini hak edenlerin yeni nesil yakıt istasyonu' olarak yola çıktığını vurgulayan Aratay, "GO, Sürekli olarak kendini geliştirecek. İpragaz'dan aldığı kültürel genlerle, titizlikle, adanmışlıkla, tutkusuyla, bunu yapmak için yollarda tüketicisiyle müşterisiyle beraber olacak. Markamızın vizyonu; 'yolların en saygın yakıt istasyonu olmak' olacak" açıklamasında bulundu.