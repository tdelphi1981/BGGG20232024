Teknosa hedef büyüttü
Sabancı Holding Perakende ve Sigorta Grup Başkanı Haluk Dinçer, 2023 yılında Avrupa'nın ilk 3 teknoloji perakendecisi arasında yer almasını hedeflediklerini söyledi.
Dinçer, Teknosa'nın 2012 yılı finansal sonuçları ve 2013 yılı hedeflerine ilişkin düzenlenen toplantıda yaptığı konuşmada, Teknosa'nın Sabancı Holding'in en önemli başarı hikayelerinden biri olduğunu anlattı. Dinçer, şunları kaydetti: 
"Teknosa 2012 yılında tam yüzde 40 büyüme ile 2,3 milyar lira net ciro elde etti. Net karda da daha önce borsaya açıkladığımız hedefleri de aşarak, kıyaslanabilir bazda yüzde 50 büyüme ile 50 milyon lira seviyesine ulaştık. Özkaynak verimliliğimiz de oldukça yüzde 30 seviyesinde. Mayıs 2012'de halka arzımızda bize inanarak Teknosa hisselerini alan yatırımcılarımıza ne kadar doğru bir iş yaptıklarını kendilerine gösterdik. Teknosa, teknoloji perakendecilik sektöründe pazarda bir numaralı seviyededir. Gelecekte de liderliğimizi korumayı ve Türkiye sınırı dışına taşıma arzusundayız. Teknosa'nın 2023 yılında Avrupa'nın ilk 3 teknoloji perakendecisi arasında yer almasını hedefliyoruz." 
İçeriği yenilenen teknosa.comun geçen yıl yüzde 200'e yakın ciro artışı gerçekleştirdiğini ifade eden Dinçer, e-ticaret cirosunu her yıl katlayarak büyümeyi sürdüreceklerini söyledi.

Gücümüzü satın almalarla kullanma arzusundayız

Dinçer, yurt içinde faaliyet gösteren 7 tane teknoloji perakende zincirinin bulunduğunu belirterek, Bu sektörde konsolidasyon kaçınılmaz. Bu beklentimizin sonucu olarak bir danışman firma görevlendirdik. Peş peşe yaptığımız 2 yeni satın alma hamlemiz için çalışmalarımız sürüyor. Teknosa, oldukça karlı ve bilançosu güçlü bir şirket. Bu gücümüzü yeni satın almalarla kullanmak arzusundayız. Hedefimiz yalnız Türkiye ile sınırlı değil. Avrupa'da da bazı büyük firmaların el değiştirmesini bekliyoruz. Burada çıkacak fırsatları da yine değerlendireceğiz diye konuştu.

Kızımız' Teknosa'yı İstanbul Borsasına 'gelin' ettik

Teknosa Genel Müdürü Mehmet Nane de yüzde 40 büyüme ile sektörün 2 katından daha fazla büyüme gerçekleştirdiklerini belirterek, Biz geçen sene hedefimizi koyduğumuzda 'yüzde 20 büyürüz' demiştik. KDV hariç 2,3 milyar lira ciro elde ettik. Türkiye'de ilk defa teknoloji perakende şirketi 1 milyar avro sınırını geçti dedi. 
Nane, geçen yılın Teknosa için önemli bir yıl olduğunu anımsatarak, Herkes için teknolojiyi halka arz 'düğünü' ile taçlandırdık. 17 Mayıs'ta kızımızı evlendirdik ve İstanbul Borsası'na gelin ettik. Bunu Euronics gibi bir ortaklıkla taçlandırdık. Gelin kızımıza beşibiryerdeyi Euronics ile taktık. Teknosa dünya perakende ödülünü alan ilk Türk şirketi oldu şeklinde konuştu. 
Mağaza açılmayan 4 ilin kaldığını ve uygun yerler bulunduğunda o illerde de açılabileceğini aktaran Nane, geçen yıl mağazaları 100 milyon kişinin ziyaret ettiğini kaydetti.

E-ticaret ciromuzu 3 kat büyütmeyi hedefliyoruz

Nane, Türkiye'nin 77 ilinde 284 mağaza ile hizmet verdiğini belirterek, şunları söyledi: 
"Geçen yıl depolarımızdan yapılan adet bazında sevkıyat 14 milyon adete ulaştı. Teknosa Turuncu Kart ile 3 milyonun üzerinde müşterimiz var. Bankalardan sonra kart hamili olarak sektördeki en büyük potansiyellerden biri Teknosa'nın. E-ticaret alanındaki yatırımlarımız devam etti. Teknosa.com, e-ticarette organize perakendeciler arasında ilk 3 arasında günde 185 bin kez ziyaret ediliyor. E-ticarette geçen sene 2 kat büyüttüğümüz ciroyu, bu sene 3 katı büyütmeyi hedefliyoruz. Önümüzdeki yılda biz en az 1500 kişiye istihdam sağlamayı öngörüyoruz. 30 bin metrekare civarında net bir satış alanı açmayı düşünüyoruz. Ülkemiz yüzde 4 civarında büyürse bu sene olduğu gibi rekor bir büyüme bekliyoruz." 
Bir gazetecinin, internet satışlarının ciro içindeki payının ne kadar olduğuna ilişkin soruya Nane, Yaklaşık yüzde 2 e-ticaret ciromuz var. 2,3 milyar lira ciroya baktığımızda, yüzde 2 e-ticaret ciromuz var. Konsolide ciro olarak 50 milyon lirayı geçtik diyebiliriz. Hedefimiz 2015 yılında yüzde 10'lara yaklaştırmak yani yüzde 2 olan payını 5 kat arttırmaktır yanıtını verdi. 
 