25 milyon çalışanı ilgilendiren toplantı
Patronlar asıl işlerini de taşerona versin mi vermesin mi? 25 milyon çalışan 'taşeron' olsun mu olmasın mı?
Çalışma ve Sosyal Güvenlik Bakanlığı, hem kamuda hem özel sektörde kangrenleşen bir sorun haline gelen taşeron işçiliğin çözümü için işçi ve patronları bugün Ankara'da bir araya getirdi. Bakan Faruk Çelik başkanlığında yapılan toplantıda taraflar taşeronluğun kapsamı konusunda anlaşamadı. Patronlar, "asıl işler için de taşeronluk sistemi" gelsin, deyince; işçiler, 'bu değişikliği asla kabul etmeyiz. O zaman tamamen yasadan çıksın' deyip masadan kalktı.  
Toplantıya, AKP Milletvekili Mehmet Domaç katılırken, CHP Milletvekili Süleyman Çelebi bakanın geç gelmesini protesto ederek girmedi. Türk-İş Başkanı Mustafa Kumlu, genel sekreter yardımcısını göndermeyi tercih ederken, Hak-İş Başkanı Mahmut Arslan kendi gitmeyi tercih etti. DİSK'i Genel Başkan Yardımcısı Metin Ebetürk temsil etti.  
Patron tarafında ise TİSK adına Genel Sekreter Bülent Pirler, TOBB adına Denizli Ticaret Odası Başkanı Necdet Özer yer aldı.   
Toplantı, 4857 sayılı İş Kanunu'nun ikinci maddesinde yer alan 'alt işveren' 'asıl işveren' tanımı üzerinden başladı ve bitti. İşveren temsilcileri, taşeronluk sisteminin 'asıl işler için de uygulanabilmesi gerektiğini' savundu. Hak-İş ve Türk-İş, kapsamın genişletilmesini asla kabul etmeyeceklerini belirtirken; DİSK 'bir değişiklik yapılacaksa taşeron işçi uygulaması tamamen kaldırılsın' dedi.  
Tanım maddesinde herhangi bir uzlaşma olmadığını gören Bakan Çelik, işverenlerden konuyla ilgili taleplerini yazılı olarak kendilerine sunmalarını istedi ve toplantıyı bitirdi. Kıdem tazminatı fonu ise hiçbir şekilde gündeme gelmedi.  
TASLAK VERİLMEDİ GERGİNLİĞİ 
Bakanlık toplantıda kendi görüşünü taraflara açmadığı gibi yasa taslağı da sunmadı. Ancak hem işçi hem de işveren temsilcileri yasa taslağının verilmemesine tepki gösterdi.  Edinilen bilgiye göre taşeron çalıştırma konusunda bakanlık da işverenler gibi kapsamın genişletilerek, asıl işlerin de taşerona verilmesinden yana duruyor. Ancak asıl işverenin de işçinin özlük haklarından, çalışma süreleri, haftalık ve yıllık izinleri ile iş güvenliğinden sorumlu tutularak, yasada bunu yaptırımlara bağlayacak şekilde değişiklik yapılmasını öneriyor. Kamuda çalışan taşeron işçiler içinse kıdem tazminatının kamu işvereni tarafından ödenmesi hükmünü öneriyor.   
MİLYONLARCA ÇALIŞANI İLGİLENDİRİYOR 
Söz konusu düzenleme yaklaşık 1 milyonu kamuda olmak üzere toplamda 2 milyona yakın taşeron işçi başta olmak üzere bütün çalışanları ilgilendiriyor. Eğer taşeron işçi çalıştırmadaki 'yardımcı işçilik' sınırlaması kaldırılırsa, kamu ya da özel sektörde, asıl işler de alt işverenlere verilebilecek. Bu durumda tekstil, inşaat, turizm, ulaştırma gibi hangi sektörde olursa olsun patronlar, asıl işlerini de alt işverene yaptırabilecekleri için tüm iş yerlerinde sadece 'taşeron işçi' çalıştırılabilecek.  
ayalp@hurriyet.com.tr 
 