Euro Bölgesi'nin dümenine Dijsselbloem geçiyor
Euro Bölgesi maliye bakanlarına başkanlık eden Lüksemburg Başbakanı ve Maliye Bakanı Jean-Claude Juncker, görevini Hollanda Maliye Bakanı Jeroen Dijsselbloem'a devredecek. Euro Bölgesi'nde son 3 yılda ağırlaşan borç krizinde "itfaiyeci" rolüne soyunan Juncker'in görev süresi, yeni isim üzerinde uzlaşılamaması nedeniyle defalarca uzatıldı.

Almanya ve Fransa'nın Euro Bölgesi maliye bakanlarının başkanlığına kendi maliye bakanlarının getirilmesi için karşılıklı restleşmesi üzerine başlayan üçüncü isim arayışı, 3 aylık Hollanda Maliye Bakanı Dijsselbloem üzerinde mutabakat sağlanmasıyla sonuçlandı.

Euro Bölgesi içinde Almanya'nın başını çektiği, borç kriziyle mücadelenin kemer sıkma önlemleriyle yürütülmesini savunan cephede yer alan Dijsselbloem'un Euro Bölgesi'nin dümenine geçmesi, krizdeki güney ülkelerini rahatsız eden mevcut politikaların devamına işaret ediyor.