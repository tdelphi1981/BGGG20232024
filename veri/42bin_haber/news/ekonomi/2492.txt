Silivri'de 2 milyar metreküplük doğalgaz rezervi
Silivri'de doğalgaz bulunan arama kuyusundaki çalışmalar tüm hızıyla devam ediyor.
400-500 metre aralığında doğalgaza rastladıklarını belirten kamp amiri Onur Çelik, "Burada toplam 8 kuyu planlıyoruz. Hedeflediğimiz miktar 2 milyar metreküptür. 1 yıl içerisinde İnşallah bunları gerçekleştireceğiz." dedi.

Petrol ve gaz arama şirketi Merty Energy, Silivri'deki Çayırlık-1 kuyusunda 500 metre derinliğinde doğalgaz keşfi gerçekleşti. Kuyuda bulunan doğalgazın testlere tabi tutulacağı açıklandı. Bir yıl içerisinde gerekli testler yapıldıktan sonra doğalgazın değerlendirileceği ifade edildi. 

Doğalgaz bulunan alanda inceleme yapan Silivri Belediye Başkanı Özcan Işıklar, "Silivri, hemen hemen her gün farklı konularla gündeme geliyor. Her akşam ekranlarda görüyordunuz ama artık Silivri'nin hizmet sektörüne, turizme, bilişim sektörlerine uygun alan hizmetleriyle gündeme geleceğine inanıyorum. Bu zenginliğin ilçemizde oluşturacağı sinerjiyi şimdiden iyi hesaplanarak, ona göre yerleşim politikası, sanayileşmesi gibi fırsatların iyi değerlendireceğini düşünüyorum. Havaalanı ve kanal projesi var biliyorsunuz. Bu doğalgazın o hizmetlere ne kadar önemli katkı yapacağını şimdiden söyleyebiliriz. Bu zenginlik, o projelere çok büyük yarar sağlayacaktır." diye konuştu.

Kamp amiri Onur Çelik ise, "Bu yaptığımız çalışmalar sonucunda 450-500 metre aralığında gaza rastladık. Bu gazların testlerini yapıyoruz şimdi. Rezervler belli olacak ve bakanlığa iletilecek ona göre açıklama yapılacaktır. Burada toplam 8 kuyu planlıyoruz. Hedeflediğimiz miktar 2 milyar metreküptür. 1 yıl içerisinde İnşallah bunları gerçekleştireceğiz." dedi.