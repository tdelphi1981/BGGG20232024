İhracat devi gazete ilanıyla veda etti
Küçük ihracatçıyı bürokratik işlemlerden kurtarmak için kurulan dış ticaret şirketlerinin ilklerinden GSD Dış Ticaret, 27 yıl sonra kepenk indirdi. En son 2011 hazır giyim ve konfeksiyon alanında ihracat şampiyonu olan şirket, bugün gazetelere verdiği ilanla yürürlükteki mevzuat nedeniyle faaliyetlerine son verdiğini açıkladı.  Şirket tarafından verilen ilanda, "Gün oldu ödüllendirildik, gün oldu mahkeme kapılarında birkaç yüz dolar için yıllarca süren davalara muhatap olduk... Yılmadık ama yorulduk. Özenle kurduğumuz bu modelin artık işlevselliğini kaybettiğine ve yürürlükteki mevzuat ile devam edemeyeceğine inanıyoruz. Ve bu nedenle aracılı ihracat faaliyetimize son veriyoruz." ifadelerine yer verildi.    Şirket açıklamasında, bundan sonrası için dış ticaret tarafında yaşanacak sıkıntıların giderilmesi için ise şu tavsiyede bulundu:   "Dış ticaret, kambiyo, gümrük ve vergi mevzuatının günümüz koşullarına uyum sağlaması yönünde çalışmalar yapılmasını, ihracatçı birlikleri dahil düzenleyici kurulların ve dış ticaret sermaye şirketlerinin hukuki altyapısının yeniden gözden geçirilip yapılandırmasını, geçmişteki acı tecrübelerin tekrar yaşanmaması ve imalatçı - firmaların mağdur edilmemesi için gerekli tedbirlerin acilen alınmasını öneriyoruz."   DENİZ TAŞIMACILIĞINA YÖNELECEK   GSD, bugüne kadarki çalışmaları için tüm imalatçı firmalara teşekkürle biten ilanda yeni dönemde faaliyetlerini uluslararası deniz taşımacılığı tarafında yoğunlaştıracağının da işaretini verdi.    EGS Yönetim Kurulu Başkanı Turgut Yılmaz yaz aylarında Hürriyet'e yaptığı açıklamada müfredatta gerekli değişiklikler yapılmadığı ve kâr edemedikleri için kapatma kararı aldıklarını belirtmişti. Yılmaz, Müfredatta gerekli değişiklikler yapılmayınca ufak tefek anlaşmazlıklar da bile dış ticaret şirketleri işlevini yapamaz hale geldi. Böylece ekonomiye katkı sağlayamadığı gibi küçük imalatçıya da faydası yok demişti.   1986 yılında kurulan ve son olarak 2011'de hazır giyim ve konfeksiyon alanında 1.073 milyar dolarlık ihracat ile Türkiye'nin toplam ihracatının yüzde 0.8'ini gerçekleştiren ve bu sektörde ihracat şampiyonu olan kuruluş yaklaşık 300 hazır giyim sanayicisine hizmet ediyordu.