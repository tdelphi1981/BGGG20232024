Türkiye'nin minibüs üssü Terme
SAMSUN'un Terme İlçesi'nde ikinci el minibüs galerileri, Türkiye'nin ikinci el minibüs satışının yüzde 60'ını karşılıyor. İlçede 115 galeri bulunduğunu ve yılda yaklaşık 5 bin minibüs satıldığını söyleyen Terme Ticaret ve Sanayi Odası Başkanı Zekai Cengiz Demirtürk, "Terme, ikinci el minibüs satışında Türkiye'de birinci sırada yer alıyor" dedi.
Samsun'un Terme İlçesi'nde bulunan ikinci el minibüs galerileri, Türkiye'de önemli bir yere sahip. İlçede 115 galeri bulunduğu söyleyen Terme Ticaret ve Sanayi Odası Başkanı Zekai Cengiz Demirtürk, "İlçemiz, ikinci el minibüs satışı konusunda Türkiye'de birinci sırada. Türkiye'nin bu alanda yaklaşık yüzde 60'ını karşılıyor. Terme'den sonra ise Gaziantep geliyor. Ancak galeri sahiplerinin yaşadığı bazı sıkıntılar var. Bunların başında ikinci el araçlar için alınan yüzde 18'lik KDV oranı. Biz Terme Ticaret ve Sanayi Odası olarak konuyla ilgili hazırladığımız dosyayı ilgili yerlere ilettik. Bu konuyla ilgili gerekli çalışmalar yapılıyor. Umarım çıkacak sonuç esnaflarımız için olumlu olur" dedi.


Özellikle Yozgat, Trabzon, Ordu ve Giresun illerinden büyük talep geldiğini söyleyen galeri sahibi Ekrem Başar ise "İlçedeki galerilerimiz yılda yaklaşık 5 bin minibüs satıyor. Türkiye'nin ikinci el minibüs satışının yüzde 60'ı Terme'de gerçekleşiyor" diye konuştu. Başar, en düşük minibüs fiyatının 5 bin ile 6 bin lira arasında değiştiğini belirtti. Ekrem Başar, "En yüksek araç fiyatımız ise yaklaşık 55 bin TL. O da 2012 modellerde geçerli olan bir rakam. 2006-2007 model araçların fiyatları ise ortalama 30 bin TL ile 35 bin TL civarında. 2012 yılında satış ve kar oranları düştü. 2013'te geride kalan 2 aylık zaman diliminde ise genel görüntü satışların çok iyi olmadığı yönünde. Ancak bunda genel piyasa durgunluğunun da önemli etkisi var. Havaların ısınmasıyla birlikte satışların artmasını bekliyoruz" diye konuştu.