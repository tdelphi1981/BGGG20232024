Yaş sebze ve meyve kayba uğruyor
Türkiye Ziraat Odaları Birliği (TZOB) Genel Başkanı Şemsi Bayraktar, yaş sebze ve meyvenin tarladan sofraya ulaşıncaya kadar önemli kayıplara uğradığınI belirtti.
Bayraktar, yaptığı yazılı açıklamada, Türkiye'nin sebze üretiminde dünyada 4'üncü, meyve üretiminde de 6'ncı sırada yer aldığını bildirdi. 
Meyve ve sebzenin emek yoğun bir üretim alanı olduğunun, bu yönüyle istihdama önemli katkısı bulunduğunu vurgulayan Bayraktar, şunları kaydetti:
Türkiye'de yaş sebze ve meyvenin tarladan sofraya ulaşıncaya kadar önemli kayıplara uğruyor. Bu kayıplar, yetiştiricilik, hasat zamanı ve sonrasında taşıma, muhafaza ve pazarlama esnasında yapılan yanlışlardan meydana geliyor. Yapılan bilimsel araştırmalar, bu kayıpların yüzde 10 ile 30'u bulduğunu ortaya koyuyor. Yüzde 10 ile 30 kayıp ışığında, her yıl, toplam yaş sebze ve meyve üretimimizin 4,6 ile 13,8 milyon ton arasındaki kısmı kayboluyor. Bu kaybın miktar değeri ise 5,3 ile 15,9 milyar lira arasında değişiyor. 
Yapılan araştırmalara göre, bu kayıpların, tür ve çeşide bağlı olarak yüzde 50'lere kadar ulaşabildiğinin altını çizen Bayraktar, şöyle devam etti: 
Bir araştırma, meyve ve sebzelerde meydana gelen kayıpların evreler itibarıyla incelenmesinde, derim sırasında yüzde 4-12, taşıma sırasında yüzde 2-8, pazara hazırlık evresinde yüzde 5-15, depolamada yüzde 3-10, tüketici evresinde yüzde 1-5 olmak üzere evreler itibarıyla kayıplar, tür ve çeşide bağlı olarak yüzde 2 ile yüzde 15 arasında değişiyor. Toplamda yüzde 50'ye kadar çıkabiliyor. İhraç esnasında ise uzun mesafelere taşıma kayıplarının yüzde 10 olduğu tahmin edilmektedir. 
TÜİK tarafından yayımlanan üretim denge tablolarına göre, meyvelerde toplam kayıp yaklaşık yüzde 6, sebzelerde ise yüzde 12 olarak hesaplanmıştır. Bu oranlara göre toplam sebze ve meyve toplam kayıpları yaklaşık 4,4 milyon tonu bulmaktadır. 
Üreticilerimizin yaz, kış demeden binbir emekle ürettiği sebze ve meyvede büyük israf anlamına da gelen kayıpları mutlaka önlemeliyiz.