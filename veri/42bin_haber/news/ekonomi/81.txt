Piyasaların Obama kutlaması Almanya ile kabusa döndü
Obamanın ikinci kez ABD Başkanı seçilmesi sonrası piyasalardaki kutlamalar uzun sürmedi.

Avrupa’daki borç krizinin AB’nin en büyük ekonomisi Almanya’yı etkilemeye başlaması herkesi korkuttu. Borsalar güne yükselişle başlarken, dolar da ABD Merkez Bankası’nın parasal genişlemeye devam edeceği beklentisiyle düşüşe geçti. Ancak 
Avrupa Komisyonu’nun AB ekonomisinin gelecek yıl neredeyse hiç büyümeyeceğini açıklaması ve Avrupa Merkez Bankası (ECB) Başkanı Mario Draghi’nin Almanya ile ilgili uyarıları piyasalarda yönü tersine çevirdi. Euro dolar karşısında 1.2749 ile eylül başından beri görülen en düşük seviyeye geriledi. Avrupa borsalarında kayıplar yüzde 2’yi aştı. Yurt içinde de İMKB yüzde 0.60 düştü. 1.77 seviyesine kadar gerileyen dolar da pariteye bağlı yeniden 1.78 liranın üzerine çıktı. ECB Başkanı Draghi, Euro Bölgesi’ni saran borç krizinin Bölge’nin en büyük ekonomisi olan Almanya’ya da zarar vermeye başladığını bildirdi. Draghi “Almanya şu ana kadar Euro Bölgesi’nin başka yerlerindeki zorluklara karşı büyük ölçüde bağışıktı. Ancak son veriler gelişmelerin Alman ekonomisini de etkilemeye başladığını gösteriyor” dedi.