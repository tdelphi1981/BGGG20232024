Türkiye, markalaşmada dünya dördüncüsü
Türkiye, 2009-2011 yılları arasında, marka, endüstriyel tasarım ve faydalı model tescili alanlarında en fazla büyümeyi gerçekleştiren beş ülkeden biri oldu. Nitelikli buluşların koruma altına alındığı patent başvurularında ise dereceye giremedi.

Dünya Fikri Mülkiyet Örgütü (WIPO) tarafından her yıl açıklanan Dünya Fikri Mülkiyet Göstergeleri kurum tarafından infografik olarak yayınlandı. 

Sinai mülkiyet haklarının temelini oluşturan marka, patent, faydalı model ve endüstriyel tasarım başvurularının son 3 yıldaki büyüme oranlarına yer verilen infografikte, Çin dört alanda birinci oldu. 

Taklit ürünlerin anavatanı olarak bilinen Çin'in sinai mülkiyet haklarının korunmasına verdiği önemin hızla artması dikkat çekti.

WIPO tarafından hazırlanan raporu yorumlayan Destek Patent Ürün Geliştirme Yöneticisi Bora Erguvan Türkiye'nin, faydalı model başvurularının artış oranında Çin, Avusturalya ve Rusya'nın ardından dördüncü olduğuna dikkat çekerek, endüstriyel tasarım ve marka başvurularındaki artış oranıyla da üçüncü sırada yer aldığını belirtti. 

Erguvan, marka başvurularındaki artışta ise Türkiye'nin yüzde 16'lık oranıyla, Avrupa Birliği marka başvurusu olarak bilinen OHIM başvurularının üzerinde yer aldığını belirtti.

Türkiye'nin, buluşların dış görünüşlerinin korunduğu endüstriyel tasarım başvurularında ise yüzde 14,9'luk büyüme oranı ile yüzde 8,7'lik ABD ve yüzde 7,6'lık Almanya gibi ülkelere iki kat fark attığını ifade ederek, Çin'in tüm dünyada yapılan patent başvurularının yüzde 29,4'lük oranına sahip olarak rakiplerine büyük fark attığını söyledi. 

Patent başvurularında ise Türkiye'nin listeye giremediğini anlatan Erguvan, Çin'den sonra en fazla büyümeyi Hindistan'ın gerçekleştirdiğini, Apple, Microsoft, Google gibi teknoloji devlerini bünyesinde barındıran Amerika'nın ise bu iki ülkenin gerisinde kaldığını kaydetti.