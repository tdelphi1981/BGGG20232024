Köprü ihalesiyle ilgili ortaklardan ilk açıklama
İptal edilen köprü ve otoyol ihalesini kazanan Ortak Girişim Grubu'ndan ilk açıklama geldi.
Koç, UEM ve Gözde Girişim Sermayesi'nin yaptığı ortak açıklamada şu ifadeler yer aldı:

"Bilindiği üzere köprü ve otoyolların özelleştirilmesi ile ilgili ihale 17.12.2012 tarihinde gerçekleşmiş olup, ihaleye en yüksek teklifi Koç Holding AŞ- Malezyalı UEM Group Berhad-Gözde Girişim Sermayesi Yatırım Ortaklığı A.Ş.den oluşan Ortak Girişim Grubu vermiştir.

İhaleye en yüksek teklifi sunan Ortak Girişim Grubu, bu ihaleye çok titiz bir hazırlık ve fizibilite sürecinin ardından katılmış, bu projeyi Türkiye ekonomisinin bugününe ve geleceğine olan inancının bir ifadesi olarak sahiplenmiş, Türkiyenin büyüme ve gelişme potansiyelini ve ihale şartnamesinde talep edilen yüksek bakım ve işletme standartlarını dikkate alarak teklifini vermiştir. 

Ancak bilindiği gibi Özelleştirme İdaresi Başkanlığı tarafından yapılan ihaleler Özelleştirme Yüksek Kurulunca onaylandıktan sonra geçerlilik kazanmaktadır. Bu özelleştirme ihalesi kapsamında, Özelleştirme Yüksek Kurulunca yapılan değerlendirme ve alınan karar ile köprü ve otoyolların işletme haklarının verilmesi yöntemi ile yapılan özelleştirme ihalesinin iptal edildiğini öğrenmiş bulunmaktayız."

İhalede, en yüksek teklifi 5 milyar 720 milyon dolarla Koç Holding AŞ - UEM Group Berhad - Gözde Girişim Sermayesi Yatırım Ortaklığı AŞ Ortak Girişim Grubu vermişti.