TÜİK'ten 'erken' özrü
Türkiye İstatistik Kurumu (TÜİK), bugün saat 10.00'da yayımlanması gereken Hanehalkı İşgücü Haber Bülteni'nin, kısa mesajla vaktinden önce yayımlanması konusunda, 'Verilerin eş zamanlı olarak paylaşılamamasından dolayı kamuoyundan özür dileriz' açıklamasında bulundu.
TÜİK'ten yapılan yazılı açıklamada, bugün yayımlanan Ekim 2012 Hanehalkı İşgücü Haber Bülteni'nin, kısa mesaj hizmeti (SMS) ile erken duyurulmasıyla ilgili olarak kamuoyuna açıklama yapılmasının gerekli görüldüğü ifade edildi.

TÜİK'in ürettiği istatistiklerin kamuoyuna ulaştırılması için başta internet olmak üzere basılı, görsel ve işitsel çeşitli dağıtım yöntemlerini kullandığı belirtilen açıklamada, özellikle istatistiklerin geniş kitlelere en kısa sürede ulaştırılmasını sağlamak üzere 2005 yılından bu yana mobil teknolojilerin de kullanılmasına geçildiği ve bu çerçevede '3737 SMS Servisi' olarak adlandırılan bir sistemle hizmet verilmeye başlandığı anımsatıldı.


Açıklamada, şunlar kaydedildi:

'Bu hizmete abone olan kullanıcıların cep telefonlarına bağlı bulundukları operatör aracılığıyla haber bültenlerini otomatik olarak gönderen 3737 SMS servisinin kurulması ve işletilmesi için bir firma ile işbirliğine gidilmiştir. Bu işbirliği çerçevesinde ilgili firmanın hazırladığı yazılım yoluyla haber bülteni özet bilgileri otomatik olarak saat 10.00'da kullanıcılara ulaştırılmaktadır.

Ancak, 15 Ocak 2013 saat 10.00'da yayımlanması gereken Hanehalkı İşgücü Haber Bülteni, yayımlama saatinin ilgili firma tarafından yanlış girilmesi sonucunda normal vaktinden önce yayımlanmıştır. Verdiği hizmette göstermiş olduğu kusur sebebiyle kamuoyunun bilgilere eş zamanlı erişimi ilkesinin zedelenmesine sebep olan firma hakkında gerekli hukuki süreç başlatılmıştır.

Hanehalkı İşgücü verilerinin eş zamanlı olarak paylaşılamamasından dolayı kamuoyundan özür dileriz.'