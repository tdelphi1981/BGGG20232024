Yeni Octavia, Skodanın lokomotif modeli olacak
Skoda, bu yıl satmayı hedeflediği 13.500 otomobilin yüzde 30unu yeni Octaviadan bekliyor. Octavia mart ayında piyasaya çıkacak.

GEÇEN yıl satışlarını yüzde 33 oranında artıran Skoda, yeni modellerle büyümesini sürdürecek. Bugüne kadar 100 ülkede 3.7 milyon adet satan ‘best seller’ modeli Octavia’yı tamamen yenileyen marka, mart ayında Tükiye’de satışa sunacağı otomobille bu yıl da yüzde 30 büyümeyi hedefliyor. Lüks Superb’i makyajlayıp 2’nci yarıda showrooma indirecek Skoda, 2013 yılında 13 bin 500 otomobil satarak yeni bir rekora imza atmak istiyor. ‘Markanın Kalbi’ olarak nitelendirilen yeni Skoda Octavia’nın bu hedefe ulaşmada rolü büyük olacak. Yenilenen Skoda Octavia, üçüncü nesliyle mart ayında yollara çıkmaya hazırlanıyor. Skoda’nın Türkiye distribütörü Yüce Auto’nun Yönetim Kurulu Üyesi ve Genel Koordinatörü Emir Berduk Marşan, 2012 yılındaki Türkiye’deki Skoda satışlarında daralan pazara rağmen bir önceki yıla göre yüzde 33’lük bir artış yakaladıklarını belirterek, “Bunda Octavia’nın rolü büyük oldu. Satışlarımızın yüzde 30’unu Octavia modelimiz oluşturdu. Yeni Octavia ile bu yılda da çok büyük bir ilerleme kaydedeceğimizi bekliyorum” dedi. 
Yüzde 3-5 daha pahalı 
Yeni Octavia’nın Skoda’nın ürün gamının prestij simgesi olacağını ifade eden Marşan, sözlerini şöyle sürdürdü: “Yeni Octavia ile  Skoda olarak bu yılki otomobil satış hedefimiz 13 bin 500 adet olacak. Satış performansında Skoda’nın faaliyet gösterdiği 100 ülke arasından ilk 15 arasında girmeyi başardık. 2015 yılına kadar her 6 ayda yeni bir Skoda modeli felsefesiyle hareket eden markamız için Türkiye pazarı önemli bir konuma geldi.” Marşan, yeni modelin eskisinden yüzde 3-5 daha pahalı olacağını sözlerine ekledi.  
100 kilometrede 3.4 litre yakıyor 
YENİ Octavia, bir önceki modelden 90 mm daha uzun , 45 mm daha geniş, 100 kg daha hafif.  590 litre bagaj hacmi ile sınıfında iddialı. Bagajda nesneleri sabitlemek amacıyla katlanabilir yük elemanları, çift taraflı zemin kaplaması, benzin deposu kapağına gizlenmiş buz kırıcı, kapı panelinin içinde çöp kutusu vb modelleki akıllı çözümler arasında. Octavia’nın yeni GreenLine versiyonu (1.6 TDI/110 Bg) 100 kilometrede ortalama 3.4 lt yakıt harcıyor. Octavia, Türkiye’ye 1.2 ve 1.4 benzinli ile 1.6 lt dizel motorlar gelecek.  
Nissan’ı Qashqai ve Juke sırtladı 
NISSAN Türkiye Genel Müdür Yardımcısı İlkim Sancaktaroğlu,2012 yılında toplam otomotiv pazarında yüzde 10 daralma yaşanırken Nissan’ın, binekte pazar payını yüzde 3.4’e yükselterek en çok satan 9’uncu marka olduğunu kaydetti. Nissan Türkiye’nin geçen yıl 20 bin adet satış gerçekleştirdiğini belirten Sancaktaroğlu, ürün gamı ile toplam pazarın yüzde 23’üne hitap eden Nissan’ın, Qashqai ve Juke modeli ile crossover segmentindeki satışın üçte birini gerçekleştirdiğini söyledi. Sancaktaroğlu “Bu yıl toplam otomotiv pazarının 750 bin civarında olacağını öngörüyoruz. Nissan olarak biz de, mevcut ürün gamı ile 2012 satış seviyesini korumayı ve 20 bin adet seviyesinde satış gerçekleştirmeyi hedefliyoruz” dedi.