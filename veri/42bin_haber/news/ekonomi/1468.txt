Süt izni 4 aydan 6 aya çıkacak mı?
 
 Çalışma Bakanı Faruk Çelik CNN Türk’te Gazeteci Hande Fırat’ın konuğu olarak gündeme ilişkin soruları yanıtladı.  
 İşsizliğe ilişkin bir soruya, Faruk Çelik, "İşsizlik dünyanın sorunu ülkemizin de sorunu aynı zamanda. Türkiye’de işsizlik yüzde 9.1’lerde. Genç işsizlik yüzde 20’lerden 18’lere geriledi. Fakat istediğimiz noktada olmadığını da belirtmek istiyorum" dedi. 
 İşsizlik konusunda 17 sektörde yapılan araştırmadan da bahseden Çelik, "Ekim, kasım ayında yapılan araştırmalarda 215 bin açık işin olduğu ortaya çıktı. Bu açık işler, eğer doldurulsaydı, işsizlik oranı bugün Türkiye’de yüzde 8’lere gerilemiş olurdu. 
 'KADIN İSTİHDAMI ARTACAK'
  
 Kadınların iş dünyasındaki rolüne ilişkin bir soruya, Çelik eğitim düzeyi arttıkça kadınların iş dünyasında daha fazla yer aldığını ifade ederek, "Çalışanların yüzde 25,3’ü kadın, yüzde 74,7’si erkek. Bu oranı 2023’te yüzde 38 oranlarına taşımayı hedefliyoruz" dedi. 
 'SÜT İZNİ KONUSUNDA DÜŞÜNÜYORUZ'
  
 "İş hayatındaki kadınların doğum izinleri 4 aydan 6’aya çıkacak mı?" şeklindeki soruya, Çelik, çocuk sayısının artmasının genç nüfus için önem teşkil ettiğini belirterek, "Doğum izini 2 aydı. Bunu 4 aya çıkardık. Bunun 6 aya çıkarılmasıyla ilgili talep var. Bunun yükselebilmesi için kadın işgücüne talebin oluşması gerekiyor. Siz bunu 6 aya çıkardığınız zaman, bir işverenin tercih edebilirliği ortaya çıkar. Bunu iyi düşünüp dikkatli davranmak gerekir. İşverenler çalıştırmamayı tercih edebilirler gibi bir endişe içindeyim. 
 'YEREL YÖNETİM KADROLARINDA SORUN YOK'
  
 Belediye yerel yönetimlerinde çalışanların kadrolarına ilişkin bir soruya Çelik, "Yerel yönetimlerin kadrolarında sorun yok. 18 bin sözleşmeli kişiyle ilgili bir sorun yok. Ama üstüne gelenler ve diğer sözleşmelerle ilgili de Bakanlar Kurulu’na arz edeceğiz" diye yanıt verdi. 
 Şanlıurfa Belediye Başkanı Ahmet Eşref Fakıbaba’nın Ak Parti’ye katılım sürecine ilişkin bir soruyu Çelik şöyle yanıtladı: "12 Haziran seçimlerinden sonra partiye katılmak istediğini söyledi. Ben de bu konuyu Sayın Başbakanımıza ilettim. Büyükler affedicidir. Sayın Fakıbaba trene açıkça binmek istediğini ifade etti." 
 'DİLİN DOĞRU KULLANILMASI ÖNEMLİ'
  
 İmralı sürecine ilişkin bir soruyu Çelik, "Bu kinin ve kanın bitmesini istiyor herkes. Bu kadar olumlu bir atmosfer bu süreçle ilgili belki de yaşanmamıştır. Bu süreçte bence galip gelecek olan dilin doğru kullanılmasıdır" şeklinde yanıtladı. 
 DHA