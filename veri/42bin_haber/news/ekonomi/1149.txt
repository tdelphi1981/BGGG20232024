Kanal İstanbul için ihale yolda
Başbakan Recep Tayyip Erdoğan, Kanal İstanbul Projesi ihalesinin yılın ilk çeyreğinde yapılması için hazırlıkların sürdüğünü bildirdi. Erdoğan, Çırağan Sarayı'nda gerçekleştirilen ASKON 8. Olağan Genel Kurulu'nda yaptığı konuşmada, geçen 10 yılda olduğu gibi, önümüzdeki 10 yılda da Türkiye'yi bir kez daha 3 kat büyüteceklerini belirtti. 

Erdoğan, şöyle devam etti:

''İşte bakın şimdi bu yıl 29 Ekim'de, Marmaray'ın açılışına hazırlanıyoruz. 2015'te, biraz daha güneyinde, çift katlı tüp geçidin denizin altından açılışı olacak. Yine aynı yıl yetiştirmeye çalışacağız, üçüncü köprüyü bitireceğiz. Bütün bunlar adeta bir zihniyet devrimidir. 

Bu arada yıllık kapasitesi 100 milyon olan İstanbul Havalimanı'nı inşallah bitireceğiz. Bu arada, bu yıl içerisinde inşallah şöyle ilk çeyrekte yetiştirmeye çalışıyoruz. İstanbul kanalıyla ilgili, Kanal İstanbul Projesi'nin de hazırlıkları yapılıyor. Onun da ihalesini inşallah yapacağız. Bütün bunlar bir geniş ufkun, birilerinin tahayyül edemediği ufkun gerçekleştirilmesidir, bunun atılan adımlarıdır.''