Portekiz Başbakanı: Krizden çıkış tecrübenizden faydalanmak istiyoruz
Kriz yorgunu Portekiz, Türkiye'nin tecrübelerinden faydalanmak istiyor.
Portekiz Başbakanı Pedro Passos Coelho, 2002 krizine atıfta bulunarak, "10 yıl öncesine baktığımızda Türkiye yeni bir krizden çıkıyordu. Bizim şimdiki halimize benziyordu. Bu yüzden sizin tecrübelerinizden yararlanmak istiyoruz. Sizdeki bu ekonomik istikrar bizim için önemli, deneyimlerinizden faydalanmak için bu ziyaretleri gerçekleştiriyoruz." dedi. 

Türkiye-Portekiz İş Forumu'nda Ekonomi Bakanı Zafer Çağlayan ve Portekiz Başbakanı Pedro Passos Coelho bir araya geldi. Portekiz Başbakanı Coelho burada yaptığı konuşmada, Türkiye'nin krizden çıkış tecrübelerinden faydalanmak istediklerini söyledi. İki ülke arasındaki ticari ilişkilerin geliştirilmesi çağrısında da bulunan Portekiz Başbakanı, Türkiye ile ekonomik ilişkilerinde yüzde 18'lik bir artış beklediklerini ifade ederek, "İstatistiklere baktığımızda Türkiye ve Portekiz arasında ciddi dalgalanmalar yok. Biz ciddi bir artış beksek de potansiyelimizin altında seyrediyoruz. Bu tür forumlar bizim için fırsata dönüşmeli." diye konuştu. 

Ekonomi Bakanı Zafer Çağlayan da konuşmasında, ekonomik kriz yaşayan ülkelerin çıkış yolunu Türkiye'de aradıklarını vurguladı. Avrupa'ya yaptığı gezilerde, Avrupalı iş adamlarının kendisine, "Siz neden ısrarla Avrupa Birliği'ne üye olmaya çalışıyorsunuz. Sizin onlara değil onların size ihtiyacı var." dediklerini söyleyen Çağlayan, "Doğru, çünkü geçen yıl biz yüzde 8 büyürken AB yüzde 1,5 büyüdü. Biz AB'ye girmiş olsaydık, AB ekonomisi yüzde 20 daha büyüyerek toplamda yüzde 1,8 oranında büyüyecekti. Biz hala AB'ye girmeye ısrarlıyız, ancak zamanı gelince Avrupalılar yaptıklarının ne kadar yanlış olduğunu görecek." ifadelerini kullandı. 

Zafer Çağlayan da konuk başbakana ikili ilişkileri geliştirmeyi teklif etti. Ekonomi Bakanı, "Türkiye, Portekiz'le ilişkilerini geliştirmek istiyor. Önümüzdeki on yıl içinde enerji ve ulaşıma 250 milyardan fazla yatırım yapmayı düşünüyoruz. Yine bu süreç içinde Türkiye'de 7 milyon adet konut yapılacak. Tüm bunlarla birlikte Türkiye'yi son 10 yılda yaklaşık 500 milyarlık bir pazar bekliyor. Ben buradan oluşacak olan bu pazara Portekiz iş adamlarını çağırıyorum." şeklinde konuştu. 

Merkez Bankası'nın faizlerle ilgili bir açıklama yapacağı için bugün bu konuda konuşmayacağını vurgulayan Çağlayan, "Arif olan benim ne demek istediğimi anlarlar. Madem yapacağı indirimleri sırf siyasi otoritenin yorumlarından dolayı yapmadığını söylüyorlar. Ben bugün susuyorum o halde." dedi.