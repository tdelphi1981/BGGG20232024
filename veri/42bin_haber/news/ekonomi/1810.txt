İspanya'da çalışma saatleri arttı!
İspanya'da ekonomik krizden etkilenen büyük firmalar işçi çıkarma yerine çalışma saatini artırma ve maaş kesme yoluna gitti. El Corte İngles, Carrefour, Eroski, İkea, Alcampo, Leroy Merlin, Apple, Fnac, C and A, Media Markt, Hipercor, World Duty'nin de aralarında bulunduğu 17 büyük firmanın bağlı olduğu Anged adlı dernek ile sektöre bağlı iki büyük sendika Fasga ve Fetico arasında yürütülen toplu sözleşme müzakereleri sonuçlandı. 

Toplamda yaklaşık 230 bin işçiyi kapsayan ve 31 Aralık 2016 tarihine kadar geçerli olacak yeni toplu sözleşmelere göre işçilerin çalışma saatleri artılırken, maaşları düşürülecek.

Buna göre bu büyük firmalardaki işçilerin yıllık bin 770 saat olan çalışma saatleri, bin 798'e çıkarılacak, tüm işçilere pazar günü de çalışma zorunluluğu getirilecek ve bu günler için ekstra maaş uygulaması kaldırılacak. 

İşçiler yıl içerisinde en az 9 pazar veya bayram günü çalışmak zorunda olacak. Ekonomik krizden dolayı firmaların satışlarında yüzde 9'undan fazla düşüş olması halinde ise işçilerin aylık maaşlarında yüzde 5'e kadar azalma yapılabilecek.

Öte yandan Anged'in açıkladığı verilere göre üye 17 firmada 2007 yılında toplam 265 bin 500 işçi çalışırken, toplamda 44 milyar 500 milyon euroluk satış yapıldığı görüldü. 

Krizin etkisiyle 2011 yılına gelindiği çalışan sayısı 230 bin 810'a inerken, satışlarda 38 milyar 971 milyon euro'ya kadar düştü.