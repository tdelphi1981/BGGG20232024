Değerlemelere esas kurlar belirlendi
Borsada rayici olmayan yabancı paraların, Vergi Usul Kanunu gereğince 2012 yılı için yapılacak değerlemelerine esas olacak kurları belirlendi. Resmi Gazete'de yayımlanan Vergi Usul Kanunu Genel Tebliği'yle açıklanan kurlar, borsada rayici olmayan yabancı paraların ve bu paralarla olan senetli ve senetsiz alacak ve borçların değerlemesinde 2012 yılı sonu itibariyle uygulanacak.

Öte yandan, değerleme günü itibariyle Maliye Bakanlığı'nca kur ilan edilmediği durumlarda Merkez Bankası'nca ilan edilen kurlar esas alınacak.

Bu şekilde yapılacak değerlemelerde efektif cinsinden yabancı paralar için efektif alış kuru (bulunmaması halinde döviz alış kurunun), döviz cinsinden yabancı paralar içinse döviz alış kuru uygulanacak.

Ancak, vergi uygulamaları açısından, bankaların 31 Aralık 2012 tarihi itibariyle yapacakları değerleme sırasında bu Tebliğ ile belirlenen kurlar yerine, Merkez Bankası'nca belirlenen esaslara uygun olarak tespit ettikleri ve fiilen uyguladıkları alış kurları esas alınacak.