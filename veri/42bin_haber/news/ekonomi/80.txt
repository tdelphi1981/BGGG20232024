Ruttenin çantasından Shellin yatırımları ve bir banka çıktı
Hollanda Başbakanı Ruttenin ziyareti yeni işbirliklerine sahne oluyor. Ruttenin önceki gün Başbakan Erdoğanla yaptığı görüşmede Shellin yeni yatırımları ve bir Hollandalı bankanın Türkiyede atacağı adım masaya yatırıldı.

Hollandalı şirketlerin Türkiye’ye ilgisi artıyor. Türkiye-Hollanda arasındaki diplomatik ilişkilerin başlamasının 400’üncü yılı nedeniyle iki ülke arasında başlayan karşılıklı ziyaretler meyvelerini vermeye başladı. Hollanda Başbakanı  Mark Rutte, önceki gün Başbakan Recep Tayyip Erdoğan’ı ziyaret ederek ‘havacılık ve uzay alanında inovasyon ve işbirliği mutabakatı’na imza attı. Görüşmelerde ayrıca TPAO ile Shell’in yapacağı işbirliği masaya yatırıldı. 90 yıldır Türkiye’de faaliyette bulunan Shell’in TPAO ile birlikte Antakya açıklarında ve Güneydoğu Anadolu’da petrol araması yapması bekleniyor. Shell’in Türkiye’deki faaliyetlerini artırmasına dönük adımların konuşulduğu görüşmelerde bir sürpriz de bankacılık alanında yaşandı. Bir Hollandalı bankanın Türkiye’de faaliyet göstermek için harekete geçtiği öğrenildi. Görüşme sonrası bir açıklama yapan Başbakan Erdoğan da Hollandalı bankanın Türkiye’ye ilişkin adımını “Türkiye’ye girmeyi arzulayan Hollanda bankasına yönelik adımları Başbakan Rutte ile değerlendirdik” sözleriyle doğruladı. Başbakan Erdoğan, Shell’in Türkiye’deki faaliyetleri konusunda ise “Gerek Akdeniz’de gerek Karadeniz’de yapılabilecek yatırımların olabileceğine inanıyoruz” diye konuştu. 
Rutte: Türkiye kıskandırıyor 
Rutte, Ankara’da yaptığı görüşmelerin ardından dün de İstanbul’da CEO’larla düzenlenen yuvarlak masa toplantısına katıldı. Başbakan Yardımcısı Ali Babacan’ın da katıldığı Divan Oteli’ndeki toplantıda konuşan Rutte, Türkiye’nin, Hollanda’nın en önemli ticaret ve yatırım ortaklarından birisi olduğunu belirterek “Son 10 yıl içinde Türkiye ekonomisi büyük bir hızla büyüdü ve bu büyüme bizi kıskandırıyor” dedi. Türkiye’nin yumuşak inişi başardığını aktaran Rutte “Türkiye halen yüzde 3’e yakın bir büyüme kaydedebiliyor” dedi. Babacan ise bu yılın Türkiye ve Hollanda’nın ikili ilişkisinin 400. yılı olması sebebiyle önemli olduğunu belirterek, geçen yılın sonu itibariyle iki ülke arasındaki toplam ticaret hacminin 7.3 milyar dolara ulaştığını kaydetti. 
İTO üyeleriyle de buluştu 
Babacan “İşbirliğimiz üçüncü ülkelerde de devam etmelidir” diye konuştu. Rutte daha sonra beraberindeki işadamlarıyla birlikte İstanbul Ticaret Odası’nda (İTO) Türk ve Hollandalı işadamlarına hitap etti. “Türkiye’yi kıskanıyorum” sözlerini burada da tekrarlayan Rutte “Türkiye son yıllarda çok başarılı bir gelişme kaydediyor. Türkiye dünyadaki en hızlı büyüyen ekonomilerden biri oldu. Sık sık Türkiye’ye ziyarete geliyorum. Daha önceki görevim itibariyle de buraya geldim. 90’ların sonunda ve 2000’lerin başında geldim. O günden bugüne çok şey değişti. Türkiye dünyadaki en hızlı büyüyen ekonomilerden biri oldu” dedi. İTO Başkanı Murat Yalçıntaş ise “Geçen nisan ayında Cumhurbaşkanı Abdullah Gül ile beraber Hollanda’ya gitmiştik. Orada da Türk- Hollanda İş Konseyi yapıldı. Çok başarılı bir toplantı oldu ve bu toplantıyı onun bir devamı olarak görüyorum. Hollanda Başbakanı Sayın Rutte de o toplantıya geldi ve konuşma yaptı. Beni orada en çok etkileyen şey, Sayın Rutte’nin toplantıya bisikleti ile gelmesi oldu. Bu beni çok etkilemişti” dedi. 
PRENS II. ALBERT: Yönümüzü İstanbul’a çevirdik 
İstanbul Ticaret Odası dün Hollanda Başbakanı’nın yanı sıra 35 bin nüfuslu Monaco’nun Prensi 2. Albert’i de ağırladı. Beraberinde 60 kişilik işadamı ile birlikte İTO’ya gelen Prens Albert “Türkiye’de ekonominin ne kadar gelişmiş olduğunu gördüklerini belirterek “Türkiye bizim için ithalat açısından çok önemli bir ülke” dedi. Prens Albert “Prensliğimiz 2007 yılında bir toplantı esnasında bir sunum sırasında, Türkiye’de ekonominin ne kadar gelişmiş olduğunu gördük. Ardından da yönümüzü İstanbul’a çevirmeye çalıştık” dedi. Türkiye’nin Monaco’nun ithalatındaki payını giderek artırdığını vurgulayan 2. Albert ‘’Türkiye bizim için ithalat açısından çok önemli bir ülke. 2011 rakamları da bu şekilde söylüyor. Türkiye 5. sırada. Karşılıklı ilişkilerin dürüstlüğü ve yoğunluğu çok çok önemli. İTO ve Prensliğimiz arasındaki ilişkilerimiz artarak devam edecek” ifadelerini kullandı.