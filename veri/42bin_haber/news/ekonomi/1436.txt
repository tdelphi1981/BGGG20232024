AK Partili Gedikli: Merkez Bankası yavaş kalıyor
AK Parti Merkez Karar Yönetim Kurulu (MKYK) Üyesi ekonomist Bülent Gedikli, bugünkü Merkez Bankası Para Politikası Kurulu (PPK) kararlarına ilişkin, Merkez Bankası'nın doğru yolda olduğunu ancak hızının yeterli olmadığını söyledi.
Gedikli, PPK kararlarını AA muhabirine değerlendirdi.

Kararların kredi faizlerinin yönünün aşağı doğru hareketlenmesine neden olacağını, biraz da likiditenin artmasını sağlayacağını belirten Gedikli, 'Merkez Bankası doğru yolda ama hızı yeterli değil. Biraz daha hızlı gitmesi lazım' dedi.

Söz konusu kararların, son iki ayda Türk Lirası'nda yaşanan aşırı değerlenmenin de giderilmesine belirli bir oranda katkı sağlayacağını anlatan Gedikli, bunun da kurlara olumlu etki yapacağını ve bu sayede ihracatçının da kısmen rahatlayacağını ifade etti.

-'İndirim süreci devam etmeli'-

Bülent Gedikli, faizlerdeki indirim sürecinin devam etmesi gerektiğine dikkati çekerek, şu an konjonktürün buna çok uygun olduğunu, ekonomik tüm parametrelerin buna işaret ettiğini vurguladı.

Türkiye'nin önünde bu konuda bir fırsat olduğunu ve bu fırsatın iyi değerlendirilmesi gerektiğini dile getiren Gedikli, 'Şu anda dünyadaki ekonomik atmosfer, AB'deki gelişmeler, Türkiye'nin güvenilir ekonomik ortamı, indirim sürecinin devam etmesi gerektiğini söylüyor. O anlamda elimiz çok rahat. Çünkü niye? Bir kere enflasyon diye bir tehdit yok artık, tüm dünya para basma kararı aldı, likidite yine bollaşıyor. Tüm ülkelerde faizler neredeyse sıfıra yakın, ekonomik büyümede Avrupa'da istenilen noktalara gelinmiş değil. Tüm bunlar, bizim elimizin çok rahat olduğunu gösteriyor. O yüzden faiz indirim sürecinde biraz daha hızlı gitmemiz gerekiyor' diye konuştu.