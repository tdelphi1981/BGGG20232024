Kaza tespit tutanakları SBM sitesinde
Türkiye Sigorta Birliği (TSB) çatısı altında bulunan Sigorta Bilgi ve Gözetim Merkezi (SBM), internet sitesini yeniledi. www.sbm.org.tr adresinde kaza tespit tutanakları anında görüntülenebilecek, hasar durumu sorgulanabilecek.
SBM Müdürü Aydın Satıcı, 'Kurumun yenilenen sitesi ile vatandaş, sigorta şirketi ve sektöre daha etkin hizmet vermeyi hedefliyoruz' dedi.

SBM'nin resmi internet sitesi www.sbm.org.tr adresinde, sektöre ait güncel haberler, vatandaşa ve sektöre yönelik raporlamalar da yer alacak.

Yenilenen web sitesi sayesinde sigorta şirketlerinin sisteme girdiği Kaza Tespit Tutanakları ilgili sigortalı tarafından anında görüntülenebiliyor.

İlgili sigorta şirketlerinin kaza hakkındaki görüş ve son durum siteden takip edilebiliyor. Aynı zamanda her sigortalı Trafik ve Kasko poliçelerini yeni siteden sorgulayarak bilgilerini kontrol edebiliyor.

Ana menüde raporlar başlığı altında Kaza Tespit Tutanağı rakamlarının yıllara ve illere göre dağılımı gibi istatistiki bilgiler paylaşılıyor. Ayrıca, her sigortalı Trafik ve Kasko poliçelerini yeni web sitesi üzerinden bilgileri sorgulanabiliyor, hasar bilgilerine tek bir web sitesi üzerinden ulaşabiliyor. Böylelikle, SBM'nin yeni web sitesi poliçelerin doğruluğunu da teyit etme imkanı sunuyor.