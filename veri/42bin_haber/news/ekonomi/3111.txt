Salçanın da tuzu azalacak
Gıda, Tarım ve Hayvancılık Bakanlığı, ekmeğin ardından salçadaki tuz oranını da azaltıyor. AA muhabirinin Gıda, Tarım ve Hayvancılık Bakanlığı'ndan aldığı bilgiye göre, Bakanlık, Türk Gıda Kodeksi Salça ve Püre Tebliği taslağını yarın internet sitesi üzerinden görüşe açacak.

İlk kez salça ve püreyle ilgili düzenleme yapacak olan Türk Gıda Kodeksi "Salça ve Püre Tebliği" taslağı, domates ve biber salçasıyla domates ve biber püresini kapsıyor.

Buna göre, salça ve püre ürünlerinin etiketlerinde tüketiciyi yanıltacak şekilde "domates sosu", "sos" gibi isimler yer almayacak. Salça ve püre ürünlerinin etiketlerinde diğer ürünlere üstünlük sağlayacak şekilde "özel", "ev tipi", "köy tipi" gibi ifadeler bulunmayacak. 

Şu anda piyasada bulunan çeşitlerde yüzde 14 olan tuz miktarı, taslakta maksimum yüzde 10 olarak düzenlendi. Taslağa göre, domates salçası tuzlu ve tuzsuz olarak üretilebilecek. Ürünlerin etiketlerinde tuz miktarı belirtilecek ve tebliğ kapsamında yer alan ürünler sadece hazır ambalajlı olarak piyasaya arz edilebilecek. 

Domates salçası ikili (duble) ve üçlü (triple) olarak piyasaya arz edilecek. Duble salçalarda tuz hariç briks (konsantrasyon oranı) en az yüzde 28 ve triple salçalarda tuz hariç briks en az yüzde 36 olacak şekilde üretilecek. 

Sektörün, üniversitelerin 1 Nisan'a kadar görüş bildirebileceği tebliğ taslağına gelen görüşler değerlendirilerek, Ulusal Gıda Kodeks Komisyonunda son hali verildikten sonra yayıma gönderilecek. Taslakla halen faaliyet gösteren işletmelere Tebliğin yayımından sonra 1 Ocak 2015 tarihine kadar uyum süresi verilecek.

Sırada peynir, zeytin, baharat var

Öte yandan Bakanlık, insan sağlığı açısından önemli riskler oluşturan tuz tüketiminin azaltılması için yeni düzenlemeleri bir bir hayata geçirecek. 

Buna göre Bakanlık, ekmeğin ardından salçayla devam ettiği "tuz savaşına" baharatı da ekleyecek. Özellikle kırmızı pul biberdeki tuz miktarını azaltacak olan Bakanlık, zeytin ve peynirdeki tuz miktarının düşürülmesi için de çalışma yapıyor.

Bu kapsamda ayrıca tuz paketlerinin üzerinde "Tuzu azaltın, sağlığınızı koruyun" ifadesinin yer alması için hazırlık yapılıyor.