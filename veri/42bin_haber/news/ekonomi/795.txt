Artık şansınız kalmadı
Milli Piyango İdaresi Genel Müdürü Recep Biçer, yılbaşı özel çekilişi için bastırılan Milli Piyango biletlerinin yüzde 99,50'sinin satıldığını açıkladı.
Büyük ikramiyenin 45 milyon lira olarak belirlendiği özel çekilişe vatandaşlar yoğun ilgi gösteriyor. Yılbaşı özel çekilişi için bastırılan 400 milyon liralık biletin 250 milyon liralık bölümü 13 Aralık akşamı itibariyle tükenmişti.  
Milli Piyango İdaresi Genel Müdürü Recep Biçer de bugün itibariyle biletlerin yüzde 99,50'sinin satıldığını açıkladı. Biçer, Seyyar ve sabit bayilerde bilet var, ama biz  bunları İdari anlamda sattık kabul ediyoruz. Yılbaşı çekilişinde aşağı yukarı 400  milyon liralık hasılat elde etmiş olacağız dedi.
 
Yılbaşı özel çekilişinde vatandaşa 242 milyon 85 bin lira ikramiye dağıtılacak. Bunun 45 milyon lirası büyük ikramiye olarak verilecek. Özel çekilişin diğer büyük ikramiyeleri de 1 adet 5 milyon, 1 adet 2 milyon, 1 adet de 1 milyon lira olacak. 
Talih kuşu, yılbaşı özel çekilişinde diğer ikramiyelerle birlikte toplam 3 milyon 50 bin 182 adet ikramiye verecek.