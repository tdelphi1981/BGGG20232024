Tüketicinin kredi komisyonu zaferi
Kastamonu'nun İnebolu ilçesinde bir bankadan ev kredisi kullanırken 700 lira komisyon alınan tüketici, Tüketici Sorunları Hakem Heyeti'ne başvurarak başlattığı mücadele sonucu parasını yasal faiziyle geri aldı. Emekli bekçi Sadık Uçar (52), bir bankadan 2010'da aldığı 42 bin liralık kredi karşılığında ödediği 700 liralık komisyon ücretini geriye almak için 9 ay önce İnebolu Tüketici Sorunları Hakem Heyeti'ne başvurdu.

Uçar'ın başvurusunu değerlendiren hakem heyetinin komisyonun geri ödenmesine karar vermesi üzerine ilgili banka İnebolu Asliye Hukuk Mahkemesi'ne başvurarak karara itiraz etti.

Sadık Uçar, AA muhabirine yaptığı açıklamada, tüketici mahkemesi sıfatıyla davaya bakan mahkemeye sunduğu belgelerin ardından hakimin ilgili bankaya cevap için 2 hafta süresi tanıdığını söyledi.

Mahkemenin yapılacak duruşmaya taraflardan birinin gelmemesi durumunda dosyanın işlemden kaldırılacağı uyarısında da bulunduğunu ifade eden Uçar, şunları kaydetti:

"Bankanın avukatı tanınan cevap süresinin ardından yapılan duruşmaya gelmeyince dava lehime sonuçlandı. Ödediğim komisyonun tahsili için 13 Kasım'da İnebolu İcra Müdürlüğü'ne başvurdum. Yapılan işlemlerden sonra ödediğim komisyonu 755 lira olarak tahsil ettim. Ancak hukuk mücadelem bitmedi. Dosya masrafı olarak ödediğim 2 bin 100 lirayı da bankadan geri almak için mücadele başlatacağım. 

Kredilerde alınan komisyon ve dosya masrafı ücretleri büyük haksızlık. Benim 9 aydır sürdürdüğüm mücadele örnek alınmalı. Bankalar karşısında herkesin haklarını aramalarını tavsiye ediyorum. İsteyenlere bu konuda yol gösterebilirim."