Türk iş kadınlarından Brezilya çıkarması
Dünya Kadınlar Günü yaklaşırken, Türkiye'den heyet olarak yurt dışına açılan iş kadınları bir ilke imza attılar. Farklı sektörleri temsil eden 23 iş kadını, Brezilya Dış Ticaret Müsteşarlığının davetlisi olarak Brezilya'ya geldi. Programın ilk gününde Sao Paulo Sanayiciler Federasyonu'nda (FIESP) düzenlenen tanıtım toplantısına katılan heyet, yetkililerden iki ülke arasındaki ticaret hakkında bilgi aldı.
Toplantıya ev sahipliği yapan FIESP Başkan Yardımcısı Elias Haddad, Türkiye'den gelen kadınlardan oluşan ilk ticari heyeti karşılamaktan duyduğu memnuniyeti dile getirdi. "Bu buluşma karşılıklı olarak iki ülkenin birbirini keşfetmesi yolunda atılmış önemli bir adımdır." diyen Haddad, refah arayışı içinde olan iki ülkenin bu amacına ulaşabilmesi için ortak sosyal ve ekonomik projeler yürütmeleri gerektiğine işaret etti.

Açılış seminerinde iş kadınlarına seslenen Sao Paulo Başkonsolosu Mehmet Özgün Arman da iki ülkenin ekonomik ilişkileri açısından tarihi bir olaya tanıklık edildiğini hatırlatarak bu buluşmanın önemine vurgu yaptı. "Bu çerçevede söz konusu ziyaret daima anılacaktır." diyen Arman, siyasi ilişkilerde sağlanan gelişmenin ancak ekonomik işbirliği ile sürdürülebileceğinin altını çizdi.

Türk iş kadınlarından oluşan ilk ticari heyete başkanlık eden TUSKON yönetim kurulu üyesi Yüksel Işık Nalbant ise konuşmasında gezinin amacını, "İş kadınları arasında yeni işbirliklerini gerçekleştirmek ve aynı zamanda dostluğumuzu ilerletebilmek için ticari alanda büyük yatırımlarla pekiştirmektir." sözleriyle özetledi.

Karşılıklı olarak hediyelerin verildiği toplantı sonrasında Brezilyalı iş insanlarıyla öğlen yemeğinde bir araya gelen heyet daha sonra ikili görüşmelere katılmak üzere salondan ayrıldı.

Brezilya medyasının da ilgili olduğu Türk iş kadınlarının Cuma günü Brezilyalı devlet yetkilileri tarafından başkentte üst düzey karşılanması beklanıyor.