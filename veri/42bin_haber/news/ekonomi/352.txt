Halka arz sırası Vakıfbank ve Ziraatte ama acelemiz yok
Halkbanktan sonra Ziraat ve Vakıfbankın halka arzı da gündeme alındı. Başbakan Yardımcısı Babacan Fakat bunlar için çok acele etmeyeceğiz. En azından birkaç ay bekleyeceğiz dedi.

Halkbank’ın ikincil halka arzının ardından Ziraat ve Vakıfbank’ın halka arzı da gündemde. İstanbul’da düzenlenen Financial Times Türkiye Zirvesi’ne katılan Başbakan Yardımcısı Ali Babacan, sorular üzerine Halkbank’ın ikincil halka arzı sonrasında diğer kamu bankalarında da olası bir halka arz süreci ile ilgili olarak “Önümüzde iki tane konu var; bunlardan birisi Vakıfbank’ın ikinci halka arzı ve Ziraat’in ilk halka arzı. Fakat bunlar için çok acele etmeyeceğiz. En azından birkaç ay beklememiz lazım. Piyasanın önce Halkbank’ın arzıyla ilgili gelişmeyi absorbe etmesi lazım” dedi. Ziraat Bankası’nda bir danışmanlık firması seçilebileceğini ve değerleme çalışmalarının başlayabileceğini ifade eden Babacan “Ama acele etmeyeceğiz. Şu anda Halkbank çok yeni. Bunun bir oturması lazım” dedi. Halkbank’ta Hazine’de kalan yüzde 51’lik pay için stratejik yatırımcıya satışın birkaç yıl gündemde olmayacağını ifade eden Babacan, şu anda dünyada böyle büyük bir satın alımı yapacak güçte bir oyuncu olmadığını söyledi.  
Şimşek: Türkiye’ye yatıran kazandı 
Mevduatın vadesinin uzamasına yönelik çalışmalara da değinen Babacan “Bu konuda çalışmaları tamamladık. Herşeyiyle hazır. Sadece uygulama aşamasının zamanını bekliyoruz” dedi. Aynı toplantıda konuşan Maliye Bakanı Mehmet Şimşek de Türkiye’de göstergelerin toparlanmaya işaret ettiğini belirterek “Türkiye’ye parasını yatıran herkes uzun vadede para kazandı” dedi. Bakan Şimşek, şunları söyledi: “Önümüzdeki süreçte, Türkiye’de çalışan nüfus yine pozitif alanda kalmaya devam edecek. Şu an bizler nüfusun diğer yarısından tam yararlanmıyoruz. Kadınların istihdama katılımı oldukça düşük.” 
Biz yürüyeceğiz onlar arkamızdan gelecek 
Kredi derecelendirme kuruluşu Moody’s’in not artırımı yapmamasının kendisini hayal kırıklığına uğratıp uğratmadığı sorusuna Babacan, şu yanıtı verdi: “Beklenti bir miktar oluşmuş olabilir ama biz hep şunu söylüyoruz. Yatırımcının gözünde Türkiye zaten yatırım yapılabilir bir ülke konumunda. Zaten yatırımcının gözünde Türkiye çoktan yatırım seviyesini yakalamış durumda. Bu kredi derecelendirme kuruluşlarının önden gitmesi lazım. Yani bir ülkenin nereye doğru gideceğinin önden işaretini vermesi lazım. Fakat bu kriz sonrası arkadan gelen olup biteni anlatmaya çalışan kuruluşlar haline geldiler. Biz yürüyeceğiz onlar da arkamızdan gelecek. Biz doğruları yapmaya devam ettikten herkes herşeyi biliyor. Yatırımcıların kredi derecesine bakarak değil gelip Türkiye’ye yerinden görerek değerlendirme yapma şansları zaten var.” Türkiye için, 2013 yılına ait not artırımı beklentisi olup olmadığı sorulan Başbakan Yardımcısı Babacan “Kendi işleridir. Kendi kredibiliteleri de söz konusudur burada” dedi.