Halı gibi parke taşı döşüyor
Göze hoş gelen görüntüsü ve dayanıklılığı nedeniyle uzun yıllardır kullanılan taş yollar, son dönemde zahmetli yapım süreci yüzünden yerini asfalt ve beton yollara bıraktı. Ancak yeni taş yol yapımı, Hollandalı mucit Henk van Kuijk tarafından geliştirilen bir makine sayesinde artık yere halı sermek kadar kolay. 
Tiger-stone ismi verilen makine, götürüldüğü her yerde taş döşeyerek yollar yapabiliyor. Üstelik işçilerin yapması gereken tek şey kaldırım taşlarını makinenin içine yüklemek. Genişliği 5-6 metre arasında olan makine yavaş yavaş ilerlerken içine atılan taşlar yerçekiminin etkisiyle bir araya geliyor ve yere döşeniyor. 
Taşlar yere döşendikten sonra işçiler bir tokmak ile yolun üzerinden geçiyor. Tiger-stone kullanılarak bir günde yaklaşık 400 metrekarelik yeni yol döşenebiliyor. Makine kullanılmadan taş yol döşemeye kalkıldığında ise bir günde sadece 75 ya da 100 metrekarelik yol yapılabiliyor.