Erzincanlı yoğurtçu ABDde yılın girişimcisi
Ernst&Youngın yarışmasını ABDde Chobaninin kurucusu Erzincan doğumlu Hamdi Ulukaya kazandı.

DÜNYANIN önde gelen denetim ve danışmanlık firmalarından Ernst&Young’ın düzenlediği Yılın Girişimcisi 2012 yarışmasının ABD birincisi, Chobani Yoghurt’un kurucusu Hamdi Ulukaya oldu. ABD’deki ödül töreni, Kaliforniya’da Ernst&Young Strategic Growth Forum’da gerçekleştirildi. Törende, 244 bağımsız jürinin oylarıyla belirlenen yarışmanın ABD birinciliğine, Chobani Yoghurt’un kurucusu ve Erzincan doğumlu işadamı Hamdi Ulukaya layık görüldü. Ulukaya, ödülünü, Ernst&Young Global Yönetim Kurulu Başkanı ve CEO’su Jim Turley’den aldı. 
1 milyar dolar ciroya ulaştı 
Ulukaya, törende yaptığı konuşmada, yolda gördüğü bir ilanın yaşamını değiştirdiğini belirterek, şunları söyledi: “İlan, tam teçhizatlı 95 yıllık bir yoğurt fabrikasının satılık olduğuna ilişkindi. Burayı satın almaya karar verdim. Ancak param yoktu. Küçük ölçekli işletmelere yönelik bir krediye başvurdum. Fabrikada çalışan 55 kişiden beşini istihdam etmeye karar verdim. Sonraki iki yılı yoğurt üretmekle geçirdim. İlk yönetim kurulu toplantımızda duvarları boyadık. Çünkü duvarlar son 25 yıldır boya yüzü görmemişti.” Aynı fabrikanın, şu anda haftada 2 milyon kasa yoğurt ürettiğini ve 2 bin kişiye istihdam sağladığını dile getiren Ulukaya, Chobani’nin 1 milyar dolar ciroya ulaşmak üzere olduğunu da sözlerine ekledi.