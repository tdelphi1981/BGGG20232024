Türkiye Havası ve Antalya Havası satışta
Konserve kutusunun içerisine sıkıştırılan Türkiye Havası ve Antalya Havası yabancı turistlerden büyük ilgi görüyor.
Havanın satılması fikri  Halim Karslı'ya ait. Yıllardır turizm işiyle uğraşan Halim Karslı, yurt dışı gezilerinde çeşitli ülkelerin kendi havalarını sattığını gördü. Türkiye'nin de havasını konserve kutusunda satmak için  hazırlıklara girişti. İlk işi piyasaya sunacağı ürünün patent hakkını almak oldu. Karslı, ilk etapta patentini bir yıl önce aldığı iki ürünün, Türkiye Havası  ve Antalya Havasının seri üretimine başladı. 
Türkiye Havası ve Antalya Havası'nı Kültür ve Turizm Bakanlığı'na ait 56  müze ve ören yerinde görmek mümkün. Havalar, 65x46 milimetrelik silindir  konserve kutularında Dünya'nın havası ne olursa olsun, Türkiye'nin havası iyi  olsun! sloganıyla satılıyor. Türkiye Havası'nın içinde bulunduğu teneke kutunun üzerinde Göreme Antik  Kenti, Kız Kulesi, Ayasofya, Sümela Manastırı, İzmir Saat Kulesi, Peri Bacaları,  Kız Kulesi ve Galata Kulesi resimleri yer alıyor. 
Antalya Havası'nın üzerini ise Antalya Kalesi, Saat Kulesi, Falezler,  Kral Mezarı ve Düden Şelalesi süslüyor. Karsllı, amacının Türkiye'nin tanıtımına katkı  sunmak olduğunu belirterek, Türkiye'ye gelen turistlerin ülkelerine  döndüklerinde bu güzellikleri unutmamasını istiyoruz. Bu nedenle de hem duygusal  hemde esprili bir hediye olabileceğini düşündük diye konuştu. 
Karslı, insanların memleketlerinden uzak kaldıklarında en çok memleket  havasına ve suyuna özlem duyduklarını belirterek Başta gurbetçilerin yoğun  olarak yaşadığı Almanya olmak üzere Hollanda, Fransa'daki market ve hediyelik  eşya dükkanlarına ürün gönderiyoruz şeklinde konuştu.
Ürünlere en çok Antalya'ya gelen turistlerin rağbet gösterdiğini söyleyen  Karslı, aylık ortalama bin ürün sattıklarını ifade ederek satışların yaklaşık  yüzde sekseninin de Antalya Havası olduğunu belirtti.
 
Karslı, yüzde 78 azot, yüzde 21 oksijen, yüzde bir karbondioksitten  oluşan ve 16 liraya satılan havaların en çok Arap turistler tarafından satın  alındığı ifade etti. İstanbul Havası da yine aynı ebat teneke kutularda daha önce müze ve ören yerlerinde hediyelik eşya stantlarında satışa sunulmuştu.