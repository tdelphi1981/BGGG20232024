Altın için acele etmeyin
Altın fiyatları yılbaşından bu yana hafif yükseliş kaydetti. Analistler, başta petrol olmak üzere altın, gümüş, bakır, paladyum, platin ve çelik gibi yatırımları bulunan küçük yatırımcıya acele karar vermemelerini tavsiye ediyor.
 Yeni yıla 1675 dolardan başlayan altının ons fiyatı, Ocak ayında yaklaşık yüzde 0.7 oranında (12 dolar) değer kaybederek 1663 dolara geriledi.

Altın, küresel ekonominin merakla beklediği ABD'de 'mali uçurum' krizinin aşılması ve 'borç tavanı' sorununun 4 ay ertelenmesi ile birlikte Ocak ayında yön arayışını sürdürerek, 1,625-1,696 dolar aralığında hareket etti.

ABD ekonomisinin 4.çeyrekte yüzde 0.1 daralması ve Fed'in aylık 85 milyar dolarlık tahvil alımına devam edeceğini açıklamasının ardından yükselişe geçen altın, alımların sınırlı kalmasıyla yeniden 1660 dolar seviyelerine geriledi.

Altın ve kıymetli metal fiyatlarında yılın başlangıcında başında yaşanan sınırlı yükselişte, hedge fonların yeni pozisyon açmaları ve avro/dolar paritesindeki yükseliş de etkili oldu.

Ocak ayı sonunda Euro/dolar paritesine bakıldığındaysa paritenin 1,36 seviyesine kadar yükseldiği görülüyor.

Analistler sene başında, ABD'de 'Mali uçurum' sorunun çözülmesiyle doların, diğer para birimleri karşısında değer kaybedeceğini, altın, kıymetli metal ve petrol fiyatlarının yükselişe geçeceğini belirtmişti.

2000 DOLARI GÖREMEDİ
Küresel finans krizi süresince gelişmiş ülke merkez bankalarının parasal genişleme kararlarının altın fiyatlarını yükselttiği biliniyor.

Geçen yıl ekim ayında Fed'in üçüncü parasal genişleme (QE3) kararı sonrası altın fiyatının daha sınırlı yükseldiği ve bu yükseliş sırasında, büyük fonlardan altına satış geldiği görüldü.

Analistlere göre, altının ons fiyatı 1800 dolara kadar yükselerek, yıl sonunda 2000 doları göreceği beklentilerine cevap veremedi.

SURİYE-İSRAİL GERGİNLİĞİ ETKİLEYEBİLİR
Analistlere göre, İsrail ve Suriye arasındaki gerginliğin artmasıyla İran ve Rusya'nın Suriye Devlet Başkanı Esed'den yana tutumlarını sürdürmeleri, çift kutuplu dünya düzeninin sürdüğünü, başta petrol olmak üzere emtia fiyatlarında kısa ve orta vadeli dalgalanmalar olabileceğini gösteriyor.

Analistler, başta petrol olmak üzere altın, gümüş, bakır, paladyum, platin ve çelik gibi emtia piyasalarında yatırımları bulunan küçük yatırımcıya acele karar vermemelerini, küresel kırılganlıklar sürdüğü için dikkatli davranmaları gerektiğini tavsiye ediyor.

NET BİR YANIT YOK
'Kuzey Kore'nin füze denemeleri, Suriye kaosu, Fransa'nın Mali'ye müdahalesi ve tüm bunların yanında büyük merkez bankalarının enflasyon ve işsizliği kontrol altına almayı amaçlayan politikalardan etkilenen emtialar, uzun vadede nasıl bir seyir izleyecek ' sorusuna ise henüz tatmin edici bir yanıt verilemiyor.

Ayrıca uzun vadede altının yönünü yukarıya çevireceği beklentisi ise analistler tarafından şimdilik pek fazla dillendirilmiyor.