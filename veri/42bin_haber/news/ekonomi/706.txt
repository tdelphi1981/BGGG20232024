Tarihin en büyük uçak siparişine imza attı
Pegasus Hava Yolları, Airbus'a 12 milyar USD değerinde verdiği A320neo ve A321neo'dan oluşan 100 uçaklık siparişi ile bir rekora imza atarak, Türk Sivil Havacılık tarihinin en büyük uçak siparişini verdi 
 1 Kasım 2005 tarihinde başladığı tarifeli uçuşlarla "geleceğin filosunu" kurmak üzere harekete geçen Pegasus Hava Yolları’nın 2023 vizyonu çerçevesinde filosuna katacağı yeni uçakların siparişi; Pegasus’un Aeropark’taki Yeni Yönetim Merkezi’nde düzenlenen bir imza töreni ile kamuoyuna duyuruldu.
 
 Ulaştırma, Denizcilik ve Haberleşme Bakanı Binali Yıldırım’ın katılımı ve Pegasus Hava Yolları Yönetim Kurulu Başkanı Ali Sabancı ve Pegasus Hava Yolları Genel Müdürü Sertaç Haybat ev sahipliğinde gerçekleştirilen imza törenine, Airbus Avrupa ve Asya Kıdemli Başkan Yardımcısı Christopher Buckley, Doğan Holding Onursal Başkanı Aydın Doğan, Esas Holding Yönetim Kurulu Başkanı Şevket Sabancı,  Hürriyet Gazetesi Yönetim Kurulu Başkanı Vuslat Doğan Sabancı, İstanbul Valisi Hüseyin Avni Mutlu, İstanbul Emniyet Müdürü Hüseyin Çapkın ile ulaştırma, sivil havacılık ve iş dünyasının temsilcileri katıldı.
 
 Törenin açılış konuşmasını Pegasus Hava Yolları Yönetim Kurulu Başkanı Ali Sabancı ve Pegasus Hava Yolları Genel Müdürü Sertaç Haybat birlikte gerçekleştirdi. Pegasus olarak Türkiye’yi uçmanın kolay yolu ile tanıştırmak amacı ile imza attıkları ilklere bir yenisini daha eklemekten gurur duyduklarını belirten Sabancı ve Haybat sözlerine; "Pegasus olarak yola çıktığımız 1 Kasım 2005 tarihinde bu yolun uzun bir yol olduğunu biliyorduk. İlk günden itibaren ülkemiz sivil havacılık sektörünü yeniliklerle tanıştırdık; büyüdük, yenilendik, değiştik, değiştirdik…. Yine durmuyoruz ve bir kez daha "Bu da yetmez" diyerek ilerlemeye devam ediyoruz" şeklinde başladı.
 
 HAYBAT: HIZLA BÜYÜDÜK, 2011’DE AVRUPA’NIN EN HIZLI BÜYÜYEN HAVA YOLU OLDUK
 
 Türkiye’yi uçmanın kolay yolu ile tanıştırdıklarını ve ilk uçmaya başladıklarından bu yana toplam 49 Milyon misafir uçurduklarını belirten Pegasus Hava Yolları Genel Müdürü Sertaç Haybat konuşmasında, şunları söyledi:
 
 "Operayonumuz sayesinde misafirlerimizi düşük maliyetli hava yolu taşımacılığı ile tanıştırdık. Yola çıkarken misafirlerimize şu 3 temel noktanın sözünü vermiştik: uygun fiyatla uçabilmeleri, gidecekleri yere zamanında varabilmeleri ve seyahatlerini yeni uçaklarla yapabilmeleri... Geçen bu yedi yıllık süre içerisinde bu sözümüzü tuttuk ve misafirlerimizi sürekli yenilikçi uygulamalar ile tanıştırdık. Yedi yılı geride bırakırken haftada 1.700 tarifeli uçuş gerçekleştiren, Aralık 2012 itibari ile filo yaşı 3,86 olan, 42 uçaklık bir filoya sahip, ilk günden bu yana 49 milyon misafire hizmet etmiş, 26 ülkede toplam 62 destinasyona uçan Avrupa’nın En Hızlı Büyüyen Havayolu’na dönüştük. Pegasus olarak Türkiye’de havacılığı biz başlatmadık ama modelimiz, gerçekleştirdiğimiz yenilikçi uygulamalar ile biz değiştirdik."
 
 SABANCI: "TÜRK SİVİL HAVACILIK TARİHİ’NİN EN BÜYÜK UÇAK SİPARİŞİNİ VERİYORUZ"
 
 Pegasus Hava Yolları Yönetim Kurulu Başkanı Ali Sabancıda şöyle konuştu:
 
 "İlk uçuşa başladığımızda o zaman için Türk özel sivil havacılık tarihinin en büyük siparişine imza atmıştık. Şimdi, gelecek 10 yıla baktığımızda bir havayolunun insan kaynakları dışındaki en önemli değerinin uçak filosu olduğu gerçeğinden hareketle bir kez daha kendimize ‘bu da yetmez’ diyerek filomuzu genişletmek üzere bugün tarihi bir uçak siparişine imza atıyoruz. Bu sefer, sadece özel sektörün değil, Türk Sivil Havacılık Tarihi’nin en büyük siparişini veriyor ve dünyanın önde gelen uçak üreticisi Airbus ile 12 milyar dolar değerinde toplam 100 adetlik A320neo ve A321neo uçak siparişi anlaşmamızı büyük bir coşku ile imzalıyoruz. Pegasus olarak yaptığımız bu yatırım, verdiğimiz bu 100 uçak siparişi ile Türk sivil havacılığının gelişmesinde elimizi taşın altına koyuyoruz."
 
 BURCLEY : PEGASUS HAVA YOLLARI’NIN BÖYLE BÜYÜK BİR SİPARİŞ İLE AİRBUS’IN YENİ MÜŞTERİSİ OLMASINDAN BÜYÜK GURUR DUYUYORUZ
 
 Airbus Genel Müdür Yardımcısı Christopher Buckley ise konuşmasında, "Türkiye hızla Avrupa’nın en dinamik ticari havacılık pazarı haline geliyor ve Pegasus da bu dönüşümün önemli oyuncuları arasında yer alıyor. Pegasus Hava Yolları’nın böyle büyük bir sipariş ile Airbus’ın yeni müşterisi olmasından büyük gurur duyuyoruz ve A320neo filoları ile yeni başarılara imza atmalarını diliyoruz. Ortaklığımızın uzun yıllar sürmesini umuyoruz" dedi.
 Konuşmaların ardından, 12 milyar USD’lik Airbus A320neo ve A321neo’dan oluşan 100 adetlik uçak siparişinin imza töreni,  Ulaştırma, Denizcilik ve Haberleşme Bakanı Binali Yıldırım’ın şahitliğinde gerçekleştirildi.
 
 Türk Sivil Havacılık tarihinin en büyük siparişi niteliğindeki 100 uçaklık siparişin ilk uçağının tesliminin 2015–2016 itibarı ile, son uçağının tesliminin ise 2022 yılı sonlarında gerçekleştirilmesi öngörülüyor.
 
 Ulaştırma, Haberleşme ve Denizcilik Bakanı Binali Yıldırım, Pegasus’un imzaladığı 100 uçaklık toplam 12 milyar dolarlık anlaşma için havayolunun yönetim kurulu başkanı Ali Sabancı’dan özel istekte bulundu. Bakan Yıldırım, "Avrupa Birliği ile ilişkilerimiz son yıllarda bir arpa boyu ilerlemedi. Ama Airbus’la ilişkilerimiz jet gibi. Şimdi Ali Bey 12 milyar dolarlık uçak alıyor. Yolcular yani bizler uçacağız, Ali bey parayı toplayacak ve bu uçakları ödeyecek. Bizim Airbus’tan bir isteğimiz var. Airbus’ın Türk sivil havacılık eko sistemine daha fazla katkıda bulunması lazım" dedi.
 
 Bu görevi Ali Sabancı’ya verdiğini söyleyen Bakan Yıldırım "Ali Bey görev sizin. Bundan sonra Airbus’ı sıkıştıracaksınız ve Türkiye’ye daha fazla katkı sağlatacaksınız" diye konuştu.
 
 ÜCRETSİZ HİZMET OLMAZ
 
 Pegasus’un iyi bir yolcusu olduğunu söyleyen Bakan Yıldırım, "Pegasus’ta her şey paralı. Su istediniz paralı, yemek yediniz paralı. Neredeyse hava bile paralı olacak. Ama bu işte her hizmetin bir parası vardır. Biz devlet olarak bir hizmet veriyoruz ama bunu vergi olarak tahsil ediyoruz. En pahalı hizmet para almamaktır. Çünkü verdiğinizin parasını 75 milyona mal edersiniz. Bu da olmaz" dedi.
 
 "EN PAHALI BİLETİ BEN ALIYORUM"
 
 Bakan Yıldırım, en pahalı biletlerin son ana kaldığını belirterek, "Ali Bey konuşmasında dediği gibi en pahalı bilet yüzde 5’lik kısımda. Benim seyahatlerim son anda belli oluyor. Hep Pegasus’tan pahalı bilet almak sorunda kalıyorum" dedi.
 
 Pınar ÇITAK KOYGUN- Uğur CAN/İSTANBUL, (DHA) 
  