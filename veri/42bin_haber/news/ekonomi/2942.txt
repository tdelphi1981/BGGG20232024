TPAO Akdeniz'de petrol aramaya devam edecek
Türkiye Petrolleri Anonim Ortaklığı'nın (TPAO) Akdeniz'de Türk karasuları dışında sahip bulunduğu petrol arama ruhsatlarının süresi 3 yıl uzatıldı. Enerji ve Tabii Kaynaklar Bakanlığı Petrol İşleri Genel Müdürlüğü'nün Petrol Hakkına Müteallik Kararları Resmi Gazete'de yayımlandı. 

Buna göre, TPAO, Akdeniz'de Türk karasuları dışında sahip olduğu sahalara ilişkin petrol arama ruhsatı sürelerinin 3 yıl uzatılması için müracaatta bulundu.

Petrol Kanunu ve tüzüğü hükümlerine göre, 16 numaralı Antalya Petrol Bölgesi'nde Akdeniz'de Türk karasuları dışında sahip bulunduğu TPO/XVI/A sahasına ilişkin petrol arama ruhsatının süresinin 11 Mart 2016'ya kadar 3 yıl uzatılmasına karar verildi.

TPAO'nun Akdeniz'de Türk karasuları dışında sahip olduğu TPO/XVI/B sahasına ilişkin petrol arama ruhsatının süresi de 29 Nisan 2016'ya kadar 3 yıl süreyle uzatıldı.

Öte yandan, TPAO, 11 numaralı Diyarbakır Petrol Bölgesi'nde sahip olduğu AR/TPO/3863 sıra numaralı petrol arama ruhsatı ile I numaralı Marmara Petrol Bölgesi'nde sahip bulunduğu AR/TPO/3859 sıra numaraları petrol arama ruhsatının süresinin 3 yıl süreyle uzatılması için başvuruda bulundu.