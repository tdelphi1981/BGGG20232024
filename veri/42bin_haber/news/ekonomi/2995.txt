"Demir Lady"ler iş başında
Ünlü finans dergisi Forbes'in "Dünyanın En Zengin Kadınları-2013" sıralamasında, geçen yıl 104 olan milyarder kadınların sayısı bu yıl 138'e yükseldi. Onlar, dünyanın en büyük şirketlerine hükmediyorlar.

Yönettikleri şirketlerin değeri bazen birçok ülkenin ekonomisinden daha büyük olabiliyor.

Verdikleri kararlar birçok kişiyi ilgilendiriyor, attıkları adımları dünya merakla izliyor.

Bu yönüyle onlara "Demir Lady"ler deniliyor.

Yaş aralığı geniş bir yelpazede yer alan "lady"ler kadınlara has olduğu düşünülen kozmetik gibi alanlarda da iş yapıyor, kadınlara pek uygun görülmeyen madencilik ve otomobil sektörlerine de hükmediyor.

L'Oreal, kadınların kontrolünde

Forbes'a göre, Fransa'nın en zenginlerinden biri olan Liliane Bettencourt ve ailesi, Fransız kozmetik devi L'Oreal'in yüzde 30'una sahip bulunuyorlar.

Bettencourt, 30 milyar dolarlık servetiyle dünyanın en zengin kadını olurken, dünyanın en zenginleri arasında da 9'uncu sırada yer alıyor.

Alzheimer hastası olan Bettencourt, 2012 Şubat ayında şirketin yönetimini torunu Jean-Victor Meyers'e devretmişti.

Perakende devi Wal-Mart'a kadınlar hükmediyor

ABD'li perakende devi Wal-Mart'ın da kaptan koltuğunda kadınlar oturuyor. Amerikalı Christy Walton, eşi John Walton'ın 2005'te bir uçak kazasında ölmesiyle Wal-Mart'taki hisselerinin varisi olmuştu.

Walton, 28,2 milyar dolarlık servetiyle ABD'nin en zengin kadını konumunda bulunurken, dünyanın da en zengin ikinci kadını unvanına sahip.

Listede, üçüncü sırada yer alan Alice Walton da Walton ailesinin bir başka üyesi. 1962 yılında Wal-Mart'ı kuran Sam Walton'ın kızı olan Alice Walton, 26,3 milyar dolarlık serveti ile dünya zenginleri listesinde üst sıralarda yer alıyor.

Madencilik kadınlardan soruluyor

Listede Şili'den de bir kadın bulunuyor. 17,4 milyar dolarlık servetiyle dünyanın en zengin 4'üncü kadını olan Iris Fontbona, madencilik alanında faaliyet gösteren Luksic Group'a oğullarıyla birlikte yön veriyor. Luksic'ler aynı zamanda dünya bakır piyasasında söz sahibi şirketler arasında bulunuyor.

Madencilik alanında faaliyet gösteren kadınlardan bir başkası da "Madencilik Patronu" lakaplı Georgina Rinehart. Rinehart, 17 milyar dolarlık servetiyle dünyanın en zengin 5'inci kadını olurken, aynı zamanda Asya-Pasifik bölgesinin de en zengin kadını unvanını elinde bulunduruyor.

Demir ve maden fiyatlarındaki gerilemeler Rinehart'ın servetinde düşüşe neden olsa da, Rinehart bölgenin madencilik sektöründe hala büyük bir güç olarak karşımıza çıkıyor.

BMW'nin direksiyonunda kadınlar var

Dünyanın önde gelen otomobil firmalarından BMW'nin direksiyonunda da Alman Susanne Klatten bulunuyor. Klatten, 14,3 milyar dolarlık servetiyle dünyanın en zengin 6'ncı kadını olurken, servetiyle Almanya'nın da en zengin kadını unvanına sahip.

BMW'nin yüzde 12,6'sını elinde bulunduran Klatten, annesi ve erkek kardeşinin hisseleri de eklendiğinde şirketin yaklaşık yüzde 50'sine hükmediyor.

Kadınlar para piyasalarında da etkin

Forbes araştırmasına göre, kadınların aktif olduğu sektörlerden biri de finans. Birçok kadının faaliyet gösterdiği bu alanda en dikkat çeken Abigail Johnson.

Varlık yönetimi, emeklilik gibi alanlarda faaliyet gösteren dünyaca ünlü Fidelity Finansal Hizmetler'in başkanı olan Johnson, 12,7 milyar dolarlık servetiyle dünyanın en zengin kadınları listesinde 8'inci sırada yer alıyor.

Modaya kadın eli değdi

Dünyaca ünlü lüks moda markası İtalyan Prada da kadın yöneticilerin kaptanlığında yol alıyor. 12,4 milyar dolarlık servetiyle dünyanın en zengin 9'uncu kadını olan Miuccia Prada, moda devini eşi Patrizio Bertelli ile birlikte yönetiyor.

Büyükbabası tarafından kurulan şirketin varisi konumunda bulunan Prada, çalışmalarıyla markaya önemli katkılar yaptı. Prada, şirketin dışa açılma çalışmaları kapsamında Abu Dhabi ve Kuveyt'te mağazalar açarken, Uzak Doğu'nun yükselen güçlerinden Hindistan'da da kendine partnerler arıyor.

Türk "Demir Lady"ler de listede

Son yıllarda istikrarlı ekonomisiyle dikkatleri üzerine çeken Türkiye'de de kadınlar iş dünyasında aktif rol oynuyor. Ülkenin önde gelen holdingleri, büyük şirketleri ve milyar dolarlık büyüklüğe ulaşan bankalar kadınlar tarafından yönetiliyor.

Türkiyede milyar dolarlık servete sahip 10 kadın bulunurken, bunların 5'i Sabancı, 2'si Koç, 2'si Doğuş ve 1'i de Yıldız ailesine mensup.

En zengin kadın Koç'tan

Forbes listesine göre, Türkiye'nin en zenginleri sıralamasında ikinci sırada yer alan Koç Holding Yönetim Kurulu üyesi Semahat Arsel, 3,2 milyar dolarlık servetiyle Türkiye'nin de en zengin kadını konumunda bulunuyor.

Koç Holding'den Türkiye'nin en zengin kadınları arasına giriş yapan bir başka isim de Suna Kıraç. Kıraç, 2,6 milyar dolarlık servetiyle Türkiye'nin en zengin 9'uncu kişisi olurken, en zengin kadınlar arasından da 3'üncü sırada yer alıyor.

Sabancı, milyarder kadınlar şirketi

Türkiye'nin güçlü kuruluşlarından Sabancı Holding de şirket yönetimindeki kadın ağırlığı ile dikkatleri üzerine çekiyor. Forbes listesine göre, şirketin yeni nesil yöneticilerinden Serra Sabancı ve Suzan Sabancı Dinçer 1,3'er milyar dolarlık servetleriyle Türkiye'nin en zengin 22'nci kişileri olarak karşımıza çıkıyor. Bu ikili Türkiye'nin en zengin kadınları arasında ise 5'inci sırayı paylaşıyor.

Sabancı ailesinin zengin kadınları bununla sınırlı değil. Çiğdem Sabancı Bilen 1,2 milyar dolarlık servetiyle Türkiye'nin en zengin kadınları arasında 7'nci sırada bulunurken, yine aynı aileden Dilek Sabancı ve Sevil Sabancı da 1'er milyar dolarlık servetleriyle 8'inci sırada yer alıyor.

Şahenk'ler de listede üst sıralarda

Forbes listesine göre, 3,4 milyar dolarlık servetiyle Türkiye'nin en zengini Ferit Şahenk'in eşi Filiz Şahenk de büyük bir servete sahip. Filiz Şahenk, 3 milyar dolarlık servetiyle Türkiye'nin en zengin ikinci kadını unvanını taşıyor. Şahenk ayrıca bu rakamlarla Türkiye'nin en zengin 5'inci ismi olarak da karşımıza çıkıyor.

Şahenk ailesinini bir başka milyar dolarlık üyesi ise Ferit Şahenk'in annesi olan Deniz Şahenk. Türkiye'nin en zenginleri listesinde 1,7 milyar dolarla 13'üncü sırada yer alan Deniz Şahenk, Türkiye'nin en zengin kadınları sıralamasında ise 4'üncü sırada bulunuyor.

Serveti milyar doları aşan Türk kadınlar listesine girmeyi başaran bir başka isim de Yıldız ailesinden Ahsen Özokur. Özokur, 1,2 milyar dolarlık servetiyle, Türkiye'nin en zenginleri listesinde 29'uncu sırada yer alıyor. Özokur, Türkiye'nin en zengin kadınları listesinde ise 6'ncı sırada bulunuyor.

Dünyanın en zengin kadınları:

Sıralama Kişi Firma Sektör Ülke Servet
1 Liliane Bettencourt L'Oreal Kozmetik Fransa 30 milyar dolar
2 Christy Walton Wal-Mart Perakende ABD 28,2 milyar dolar
3 Alice Walton Wal-Mart Perakende ABD 26,3 milyar dolar
4 Iris Fontbona Luksic Group Madencilik Şili 17,4 milyar dolar
5 Georgina Rinehart HPPL Group Madencilik Avustralya 17 milyar dolar
5 Jacqueline Mars Mars Gıda ABD 17 milyar dolar
6 Susanne Klatten BMW Otomotiv Almanya 14,3 milyar dolar
7 Abigail Johnson Fidelity Finansal Hizmetler Finans ABD 12,7 milyar dolar
8 Miuccia Prada Prada Giyim-Moda İtalya 12,4 milyar dolar
9 Anne Cox Chambers Cox Medya ABD 12 milyar dolar
10 Dirce Navarro De Camargo Camargo Correa İnşaat Brezilya 11,5 milyar dolar
11 Charlene de Carvalho-Heineken Heineken İçecek Hollanda 11 milyar dolar
12 Laurene Powell Jobs Apple-Disney Elektronik ABD 10,7 milyar dolar
13 Johanna Quandt BMW Otomotiv Almanya 10,6 milyar dolar
14 Antonia Johnson Axel Johnson Group Çeşitli İsveç 9,1 milyar dolar
15 Elaine Marshall Koch Çeşitli ABD 8 milyar dolar
16 Savitri Jindal OP Jindal Group Çelik Hindistan 7,6 milyar dolar
17 Eva Gonda Rivera Femsa İçecek Meksika 6,6 milyar dolar
18 Rosalia Mera ZARA Giyim İspanya 6,1 milyar dolar
19 Blair Parry-Okeden Cox Medya ABD 6,1 milyar dolar
20 Margarita Louis-Dreyfus Louis-Dreyfus Çeşitli İsviçre 6 milyar dolar

Türkiye'nin en zengin kadınları:

Sıralama Kişi Firma Servet
1 Semahat Arsel Koç Holding 3,2 milyar dolar
2 Filiz Şahenk Doğuş Holding 3 milyar dolar
3 Suna Kıraç Koç Holding 2,6 milyar dolar
4 Deniz Şahenk Doğuş Holding 1,7 milyar dolar
5 Serra Sabancı Sabancı Holding 1,3 milyar dolar
5 Suzan Sabancı Dinçer Sabancı Holding 1,3 milyar dolar
6 Ahsen Özokur Yıldız Özokur 1,2 milyar dolar
6 Çiğdem Sabancı Bilen Sabancı Holding 1,2 milyar dolar
7 Dilek Sabancı Sabancı Holding 1 milyar dolar
8 Sevil Sabancı Sabancı Holding 1 milyar dolar