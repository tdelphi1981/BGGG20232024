Önce balıkçıya sattı, şimdi de istifa etti
Etiler Marmaris Büfe'yi geçtiğimiz günlerde balıkçı Karsusan Karadeniz'e satan Hikmet Tanrıverdi bugün itibariyle istifasını verip yönetim kurulundan ayrıldı. Tanrıverdi, halen İstanbul Hazırgiyim ve Konfeksiyon İhracatçıları Birliği (İHKİB) Başkanlığını yürütüyor.
Etiler Marmaris Büfe'den Kamuoyunu Aydınlatma Paltformu'na yapılan açıklamada, 'Şirketimiz yönetim kurulu başkanı Hikmet Tanrıverdi yönetim kurulu başkanlığından ve üyeliğinden istifa etmiş olup, yerine yönetim kurulu üyeliğine Necdet Bekar atanmıştır" denildi. 
Tekstilci Hikmet Tanrıverdi, mzellikle dilli-kaşarlı tostu ve ıslak hamburgeriyle meşhur olan Etiler Marmaris Büfe'yi 2010 yılında Ramazan ve Burhan Morgülden satın almış ve 24 şubeden 67 şubeye çıkarmıştı. Aynı dönemde şirketin halka arzını da gerçekleştirmişti.  
Tanrıverdi Etiler Marmaris Büfe'yi geçtiğimiz günlerde Trabzonun en büyük balık üretim ve işleme tesisinin sahibi olan Karsusan Karadeniz Su Ürünlerine 11 milyon TL karşılığında sattı. Tanrıverdi, gıda perakendeciliğinin çok yoğun bir sektör olduğunu belirterek şirketi gelen teklif üzerine sattığını açıklamıştı.  
 