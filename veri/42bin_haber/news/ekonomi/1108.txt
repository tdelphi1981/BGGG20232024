Moody's de Türkiye'nin notunu yükseltir mi?
Amerikan finans kuruluşu Morgan Stanley, Moody's'in de 2013'te Türkiye'yi yatırım yapılabilir seviyeye yükseltebileceğini belirtti. Morgan Stanley'in Orta Asya, Avrupa, Ortadoğu ve Afrika raporunda (CEEMA), Türkiye'nin 2012 yılında ülke notunun "yatırım yapılabilir" seviyeye yükseltilmesinin yerinde bir karar olduğu dile getirildi, Türkiye'nin bu kez daha dengeli bir şekilde yeniden yükseldiği vurgulandı.

Türkiye'nin kredi notunu 2012 yılında "yatırım yapılabilir" seviyeye çıkaran Fitch'in diğer kredi derecelendirme kuruluşları tarafından da takip edileceği tahminine yer verilen raporda, "Makro politikalar sağlam tutulmaya devam edilirse, diğer kredi derecelendirme kuruluşlarının da Fitch'i takip etmesi olasılığı var. 2013'te Moody's'in benzer bir adım atmasını bekliyoruz" ifadeleri kullanıldı.

Raporda Türkiye'nin ekonomi politikalarına ilişkin olarak, "Merkez Bankası büyük olasılıkla hızlı büyüme riskini azaltmak için kredi genişlemesini sıkı denetim altında tutabilir. Para birimin değerlenme baskısı ile karşılaşması durumunda politika faizinde bir kez daha 25 baz puanlık bir oranda düşüş yaşanabilir. Enflasyon, enerji ve yiyecek fiyatlarındaki artış riski sebebiyle hedeflenen yüzde 5 oranının üzerinde gerçekleşerek yüzde 6,3 seviyesinde olabilir. 2013'te bütçe hedeflerine büyük olasılıkla ulaşılacak" öngörüsünde bulunuldu.

Cari açığın finansmanın, ciddi bir bir konu olmayacaksa da yakından izlenmesi gerektiği ifade edilen raporda, "Türkiye'de 2011 yılında GSYH'ya oranla yüzde 9,9 seviyesinde olan cari açık, tahminlerimiz doğrultusunda, 2012 yılında yüzde 6,6 seviyesine geriledi. Cari açığın 2013 yılında GSYH'nın yüzde 6,9 oranında gerçekleşmesini bekliyoruz" ifadeleri kullanıldı.

"Altın ihracatı abartıldı"

Geçen yıl Türkiye'nin İran'a ve Birleşik Arap Emirlikleri'ne olan altın ihracatının dikkat çektiği hatırlatılan raporda, "Fakat biz meselenin abartıldığını, konunun büyük resimde ekonomiye sınırlı bir etkisinin olduğunu düşünüyoruz" denildi.

Raporda Ekonomik İşbirliği ve Kalkınma Örgütü'ne (OECD) bağlı çalışan Mali Eylem Görev Gücü'nün (FATF-Financial Action Task Force) Ekim ayında Türkiye'ye ilişkin uyarısına da atıfta bulunularak, "22 Şubat tarihine kadar gerekli şartlar yerine getirilmemesi halinde Türkiye'nin üyeliği askıya alınabilir ve bu durum Türkiye'nin bazı dış finansman kanallarını riske sokabilir" görüşüne yer verildi.

Türkiye'nin politik risklerinin "durağan" seyrini koruyacağına işaret edilen raporda, bölgesel riskler ve gerilimler olmasına rağmen, bölgede yaşananların Türkiye ekonomisi üzerinde dikkate değer bir etkisi olmadığı da vurgulandı.