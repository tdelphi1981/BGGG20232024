"Kültür Bakanı nerede?"
ANTALYA Büyükşehir Belediye Başkanı CHP'li Mustafa Akaydın, kentte 30 Kasım'da düzenlenen Resort Turizm Kongresi'ne katılmayan belediye başkanlarını eleştiren Kültür ve Turizm Bakanı Ertuğrul Günay'a seslendi. Bugün başlayan '13'üncü Turizm Kongresi'nde konuşan Akaydın, Türkiye'nin akademik anlamda en önemli turizm kongresinin yapıldığını belirterek, "Soruyorum şimdi: Kültür ve Turizm Bakanı nerede?" dedi.
Akdeniz Üniversitesi Turizm Fakültesi tarafından düzenlenen '13'üncü Turizm Kongresi' Kundu'daki Miracle Resort Hotel'de başladı. Kongrenin açılışında konuşan Büyükşehir Belediye Başkanı Mustafa Akaydın, geçen hafta yapılan Resort Turizm Kongresi'nde Kültür ve Turizm Bakanı Günay'ın, "Belediye başkanları nerede?" diye sorduğunu hatırlatarak, şöyle konuştu:


"Ben o gün Tekirova'da çok önemli bir başka ülke sorununun tartışıldığı toplantıydayım. Kültür ve Turizm Bakanımız çok nazik bir insandır ama bu sitemi yaparken nereye gideceğini düşünmek lazım. Bakın ülkede yılda yalnızca bir kez yapılan çok önemli bir akademik turizm toplantısı var. Şimdi ben soruyorum: Kültür ve Turizm Bakanı nerede? Bence Turizm Bakanı'nın en çok olması gereken yer burasıdır. Turizm fuarları bile değil."


'ANTALYA PAY ALAMIYOR'


Akaydın, konuşmasının devamında, 2023'te Antalya'ya 20 milyon turist gelmesi ve en az 20 milyar dolar turizm geliri elde edilmesi gerektiğine dikkat çekerek, buna karşın Antalya'daki belediyelerin elde edilen turizm gelirinden pay alamadığından yakındı.


"Antalya'ya kültür turizmi yakışır" diyen Akaydın, kente dünya nüfusunun üçte birinin 4 saatlik uçuşla ulaşmasının mümkün olduğunu belirtti. Akaydın, "Dünyada 1 trilyon dolarlık turizm pastası varsa ve dünyada en sık ziyaret edilen 6'ncı ülke Türkiye ise Türkiye'nin 20- 25 milyar dolarlık turizm geliri çok düşük kalıyor" dedi.


VALİ YARDIMCISINDAN CEVAP


Toplantıya katılan Antalya Vali Yardımcısı Recep Yüksel ise Mustafa Akaydın'ın sözlerine karşılık şunları kaydetti:


"Ben Sayın Bakanımızın sözcüsü değilim ama Sayın Bakanımızın söylediği şu: Geçen toplantıda ben de vardım. Bir iki belediye başkanımızın dışında kongreye katılan belediye başkanı yoktu. Bu eleştirinin doğrudan hedefi Büyükşehir Belediye Başkanımız değildi. Antalya'da 100'e yakın belediye başkanımız var. Zaman zaman bu türlü toplantılarda, çalışmalarda belediye başkanlarımızı nedense uzak görüyoruz. İş yoğunlukları olabilir ama belediye başkanı arkadaşlarımızın lütfedip katılması, izlemesi gerekiyor. Antalya hepimizinse, belediye başkanlarımızın da bu tür toplantılarda çok daha fazla olması gerekiyor. Sayın Bakanımızın olması gerekiyorsa eğer, ondan daha fazla belediye başkanımızın olması gerekiyor."


50 MİLYON TURİST 50 MİLYAR DOLAR GELİR


Kültür ve Turizm Bakanlığı Araştırma ve Eğitim Genel Müdürü Doç. Dr. Ahmet Arı da, 2023 Turizm Stratejik Planı'ndan söz ederek, stratejik plan uyarınca, Türkiye'nin 2023 yılında 50 milyon turist, 50 milyar dolar gelir hedefi bulunduğunu vurguladı. Doç. Dr. Arı, "Hedefimizde zaman zaman gecikmeler ve uygulama aksaklıkları olsa da ya da stratejik planda revizyonlar yapılsa da her zaman hedefimizin arkasındayız" dedi.


Doç. Dr. Arı, Türkiye'nin turizmde, dünyanın en büyük 6'ncı ülkesi konumuna geldiğine dikkati çekerek, İstanbul'un en çok kongre düzenlenen 9'uncu kent olduğunu, Antalya'nın da Londra ve Paris'ten sonra en çok turist gelen 3'üncü şehir olmasının Türkiye adına övünülecek bir durum olduğunu vurguladı. Doç. Dr. Arı, 2023 Turizm Strateji Planı'na göre Türkiye'nin 2023'te dünyanın en büyük 5'inci büyük turizm ülkesi olmasının hedeflendiğini bildirdi.


Dünyada genel turizm eğiliminin kültür turizmine yöneldiğini, Türkiye'de de önemli bir kültür turizmi potansiyeli bulunduğunu belirten Doç. Dr. Arı, Antalya'ya tatile gelen turisti, Anadolu kültür turlarına çıkarmak gerektiğini, bu sayede turizmin Anadolu'ya yayılacağını söyledi. Doç. Dr. Arı, Türkiye'ye kültür turizmi kapsamında gelen turist sayısını artırmayı hedeflediklerini ve bu yolda önemli çalışmalar gerçekleştirdiklerini sözlerine ekledi.


Akdeniz Üniversitesi Rektörü Prof. Dr. İsrafil Kurtcephe ise okullarının dünyada 300'e yakın üniversiteyle işbirliği yaptığına değinerek, bunun kültür turizmine çok ciddi katkı sağladığını belirtti.