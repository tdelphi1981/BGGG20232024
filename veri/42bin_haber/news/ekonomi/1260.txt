'Aile Vergisi' geliyor mu?
 
 Maliye Bakanlığı, yeni ve ilk defa bir ''Aile Vergisi'' getirilmesinin söz konusu olmadığını ve bedelsiz intikallerde yüzde 35 oranında vergi getirilecek ifadesinin gerçeği yansıtmadığını söyledi.  'Aile vergisi geilyor' iddialarına ilişkin yapılan açıklamada şunlar kaydedildi:  ''Her şeyden önce Yeni Gelir Vergisi Kanunu'nun hazırlanmasına ilişkin çalışmalar devam etmektedir. Bilindiği üzere, 2008 yılında TBMM'ye sevkedilen bir kanun tasarısı ile Veraset ve İntikal Vergisi'nin yürürlükten kaldırılması ve Gelir Vergisi Kanunu'nda değişiklik yapılması öngörülmüştü. Ancak bu Kanun tasarısı sevk edildiği dönemde (2008) yasalaşmadığı için, daha sonra Vergi Konseyi tarafından hazırlıkları yapılan Yeni Gelir Vergisi Kanun Tasarısı çalışmaları sırasında aynı yaklaşımla Veraset ve İntikal Vergisi'nin kaldırılarak, sağlar arası intikallerin Gelir Vergisi Kanunu içine taşınması öngörülmüştü. Bakanlık tarafından yapılan teknik çalışmalar sırasında da aynı yaklaşım karar verilecek konular arasında teknik çalışmaya tabi tutulmuştur.  Konunun özü şudur; 1959 yılından bu yana uygulanmakta olan Veraset ve İntikal Vergisi Kanunu'na göre, bir kişiden diğer bir kişiye yapılan hibe niteliğinde bedelsiz intikaller, Veraset ve İntikal Vergisi'ne tabidir. Bedelsiz intikal eden tutar üzerinden yüzde 10 ila yüzde 30 oranında Veraset ve İntikal Vergisi alınmaktadır. Yalnız, bir kişiye ana, baba, eş ve çocuklarından ivazsız mal intikali halinde hesaplanan vergi yarısı oranında alınmaktadır. Mevcut Veraset ve İntikal Vergisi Kanunu'nda bu imkan sadece ana, baba, eş ve çocuklar için öngörülmüş bulunmaktadır.''  'DAHA ÖNCE NE KADAR VERGİ ALINIYORSA O KADAR'  Veraset ve İntikal Vergisi Kanunu'nda yer alan bu düzenlemenin, özünde bir değişikliğe gidilmeksizin aynen Gelir Vergisi Kanunu'nun içine taşınması alternatifinin teknik düzeyde çalışıldığı belirtilen açıklamada, bu çalışmada, Gelir Vergisi Kanunu'nun sistematiğinin, tarife yapısının ve istisna hükümlerinin dikkate alındığı ifade edildi.  Açıklamada, şöyle denildi: ''Başka bir deyişle, yeni ve ilk defa bir 'Aile Vergisi' getirilmesi söz konusu değildir. Daha önce, ana, baba, eş ve çocuklar ile kardeşler arasında bedelsiz intikallerde ne kadar vergi alınıyorsa, aynı vergi yükü oranında vergi alınması öngörülmüştür. Veraset ve İntikal Vergisi'ndeki bedelsiz intikallerde uygulanan yüzde 10 - yüzde 30 oranındaki vergi yükünü aynen koruyacak şekilde bedelsiz edinimin bir kısmının istisna edilmesi öngörülmüştür. Bu nedenle bedelsiz edinimlerde yüzde 35 oranında vergi getirilecek ifadesi gerçeği yansıtmamaktadır."  AA