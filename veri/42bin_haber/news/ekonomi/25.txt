İşte yeni Çapa ve Cerrahpaşa
İstanbul Tıp ve Cerrahpaşa Tıp fakültelerini yenileyecek proje kapsamında dün İstanbul Tıp Fakültesi Çocuk Sağlığı ile Çocuk Psikiyatrisi Anabilim Dalı binasının yıkımı yapıldı.
İSTANBUL Üniversitesi (İÜ) İstanbul Tıp Fakültesi ve Cerrahpaşa Tıp Fakültesinin yenilenmesini sağlayacak projede dün ilk yıkımlar başladı. Hastalara sunulan hizmetleri aksatmamak amacıyla etap etap gerçekleştirilecek yıkımlar kapsamında dün İstanbul Tıp Fakültesi Çocuk Sağlığı ve Hastalıkları ile Çocuk Psikiyatrisi Anabilim Dalı Binasının yıkımı yapıldı. 8 katlı iki bloktan oluşan binanın yıkımı Akkaya İnşaat tarafından 35 günde tamamlanacak. Çapa ve Cerrahpaşa yerleşkelerinin yeniden yapımını kapsayan projenin tamamı 1.5 milyar liraya mal olacak.   
4 YILDA TAMAMLANACAK 
Fatih Belediyesinin 40 noktada toplam 6 bin 500 binayı kapsayan kentsel dönüşüm çalışmaları, İstanbul Üniversitesi Çapa ve Cerrahpaşa Yerleşkelerinin yenilemesini de kapsıyor. 4 yılda bitirilmesi hedeflenen proje ile içinde son sistem teknik donanımın yer aldığı, doktor ve hastaların ihtiyaçlarına uygun olarak planlanmış, hastanelerin tüm birimlerinin doğru yerlere yerleştirildiği, modern mimari anlayışın hakim olduğu, depreme dayanıklı binalar yapmak hedefleniyor. 
PROJE İTALYAN FİRMADAN 
Yıkımlar başlayana kadar projede bir çok aşamadan geçildi. İlk aşamada, taşınması planlanan Çapa ve Cerrahpaşa yerleşkelerinin kendi yerlerinde yenilenmesine karar verildi. Bu karar alındıktan sonra, Cerrahpaşadaki 4, Çapadaki 8 tarihi binanın restorasyon çalışmaları yapıldı. Bunun yanı sıra yerleşkelerde İstanbul Üniversitesine ait olmayan yerlerin tapuları alındı. Binaların yenilenmesi için gerekli izinler alındındıktan sonra da Devlet Planlama Teşkilatından yıllara sari tahsisi ile 4.8 milyon TL kaynak sağlandı. Master Plan ve Avan Proje Çalışmaları için ihaleye çıkıldı ve İtalyan Proger S.p.A firması ile anlaşma sağlandı.  
SIRA İNŞAATLARDA 
Yıkım ve yeniden inşa sürecine ilk olarak İÜ Cerrahpaşa Yerleşkesindeki binalardan başlandı. Cerrahpaşa Tıp Fakültesi Dekanlık Binası yıkımları tamamlanırken dün de İstanbul Tıp Fakültesi Çocuk Sağlığı ve Hastalıkları ile Çocuk Psikiyatrisi Anabilim Dalı Binasının yıkımı yapıldı. Projede son aşama olarak inşaatlara başlanacak.İnşaatları yapacak firma ise henüz belirlenmedi.  
İstanbul Tıp Fakültesi  
· Alan: 110 dönüm
· Hastane alanı: 199.170 m2
· Eğitim alanı: 68.880 m2
· Sosyal alan: 26.351 m2
· Otopark: 3.394
· Yatak: 840 
Cerrahpaşa Tıp Fakültesi 
· Alan: 170 dönüm
· Hastane alanı: 210.380 m2
· Eğitim alanı: 152.500 m2
· Sosyal alan: 46.078 m2
· Otopark: 4650
· Yatak: 1042 
2 milyon 300 bin hasta 
Çapa ve Cerrahpaşada yılda toplam 2 milyon 300 binin üzerinde kişiye poliklinik hizmeti veriliyor.İki hastanede de 12 bin çalışan ve 10 bin öğrenci bulunuyor.