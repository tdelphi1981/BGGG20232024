'Devlet tasarruflu ampulleri bedava dağıtsın'
Avrupa Yenilenebilir Enerji Birliği (EUROSOLAR) Türkiye Başkanı ve Marmara Üniversitesi Enerji Ana Bilim Dalı Başkanı Prof. Dr. Tanay Sıdkı Uyar, enerji tasarrufu kültürünün oluşturulması için devletin atacağı adımların önemli olduğunu belirterek, Yaklaşık 7 milyon liralık yatırımla tasarruflu ampul fabrikası kurup, üretilen ampuller bedava dağıtılırsa 4,5 milyar lira değerindeki bir termik santrale gerek kalmaz dedi.
Prof. Dr. Uyar, yaptığı açıklamada, yenilenebilir enerji kadar enerjinin etkin kullanımının da gerekli olduğunu savunarak, bir birimlik işin en az enerji tüketilerek yapılmasına karşılık gelen enerjinin etkin kullanımının tasarruftan farklı bir kavram olduğunu söyledi. 
Enerji ve Tabii Kaynaklar Bakanlığı'nın enerji tasarrufu ve enerjinin etkin kullanılması adına attığı adımları olumlu bulduğunu ifade eden Uyar, buzdolaplarında satışında Temmuz ayında getirilen A sınıfı standardının A 'ya çıkartılması ve uygulamanın tüm elektrikli cihazları kapsaması gerektiğini vurguladı. 
Devlet bedava tasarruflu ampul dağıtsın 
Türkiye'de yaklaşık 17 milyon sokak lambasının olduğunu ve sokak aydınlatmasına yıllık 650 milyon lira ödendiğini aktaran Uyar, Sokak lambalarının LED teknolojisine dönüştürülmesiyle yüzde 75 tasarruf sağlanabilir. Devlet yaklaşık 7 milyon liralık yatırımla tasarruflu ampul fabrikası kurup, üretilen ampuller bedava dağıtılırsa 4,5 milyar lira değerindeki bir termik santrale gerek kalmaz. Sadece tasarruflu ampulle elektrik tüketimini 10'da 1 oranında düşürerek, tasarruf edilebilir. Tabi burada bahsettiğimiz 10 sene önce Avrupa'da tasarruf ampulü olarak piyasaya sürülmüş ampuller değil. Bugünün en yeni ve en az enerji tüketen teknolojisiyle üretilen ampuller diye konuştu.

ENVERden Enerji Hanıma

Son yıllarda enerjinin verimli kullanılması için toplumsal kültür oluşturmak isteyen Enerji ve Tabii Kaynaklar Bakanlığı, bu kapsamda ilk olarak 2008 yılında Enerji Verimliliği (ENVER) Projesini hayata geçirmişti. Enerji tasarrufunda kadınlara dönük proje geliştiren Bakanlık, geçtiğimiz ay Enerji Hanım Projesi'nin tanıtımını yaparak, ülke ekonomisine yılda 4 milyar dolar kazandırmayı hedefliyor. 
Tasarruf kapsamında A sınıfının altındaki buz dolaplarının satışı geçtiğimiz yılın Temmuz ayında yasaklanırken, yaklaşık 7 milyon sokak lambasının LED teknolojiyle yenilenmesi için çalışmalar da devam ediyor. 
Türkiye'de tüketilen toplam elektrik enerjisi içinde aydınlatmanın payı yüzde 20 civarında bulunduğunu belirten uzmanlar, klasik bir ampulün az enerji kullanan bir ampulle (kompakt flüoresan) değiştirmesi halinde enerji tüketiminin yüzde 80'e kadar düşürülebileceğine dikkati çekti.

AB Edison tipi ampulü yasaklamıştı

Enerji tasarrufu ve küresel ısınma ile mücadelede aldığı karar kapsamında 100, ardından 75 Watt'lık Akkor (Edison tipi)ampullerin üretim ve ithal edilmesi yasaklayan Avrupa Birliği (AB), son olarak 1 Eylül 2012 itibariyle 60 Watt'lık akkor ampulleri de yasaklamıştı. 
AB, yasak ile yılda 40 milyar kilovat-saat (kWh) enerji tasarrufunda bulunmayı ve bu sayede karbondioksit emisyonunu yılda 15 milyon ton düşürmeyi amaçlıyor. 
Yapılan araştırmalarda, klasik akkor ampullerin kullandığı enerjinin sadece yüzde 5'lik bölümünü ışığa dönüştürdüğü, kalan büyük bölümünü ise ısıya çevirdiği ortaya çıkmıştı.