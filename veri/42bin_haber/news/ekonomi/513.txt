Bakan Yıldız: İnansam burada olmazdım
Güney Akımı projesinin temel atma törenine katılan Enerji ve Tabii Kaynaklar Bakanı Taner Yıldız, "Nabucco'nun tabutunun son çivisinin çakıldığına inansam burada olmazdım" dedi.
Güney Akımı projesinin temel atma töreni için Rusya'nın Karadeniz kıyısındaki Anapa şehrine gelen Enerji ve Tabii Kaynaklar Bakanı Taner Yıldız, Türk basın mensuplarının sorularını yanıtladı. Yıldız, Güney Akım projesinin bölgeye hayırlı olmasını diledi.

Rusya Devlet Başkanı Vladimir Putin'in 3 Aralık'ta Türkiye'ye düzenlediği ziyarette Samsun-Ceyhan projesinin gündeme geldiğini belirten Yıldız, projenin tüm boyutlarıyla ele alındığını söyledi.

Ham petrol fiyatının İstanbul Boğazı'ndan geçişle Samsun-Ceyhan'dan geçişi arasında fark bulunduğunu doğrulayan Yıldız, bu farkın giderilmesi için özel şirketlerin çalışması gerektiğinin altını çizdi. Yıldız, Ocak ayının sonuna kadar söz konusu şirketlerin toplanarak bir sonuca varacaklarını ve çıkacak sonucun Başbakan Recep Tayyip Erdoğan'a iletileceğini ifade etti.

-"Mavi Akım 2 için üçüncü ülke talepleri bekleniyor"-

Mavi Akım 2 projesinin de Rusya ile görüşüldüğünü dile getiren Yıldız ancak projenin hayata geçmesi için üçüncü ülkelerin talebinin gerektiği konusunda görüş birliği olduğunu açıkladı.

Rusya ile mevcut anlaşma kapsamında Türkiye'nin 2024'e kadar Batı hattından gaz alacağını kaydeden Yıldız, hattın kullanımı konusunda Ukrayna ile de bir sorun olmadığını ifade etti.

Türkiye'nin ileriki yıllarda Güney Akım'dan gaz temin etme ihtimalini değerlendiren Yıldız, "Elbette alternatif bir yoldur ancak bu konuyu ileriki dönemde değerlendireceğiz. Şu an bunları konuşmak için erken" dedi.

-"Nabucco ve Güney Akım birbirinin rakibi değil"-

Bazı yabancı yayın organlarında Nabucco'nun gerçekleşme ihtimalinin ortadan kalktığı yönündeki değerlendirmelere katılmadığını söyleyen Yıldız, "Eğer Nabucco'nun tabutunun son çivisinin çakıldığına inanmış olsam burada olmazdım" ifadelerini kullandı.

Yıldız, Nabucco ve Güney Akım türü projelerin orta ve uzun vadede birbirinin rakibi olmadığını kaydederken, "AB ülkelerinin doğalgaz ihtiyaçlarına baktığınızda benzer 3-4 projeye daha ihtiyaçları var. O yüzden bu tür projelerin tümüne olumlu bakıyoruz" dedi.

Türkiye'de doğalgaz depolama merkezleri konusunda yapılan çalışmalara da değinen Yıldız, her ülkenin kullandığı doğalgazın yüzde 15-20'sini depolama imkanının olması gerektiğini söyleyerek, "7-8 milyar metrüküpe kadar depolamaya ihtiyacımız var. Tuz Gölü'ndeki ihaleyi alan Çinli firma yapımına başladı" dedi.

Sinop'ta kurulması planlanan nükleer santralle ilgili sürecin devam ettiğini belirten Yıldız, sürecin yeni yıl öncesinde sonuçlandırılmasını umduğunu açıkladı.

Yıldız ayrıca Türkiye'nin Güney Akım'a ortak olarak girmek gibi bir düşüncesinin olmadığını vurguladı.