Maliye'den internetten satış yapanlara uyarı
Maliye, sanal ortamda ticaret yapan tüm firmaları otomatik olarak testip etmeye başladı. Hollanda'dan alınan yeni programı kamuoyuna tanıtan Maliye Bakanı Mehmet Şimşek, henüz vergi mükellefi olmayan tüm e-ticaret firmalarını mükellef olmaya davet ederek, "Kendilerini yakından takip edebiliyoruz. Kazançlarının vergisini hakkıyla ödesinler. Vergi kaçırmak 75 milyonun hakkından çalmak çırpmak demek. Gönüllü uyum istiyoruz. Bu uyum olmaz ise biz incelemelerimizi başlatırız" dedi.
Bakan Şimşek, konuyla ilgili düzenlediği basın toplantısında elektronik ticaretin izlenmesi ve mükellef uyumu çalışmaları hakkında bilgi verdi. Geleneksel ticaretin hızlı bir şekilde sanal ortama taşındığına dikkat çeken Şimşek, bunun önemli fırsatlar sunarken, Maliye açısından kayıt dışılık ve vergisel boyutu itibariyle önem kazandığını söyledi. E-ticaretin önemini kavramak açısından bir örnek veren Şimşek, 1995 yılında bir borsa brokerinin internet üzerinden indirimli kitap satmaya karar verdiğini, bu kişinin şirketinin kuruluşunun 2. yılında 148 milyon dolarlık gelire ulaştığını, aynı dönemde ABD'de en yaygın mağazalara ve dağıtım ağına sahip bir kitabevinin cirosunun 2,8 milyar dolar olduğunu kaydetti. İnternet üzerinden indirimli kitap satan bu firmanın Amazon olduğunu ifade eden Şimşek, firmanın 2011 yılındaki satış hacminin 48 milyar dolara ulaştığını söyledi. Oysa ABD'nin en büyük kitap zinciri olan Barnes & Noble'ın aynı süre içinde satışını 2.8 milyar dolardan 7 milyar dolara çıkarabildiğine dikkat çekti.   
TÜRKİYE'DE 35 MİLYAR 
Bakan Şimşek, geçen yıl yapılan bir araştırmaya göre gelişmiş ülkelerde elektronik ticaretin GSYH'ye oranının yüzde 3,5'i ulaştığını, Türkiye'de ise bu oranın yüzde 1'e yaklaştığı tahmininde bulundu. Ancak Şimşek, e-ticaretin Türkiye'de de gelişme hızının çok yüksek olduğunu belirterek, 2007 yılında 5.5 milyar TL olan e-ticaretin geçen yıl 35 milyar TL olarak tahmin edildiğini, 2023 yılında 350 milyar TL'yi hedeflediklerini söyledi.  
Bakan Şimşek, iç pazarın büyüklüğünün, genç nüfusun fazlalığının ve giderek artan kişi başına tüketim harcamalarının Türkiye'yi e-ticaret konusunda yatırım yapmaya cazip ülkeler arasına soktuğunu kaydetti. Elektronik ticaret hacminin hızla artarken, bu alanda ortaya çıkan vergi kayıp ve kaçağının kavranabilmesi için elektronik ticaretin izlenmesi, denetimi ve bu kayıt dışılığın engellenmesi konusunda dünyanın en ileri ülkelerinden biri olan Hollanda ile işbirliği yaptıklarını anlattı.  
"HEPİNİZİ GÖRÜYORUZ SIRADA KONUT VAR" 
Hollanda'nın elektronik ticaretin izlenmesi ve tespitine yönelik programını Türkiye'ye adapte ettiklerini ifade eden Şimşek, bu program sayesinde sanal ortamda ticaret yapan tüm firmaları otomatik olarak tespit ettiklerini açıkladı. Konut sektörün kira anlamında ve rayiç bedellerin tespiti anlamında sanal ortamda ciddi faaliyet ve ilanların bulunduğunu söyleyen Şimşek, yeni programla zaman içinde o verileri de tespit edebileceklerini ve izleyebileceklerini kaydetti. 
PSİKOLOG GÖZETİMİNDE 
Elektronik ticaretin yeni bir alan olduğuna, bazı mükelleflerin vergi vermek zorunda olduklarını bile düşünmediklerini belirten Şimşek, bu ihtiyacı göz önünde bulundurarak, www.egirisimci.gov.tr isimli bir bilgilendirme web portalı hazırladıklarını söyledi.  
Psikolog eşliğinde hazırlanan sitede, mükellef olup olmadığı tereddüdü yaşayan girişimciler için test bulunuyor. Bu testin sonucuna göre kişiler kendilerinin mükellef olup olmadığını anlayabiliyorlar. Nereye başvurmaları gerektiği konusunda da yine site üzerinden yönlendiriliyorlar.  
ayalp@hurriyet.com.tr