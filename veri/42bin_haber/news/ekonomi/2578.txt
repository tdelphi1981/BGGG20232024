Babacan'dan büyüme mesajı
Bu yıl yüzde 4 büyüme hedefi olduğunu hatırlatan Babacan, "Dış talepten gelen büyümeye de sonuna kadar açığız. Hedefin de üzerine çıkarsa buradan ilave bir ürün gelirse kuşkusuz yüzde 4' ün üzerinde gidecek olan bir büyümeye de açık olduğumuzu ifade etmek istiyorum" dedi.
Başbakan Yardımcısı Ali Babacan, 'İhracatçılarımıza bir çağrı yapıyorum; (Eximbank'ın ihracatçının alacağını sigorta etmesi) bu hizmetin daha iyi farkında olun, daha çok yararlanın, bu konuda da bizim Eximbank'a desteğimizin önü açık'dedi. Babacan, Türk Eximbank Genel Müdürlüğü'nün Ümraniye'deki yeni hizmet binasının açılış töreninde yaptığı konuşmada, ihracatçılara, yurt dışında müteahhitlik hizmeti veren kuruluşlara destek veren ve son yıllarda iş kapasitesini hızla artıran Eximbank'ın yeni genel müdürlük binasının Türk iş dünyasına hayırlı hizmetler vermesini temenni ettiğini kaydetti. 

Gerekli adımları atarız

2012 yılının gayet iyi geçtiğini anlatan Ali Babacan, "Kontrollü bir şekilde cari açığı düşürdük. Şu anda baktığımızda tüm güven göstergeleri çok çok iyi noktada. Tüketici güven endeksleri üretici güven endeksleri gayet iyi. Dolayısıyla 2012 yılı bir bakıma kendi içimizde yeniden bir dengelenme ve istikrarı önceleme zemini kuvvetlendirme. 2013 ve sonrası için de daha sağlam bir zeminde sürdürülebilir bir büyümenin kontrol edilebileceği bir yıl oldu " diye konuştu. Babacan 2013 yılıyla ilgili olarak ise, "2013 yılı istikrar açısından çok sağlam bir zeminde başladı. Bu yıl için bizim orta vadeli programımızda büyüme oranı yüzde 4. Farklı büyüme rakamları tahminleri olabilir. Her kurumun her kişinin kendi gönlünden geçen rakamlar olabilir. Bu işin resmi mutabakata varılmış rakamı ne diye soracak olursanız bu rakam, yüzde 4. Yarısının içten yarısının dıştan geleceğini umut ediyoruz. Ölçüsüz kredi artışına dayanan bir iç tüketimimizi de kontrol etmek için gerekli adımları atıyoruz. Özellikle iç tüketimdeki artışın ölçülü olması için çalışılıyor. Dış talepten gelen büyümeye de sonuna kadar açığız. Hedefin de üzerine çıkarsa buradan ilave bir ürün gelirse kuşkusuz yüzde 4' ün üzerinde gidecek olan bir büyümeye de açık olduğumuzu ifade etmek istiyorum. Ölçülü gideceğiz gerçekçi hedeflerle gideceğiz " şeklinde konuştu.