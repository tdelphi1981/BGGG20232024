Devlet 3 milyarlık tasarruf sağladı
Devlet, yaklaşık 2,5 yıl önce başlattığı Elektronik Kamu Alımları Platformu (EKAP) sayesinde 3 milyar liranın üzerinde tasarruf sağladı. Kamu İhale Kurumu ve birçok kamu kuruluşu tarafından elektronik ortamda yayınlanan ilanlı ve ilansız ihale duyurularına ve şartnamelere erişilmesini sağlayan EKAP, 1 Eylül 2010 tarihinde devreye alındı.

EKAP'ta mevcut durumda, 26 bin civarında kayıtlı idare, 32 bin civarında kayıtlı gerçek ve tüzel kişi ile 380 binin üzerinde kayıtlı kullanıcı bulunuyor.

Hangi idarenin, neyi, kimden, ne kadar bir bedelle aldığının görülebildiği EKAP sayesinde kamu alımlarında etkinlik, saydamlık ve verimliliğin sağlanması amaçlandı.

İhalelerde rekabeti artıran EKAP, kamu alım maliyetlerinde büyük oranda tasarruf sağladı. 

EKAP yetkilileri, 2010 ve öncesinde sözleşme bedellerinin yaklaşık maliyete oranının yüzde 81 olarak gerçekleşirken, EKAP'ın tam olarak faaliyette olduğu 2011 ve 2012 yıllarında bu oranın yüzde 74'e gerilediğini kaydetti.

Artan rekabet ortamı ve düşen sözleşme bedelleriyle kamu alım maliyetlerinde 2011 ve 2012 yıllarında 3 milyar liranın üzerinde tasarruf sağlandığını ifade eden yetkililer, bu tasarruf ve katkıların gelecekteki süreçte daha da artmasını beklediklerini ifade etti.