İstanbul'da 2B arazilerine ilgi yüzde 90'a çıktı
Orman vasfını yitirmiş (2B) alanlarındaki taşınmazların kullanıcısı veya üzerindeki muhdesatın sahibi olarak gösterilen kişilere satışıyla ilgili İstanbul'da yapılan başvuruların oranı yüzde 90'a ulaştı.
82 bin 105 hak sahibinin bulunduğu kentte, 26 Nisan'da bu yana İstanbul Defterdarlığı ve ilçelerdeki mal müdürlüklerine yapılan başvurular devam ediyor.  Hak sahiplerinin 72 bin 962'si 2B için başvuruda bulundu. Başvuru süresinin 3 ay  uzatılması öncesinde başvuru oranı yüzde 87'ydi. Süre uzatımının ardından bu oran  yüzde 90'a çıktı.    
Satışlardan 10 milyar liranın üzerinde gelir beklenirken, bu miktarın  yüzde 60'ının İstanbul'dan geleceği tahmin ediliyor. 
İstanbul'da başvuru süresinin başladığı 26 Nisan'dan bu yana en fazla  başvuru, 2B arazilerinin en çok bulunduğu Beykoz, Sultanbeyli ve Ümraniye'de  gerçekleşti. Beykoz'da başvuru oranı yüzde 99'a, Ümraniye'de yüzde 97'ye,  Sultanbeyli'de yüzde 90'a ulaştı. 
Şile, Çatalca gibi ilçelerde merkezin dışında kalan kıymeti düşük,  varis yapısı nedeniyle yatırım yapılabilir görülmeyen, metrekaresi düşük  yerlerde başvuru oranı diğer ilçeler kadar yükseğe çıkmadı. Bu oran Şile'de yüzde  43, Çatalca'da yüzde 60 düzeylerinde seyrediyor. 
Başvuruların başladığı ilk günlerde, günlük 500-600 civarında müracaat  yapılırken, bu rakam süre uzatımının 10 gün öncesinde, 2 bin 500-3 bin civarına  yükseldi. 
İstanbul'da 2B için hak sahiplerinin yaptığı başvuru oranı süre  bitiminden 15 güne öncesine kadar yüzde 55-60 seviyesinde iken, son 10 gün  içerisinde yüzde 87'ye yükseldi. 
Sürenin 28 Ocak 2013'te sona ermesiyle, başvuru oranının yüzde 90'ın  üzerine çıkması ve başvuru oranları düzeyinde satış işlemi gerçekleştirilmesi  bekleniyor. 
Kanun, yaşayan bir kanun 
İstanbul Defterdarı Bekir Bayrakdar, AA muhabirine yaptığı açıklamada,  6292 sayılı Orman Köylülerinin Kalkınmalarının Desteklenmesi ve Hazine Adına  Orman Sınırları Dışına Çıkarılan Yerlerin Değerlendirilmesi ile Hazineye Ait  Tarım Arazilerinin Satışı Hakkında Kanundan faydalanmamanın, hak sahipleri  açısından risk oluşturacağına işaret etti. Hak sahiplerinin başvuru yapıp,  araziyi almaması durumunda hak iddia etmesinin mümkün olmayacağını belirten  Bayraktar, bu kişilerin Hazine'ye kira ödemek durumunda kalacağını söyledi. 
Başvurunun ardından satış aşamasına geçileceğini belirten Bayrakdar,  satışa ilişkin şu bilgileri verdi: 
Sürecin sonunda başvuru sahiplerine tebligat yapacağız. Başvuru  yapanların, taksitli veya peşin satın alma hakları olacak. Satışlar, yüzde 30  indirimli fiyat üzerinden yapılacak. Taksitle satış seçeneğinde, bedelin yüzde  10'u peşin, geri kalanı faizsiz 6 eşit taksitte, 3 yılda ödeme olanağı  sağlanacak. Peşin alma seçeneğinde yüzde 20 oranında daha indirim yapılacak. 
Bayrakdar, satış işlemi yapılırken kanundan gelen bazı kısıtlamalara  dikkati çekerek, Sit alanı, imarda okul alanı, kamu hizmetine ayrılan bir yerde  ise 2B arazisi satılmayacak. Onların yerine biz öncelikle İstanbul'dan,  İstanbul'da bulunmaması durumunda Türkiye'nin muhtelif yerlerinden yer  önereceğiz. Başvuru sahiplerinin sürprizle karşılaşmamaları için kendi yerlerinin  imar durumlarını, satışta kısıtlılık hali olup olmadığını belediyelerden  baktırmalarını öneriyoruz diye konuştu. 
Arazilerin rayiç bedellerinin parsel bazlı olarak belirlendiğini kaydeden  Bayrakdar, bu konuda ticaret odaları, emlakçılar, muhtarlıklar ve belediye  başkanlıkları ile hassas çalışmalar yapıldığını ve buna göre fiyat  oluşturulduğunu söyledi. 
Bayrakdar, İstanbul'un büyük bölümünde ve 2B alanlarının çoğunda çalışma  yapıldığını ancak Adalar ilçesinde kadastro çalışması yapılmadığını dile  getirerek, 2B olmasına rağmen bazı belirsizliklerden dolayı bu yapılamadı.  Kanun, yaşayan bir kanun. Sıkıntılar giderildikçe 2B çalışmaları yapılacak ve  kadastro intikal ettirdikten sonra vatandaşlar bize başvurarak satın alabilecek  dedi.