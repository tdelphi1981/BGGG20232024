Türkiye'nin pantolonunu Bangladeş 'kaptı'
Türkiye Giyim Sanayicileri Derneği (TGSD) Başkanı Cem Negrin, Avrupa ülkelerine dünya ortalamasının 2 katı fiyatla pantolon ve şort ihraç ettiklerini belirterek, Ancak 6,4 milyar Euro ihracat gerçekleştiren Bangladeş ikinci sıraya yerleşirken, Türkiye 3. sıraya düştü, yerini Bangladeş'e kaptırdı dedi.
TGSD'den yapılan açıklamaya göre, Negrin son senelerde büyük atılım gösteren Bangladeş'in önümüzdeki senelerde Çin'in bile başına bela olabileceğini kaydetti. Türkiye'nin 100 dolara ürettiğini Bangladeş'in 51 dolara mal ettiğine dikkati çeken Negrin, pazar kaybetmemek adına artan maliyetleri fiyatlara yansıtmadıklarını vurguladı. 
Ekonomi ve Strateji Danışmanlık Hizmetleri'nin TGSD için hazırladığı Hazır Giyim Endeksi'nin Ekim ayı raporunu da değerlendiren Negrin, bu ay geçen yılki faaliyet endekslerine bakıldığında yüzde 7,5 oranında bir artışın söz konusu olduğunu belirtti. 
İhracatta Ekim ayında küçük bir düşüş yaşandığını, ancak Kasım-Aralık ayının bu oranı toparladığını vurgulayan Negrin, Yurt içi satışlarda kumaşa ve ucuz mallara konulan vergiler, ekonomiyi soğutma çabaları derken olan bizim sektöre oldu. Hazır giyim duraklama devrine girdi. Büyüme olmadığından üretimde de gelişme yok ifadelerini kullandı.

2013'te 16,5-17 milyar dolar ihracat hedefi 

Avrupa ülkelerine yapılan pantolon ve şort ihracatında, rakip ülkelerin iki katı rakamlarla katma değeri yüksek ürün satıldığını, ancak yine de yüksek maliyetler nedeniyle karlılığı yakalayamadıklarını, bu segmentte Fas'ın fiyat ve kapasite bakımından problem olabileceğini vurgulayan Cem Negrin, şunları kaydetti:
Fransa'nın tüm dünyadan 7,5 Euro'ya aldığını biz bu ülkeye 13,5 Euro'ya satıyoruz. Aynı şekilde İtalya'nın 9,5, Almanya'nın 8, İspanya'nın 6,5, İngiltere'nin 6 Euro'ya aldığı pantolonu biz bu ülkelere sırasıyla 17, 15, 10 ve 13 Euro'ya ihraç ediyoruz. Ne var ki 2009'da 100 birim ile başladığımız karlılık endeksimiz bugün 69,12'ye geriledi. Artık bu oran daha fazla düşmüyor. Karlılık dibi buldu. Hazır giyim ihracatçısı bu oranın altında ürün satmıyor. Üreticilerimiz ciro yapmak uğruna boşuna ihracat yapmaktan vazgeçti. 
Avrupa'da kriz var deniliyor. Ancak hazır giyim perakende harcamaları ekonomik sorunlara rağmen hala yüksek seyrediyor. 2010'da 100 olan endeks, İngiltere'de 105, Fransa 104 civarında. Bu oran Almanya'da biraz düşük olsa da, 2013 itibariyle satışların artacağını ve Türkiye'ye döneceğini düşünüyorum. Son dakika siparişleriyle ancak Çin ve Bangladeş'le rekabet edebiliyoruz. Avrupa ülkeleri rafları boş bırakmaktansa yakın depo olarak gördüğü Türkiye'den pahalı ürün almayı tercih ediyor. 2013'te 16,5-17 milyar dolar ihracat ve yüzde 5 oranında büyüme öngörüyoruz. 2012'de senenin yarısı piyasayı soğutmakla geçti, 2013'de sektör daha iyi bir performans yakalayacak.