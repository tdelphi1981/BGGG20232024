Özel sektörün ilk kira sertifikası ihracına yoğun talep
Katılım bankası Bank Asya'nın başlangıçta 75 milyon lira olarak belirlenen Türkiye'nin ilk özel sektör kira sertifikasına (sukuk) dayalı tahvil ihracında gelen yoğun taleple ihraç miktarı 125 milyon TL'ye çıktı. Kira sertifikası gelen talep 159 milyon lira oldu.
Türkiyede özel sektör tarafından gerçekleştirilen ilk TL cinsi 1 yıl vadeli kira sertifikası ihracında getiri oranı ise yüzde 7.1 olarak gerçekleşti. 
İhraç sonrası konuşan Bank Asya Genel Müdürü Ahmet Beyaz, işleminin başarıyla gerçekleştirildiğini ve beklentilerinin üzerinde taleple karşılaştıklarını belirtti. Beyaz, ilk defa sunulan bir ürün olmasına rağmen, iki katından fazla talep aldıklarını söyledi.   
Bank Asyanın kira sertifikası ihracıyla sermaye piyasalarından yeni bir fonlama kaynağına eriştiğini belirten Beyaz, başta faizsiz bankacılık ürünlerini tercih edenler olmak üzere, yatırımcılara düzenli gelir sağlayan alternatif bir yatırım aracı sunulduğunu açıkladı. Beyaz, "Halka arzın yüzde 54'ü yurt içi bireysel, yüzde 46'sı kurumsal yatırımcılara tahsis edildi. Bu başarılı ihracın ardından yeni ihraçlar da gündeme gelecek" dedi.  
Kira sertifikasında ne kadar getiri elde edileceğinin başlangıçta görülebildiğini ifade eden Beyaz "Gerçekleştirdiğimiz TL bazında 1 yıl vadeli bu ihraç, yatırımcının Türk Lirasına karşı güvenini gösteriyor. Kira sertifikası ihracına Bankamız açısından bakıldığında, Türk Lirası cinsinden mevduata bir alternatif getirdiği için, hem finansman vadesini uzatıyor, hem de finans sistemi içerisinde tasarruf oranının artırılmasında rol oynuyor" dedi  
Kira sertifikası ihracının Asya Varlık Kiralama A.Ş. tarafından gerçekleştirildiğini belirten Beyaz, şunları kaydetti: "Asya Varlık Kiralama Şirketi, devraldığı varlıklardan kira geliri elde edecek ve bu kira gelirleri sertifika sahiplerine dağıtılacak. Kira sertifikası vadesinde ilgili varlıklar tekrar kaynak kuruluşa devredilecek. Yatırımcılara kira sertifikası süresince 3 ayda bir gelir dağıtılacak ve bir yıl sonunda kira sertifikası bedeli geri ödenecek.