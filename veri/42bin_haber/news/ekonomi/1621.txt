500 MİLYON DOLARLIK İKİ TÜRK ŞİRKET SATILMAK ÜZERE
Şirket birleşmeleri ve satın almaları tarafında da hizmet veren Türkiye'nin en büyük hukuk bürolarından YükselKarkınKüçük'ün kurucu ortağı Cüneyt Yüksel, her biri yaklaşık 500 milyon dolar tutarında iki büyük şirket satışının yakın olduğunu söyledi.    Yüksel, kısa süre önce 'Hukuk Oscar'ı olarak da bilinen Chambers Award of Excellence 2012, Mükemmellik Ödülünü kazanan ilk Türk hukuk bürosu olan YükselKarkınKüçük'ün hali hazırda 18 tane büyük çaplı şirket satın alma ve devralma sürecini yönettiğini belirtti.    ADI BİLİNMEYEN ŞİRKETLER ŞİMDİ 200 MİLYON DOLARA SATILIYOR   Şirket satın alma ve birleşmelerinde Türkiye'nin her sene üzerine koyarak ilerlediğine vurgu yapan Küçük şunları söyledi:    "Türkiye'deki bu olumlu hava ve gidişat ve yurtdışındaki olumsuzluklarla birleştikçe, Türkiye yatırımcı için her geçen gün cazibesini ve kapasitesini artırıyor. Eskiden adı sanı duyulmayan şirketler şimdi 100 milyon, 200 milyon dolara satılıyor. Hatırlıyorum 1999 yılında 15 milyon dolarlık bir işlem yapıyordum. Tüm büroların bu büyüklükte bir yılda gerçekleştirdiği işlem sayısı bir ya da iki tane oluyordu. Şimdi 15 milyon dolarlık işleme, işlem diye dahi bakmamaya başladık. Satın alınabilecek çok sayıda şirket ortaya çıktı."     500 MİLYON DOLARLIK İKİ SATIŞ YOLDA   Özellikle fonların son 15 yılda çok aktif olduğuna dikkat çeken Yüksel, artık gelen fonların ellerindeki şirketleri mutlu şekilde satarak Türkiye'den çıkmaya başladığını da söyledi.    Son dönemde ses getiren Koton'un satışındaki hukuki süreci de yönettiklerini belirten Yüksel, "Şu anda 15'ten fazla bitmiş ve devam eden birleşme ve devralma işlemi bulunuyor ve bunların üzerinde çalışıyoruz. Bu işlemlerin hemen hemen hepsinin tutarı 100 milyon doların üzerinde. Bunların iki tanesi 500 milyon dolar civarında. 400 milyon dolar ve üzeri yedi tane işlem devam ediyor. En büyük işlemler çok aktif olan perakende sektöründe yer alıyor. Sağlık, ilaç, okul ve gıda da hareketli sektörler arasında yer alıyor" dedi.    TÜRKİYE'DE İLK 
  
YükselKarkınKüçük Avukatlık Ortaklığı, dünyada ön plana çıkan hukuk firmaları ve avukatlarının değerlendirildiği Chambers Award of Excellence 2012, Mükemmellik Ödülünü kazanan ilk Türk hukuk bürosu oldu. Ödül 21 yıldan beri dünyanın önde gelen hukuk rehberlerinden ve en saygın değerlendirme kuruluşlarından biri olan Chambers & Partners tarafından veriliyor. 
Yüksel "Bu kişi, uzmanlık alanı ve hukuk alanında bu değerlemeyi yapıyor. Hukuk alanında seçtiğinde bir nevi yılın filmi gibi bir seçim yapmış oluyor. Türkiye'yi bu kategoride değerlendirmeye ilk defa aldı ve bu ödülü biz aldık. Bunu her yıl yapıyor. Bütüne baktığı zaman en iyi filmi sen yaptın diyor. Buralara gelmek güzel ama buralarda kalıcı olmak daha güzel. Tüm arkadaşlar buralarda kalma hedefindeyiz."      Yüksel, 2011 yılında Türkiye'de bu alanda gerçekleşen işlemlerin 20 tanesini kendilerini gerçekleştirdiğini hatırlatan Yüksel, bu anlamda işlem sayısı açısından ilk, işlem miktarı açısından ise ikinci sırada yer aldıklarını söyledi.      EFES - SAB MILLER SÜRECİ ÇOK STRESLİ GEÇTİ   YükselKarkınKüçük'ün geçen sene gerçekleştirdiği en büyük işlemler arasında Anadolu Efes'in dünyanın en büyük ikinci bira üreticisi SAB Miller'ın Rusya ve Ukrayna'daki bira operasyonlarını devralması bulunuyor.    20 SAAT SÜREN TOPLANTILAR YAPTIK   Bu süreci yöneten şirketin ortaklarından Ekin Gökkılıç, operasyonun beş ülkede aynı anda yürümesi nedeniyle zorluk derecesi yüksek ve stresli bir çalışma olduğuna dikkat çekti. Taraflarla bir hafta boyunca aralıksız 20 saat süren toplantılar gerçekleştirdiklerini ifade eden Gökkılıç, her iki tarafın da istekli olmasının işlerini bu stresi kısmen azalttığını söyledi.      SEKTÖRDE İSTATİSTİKİ BİLGİ EKSİĞİ VAR 
  
Hukuk sektöründe bilgi azlığı var. Bu nedenle, bu tür dergiler yönlendirici oluyor. Hukuk da ciddi bir sektör ama sektöre yönelik istatistiki bilgiler yok. Bu hukuk bürolarının çalışan sayısı, ortak sayısı, cirosu nedir gibi bilgiler yok. 
ABD'de hukuk bürolarının reytingleri dahi bulunuyor. Burada en çok en fazla vergi veren avukatlardan bir kıyas yapılmaya çalışıyor ama bu sağlıklı değil.  Gökkılıç şöyle konuştu:   "Anadolu Efes ile SAB Miller satın alma sürecinde her iki taraf da çok niyetliydi ve hiç 'bitme' noktasına gelmedi. Ama çok stresli anlar ve müzakereler yaşadık. İmzalanma aşamasından önce Londra'da bir hafta boyunca 20 saat süren aralıksız toplantılar yapıldı. Saat sabah 09.00'da toplantıya giriyorduk ve gece 03.00, 04.00 gibi çıkıyorduk.   Her iki taraf da istekliydi. İki kalemde Efes geri adım attıysa, Miller de diğer iki kalemde geri adım atmıştır. Hep orta yolun bulunması yolunda bir atmosfer vardı. Sayın Özilhan'a da düzenli olarak bilgi veriliyordu.    Şimdiye kadarki yapmış olduğumuz işler arasında bu işini zorluk derecesi karmaşık hukuki yapılandırması ve birçok farklı ülkedeki farklı hukuk bürolarının koordinasyonu ve işlem için yapılacak formalitelerin aynı anda gerçekleşmesinin gerekliliğinden dolayı yüksekti. İş bittikten sonra da destek vermeye devam ediyoruz."   Genel olarak bu stresin kapanış şartlarıyla alakalı olduğunu belirten Ekin, Rusya ile iş yapmanın zor olduğu tespitinde bulundu.    Ekin, "Rusya mevzuatından kaynaklanan stresler vardı. Rusya'da iş yapmak kolay değil. Bunu Rusya'daki avukatlılar da söylüyor. Rusya'da iş yapmak isteyenlere oradaki partnerlerimizle de yine destek veriyoruz ve yalnız bırakmıyoruz" dedi.   ekaplangil@hurriyet.com.tr