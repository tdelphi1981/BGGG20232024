Konut kredisi kullanırken, otomobil alırken dikkat
 
 Ekonomik gelişmelere paralel kredi faizlerindeki düşüş, birçok aileyi konut, bazılarını da otomobil alma planlarına yöneltti. Konut kredisinde yüzde 0,8 hatta daha da altına kadar gerileyen faizler, yeni otomobil alımlarında kampanyalara göre değişmekle beraber sıfıra kadar çekildi. Bu planları yaparken, konut kredisi kullanacak ve otomobil alacak ailelerin dikkatli hareket etmeleri gerekiyor. 
 GERÇEKÇİ DAVRANIN
  
 Gümrük ve Ticaret Bakanlığı Tüketicinin Korunması ve Piyasa Gözetimi Genel Müdürlüğü’nün tüketicileri bilgilendirme amaçlı hazırladığı "Tüketici Bilgi Sistemi"ne göre, az faiz ödemek için özenli davranmak büyük önem taşıyor. Düşen kredi faiz oranları ile kira ödemek yerine ev sahibi olma düşüncesinin ön plana çıktığı ve konut kredisi kullanımının hareketlendiği bu dönemde tüketicilere şu uyarılar yapılıyor: "Genellikle uzun vadeli ve yüksek tutarlarda kullanılan konut kredilerinde birçok alternatifin yer alması çoğu zaman tüketicilerde tereddütlere yol açmakta ve neticede vatandaşlar, bütçelerine uygun olmayan kredileri tercih edebilmektedir. 
 Konut kredileri kullanılırken kredi faiz oranı, vade süresi, komisyon ve masraflar gibi göz önünde bulundurulması gereken belli başlı hususlar bulunmaktadır. Daha iyi bir konut almak her insanın içindeki bir arzu olmakla birlikte, bu konuda gerçekçi davranmak çok önemlidir. Gelecekte ödeme zorluğu yaşamamak adına ödeme imkanlarınızı aşan kredi kullanımından kaçınılmalıdır. 
 ÖNCE KENDİ KAYNAKLARINIZI KULLANIN
  
 Alınacak eve karar verildikten sonra konut kredisi için olabildiğince kendi kaynaklarınızı kullanmaya çalışınız. Ayrıca, bankalardan önce, eğer imkanınız varsa yakınlarınıza TL, döviz geliriniz varsa döviz olarak borçlanmak, üzerinizdeki faiz yükünü azaltacağından sizin için daha avantajlı olacaktır." 
 UZAYAN VADE TOPLAM MALİYETİ ARTIRIR
  
 Kredi kullanımından önce aylık bütçeye ilişkin hesaplamaların dikkatle yapılması önerilen "Tüketici Bilgi Sistemi"nde, bir yıl öncesine kadar yapılan harcamaların iyi hesaplanmasının iyi olacağı belirtiliyor. 
 AYLIK GELİRİN ÜÇTE BİRİNİ GEÇMESİN
  
 Mevcut araçlara ilişkin kasko, trafik sigortası gibi harcamalar, çocukların eğitimi için ödenen tutarlar gibi düzenli giderlerin net şekilde belirlenmesi istenen bilgi sisteminde, şu uyarılar da yer alıyor: "Böylece ortalama aylık giderinizi hesap edebilir ve geliriniz de sabit ise yaklaşık olarak konut kredisi için aylık ayırabileceğiniz tutara karar verebilirsiniz. Bankalara yapacağınız aylık ödemelerin, aylık hane gelirinizin üçte birini geçmemesi, geçim sıkıntısı yaşamamanız açısından önem arz etmektedir. 
 Varsa daha önceden alınmış krediler ve yakınlardan alınan borçlar da hesaba katılmalıdır. Bankaların sunduğu öneriler arasında kıyaslama yaparken sadece faiz oranlarına değil, ödenen komisyon ve masrafları da içeren yıllık maliyet oranına dikkat edilmesi gerekmektedir. 
 Kredi vadesinin uzamasının, toplam maliyeti artırdığı unutulmamalıdır. Bu nedenle faiz oranı, komisyon gibi kriterlerin yanında uygun vade süresi de belirlenmelidir. Geri ödeme için ayrılan tasarruf tutarının her zaman düşebileceği akılda tutulmalıdır. Geri ödeme miktarı ile ayrılan bütçenin ucu ucuna denkleştiği durumlardan kaçınılmalıdır." 
 OTOMOBİL ALIRKEN RÜZGARLIĞA DİKKAT
  
 "Tüketici Bilgi Sistemi"ne göre araç alırken de birçok ayrıntıya özen gösterilmesi, özellikle az yakan araçların tercih edilmesi gerekiyor. Karbüratörlü araçların, enjeksiyonlu araçlara göre daha fazla benzin tükettiği belirtilen bilgi sisteminde şu öneriler sıralanıyor: "Benzinli araçlarda yakıt sistemi enjeksiyonlu olmalıdır. Enjeksiyonlu yakıt sistemi olanlarda da çok noktalı enjeksiyon olanları tercih ediniz. Araçlarda rüzgarlık, üst bagaj ve otomatik transmisyon gibi aksesuar ve parçalar daha fazla yakıt tüketimine neden olacağından, otomobil seçerken bu hususları göz önünde bulundurunuz. 
 Ayrıca, araca gerçekten ihtiyacınız olan parçaları taktırınız. Araçta standart olarak bulunması gereken emniyet kemeri, klima ve hava yastığı gibi elemanlardan başka hangi ekstra güvenlik ekipmanlarının bulunduğunun öğrenilmesi, sağlık ve güvenlik açısından önem arz etmektedir. Aracın fren gücü performansının nasıl olduğuna bakılmalı, ABS, EBD gibi kilitlenmeyen fren sistemlerine sahip araçlar tercih edilmelidir. Ülke genelinde satış sonrası servis ağı yaygın olan ve yeterli yedek parça stoku bulunan araçlar tercih edilmelidir." 
 Satın alınacak aracın fiyatının iyi incelenmesi, peşin alımlarda indirimlerin olup olmadığı, opsiyonel aksesuarların aracın fiyatını ne şekilde etkilediği, ayrıca servis, bakım, kasko, Motorlu Taşıtlar Vergisi gibi kullanım maliyetlerinin göz önünde bulundurulması gerekirken, alınacak aracın kulanım sırasındaki değer kaybının da mutlaka dikkate alınması isteniyor. 
 Mümkünse, ikinci elde tercih edilen ve diğerlerine göre daha az değer kaybeden araçların tercih edilmesi, mutlaka test sürüşü yapılması, aracın güvenlik ve rahatlık durumlarının değerlendirilmesi öneriliyor. 
 LASTİKLERE DİKKAT
  
 İkinci el otomobil alırken ise çalıntı olup olmadığını anlamak için motor ve şase numaralarının, ruhsattaki motor ve şase numaraları ile karşılaştırması tavsiye ediliyor. Otomobilin kullanıldığı kilometrenin, yıpranmayla doğru orantılı en belirgin husus olduğu vurgulanırken, tüketicilerin şu uyarılar yapılıyor: "Kilometre göstergesinde oynama yapılıp yapılmadığının ya aracın bakım kitapçığına bakılarak ya da uzmanına gösterilerek anlaşılabileceği unutulmamalıdır. Aracın servis ve bakım kayıtlarının olup olmadığı sorulmalıdır. Araçta vurma, çarpılma, paslanma gibi hasarlar olup olmadığı, aracın radyatörünün ve motor hortumlarının su kaçırıp kaçırmadığı incelenmeli, gerekirse bir servise gösterilmeden satın alınmamalıdır. 
 Aracın lastiklerinin durumuna bakılmalı, tekerleklerdeki aşınmanın düzensiz olup olmadığı kontrol edilmelidir. Asimetrik bir aşınma, takımlarda bir ayarsızlık olduğunu gösterir. Ayrıca lastik dişleri ve yanaklarına bakılmalıdır. Aracın yağ çubuğu ve yağ haznesi kapağı kontrol edilmelidir. Kahverengi tortu görüldüğünde araç yetkili bir servise gösterilmeden satın alınmamalıdır."