Yabancı yatırımcının İstanbul'a ilgisi azaldı
İstanbul'da yabancı yatırımcının taahhüt ettiği sermaye değerinin 2012 yılında yüzde 17,52 azaldığı bildirildi. 
İstanbul Ticaret Odası'nın (İTO) yeni kayıt ve iptal edilen firma kuruluşlarını esas alarak hazırladığı "2012 Yılı Yeni Kayıt ve Kapanış Yaptıran Firmalarda Yabancı Yatırımcı ve Sermaye Durumu" raporu açıklandı.

Rapora göre, 2012 yılında İstanbul'da yabancı yatırımcının taahhüt ettiği sermaye değeri yüzde 17,52 azalış gösterdi. Aynı dönemde yabancı yatırımcı sayısı
ise yüzde 2,16 azaldı.

Geçen yıl 4 bin 539 yabancı yatırımcı tarafından toplam 1 milyar 431 milyon 306 bin 962 lira sermaye tutarında şirket kuruldu. 2011 yılında ise 4 bin 639 yabancı yatırımcı tarafından toplam 1 milyar 735 milyon 399 bin 674 liralık sermaye tutarında şirket kurulmuştu.

Açıklamada görüşlerine yer verilen İTO Başkanı Murat Yalçıntaş, İstanbul'da yeni şirket kuruluşunda taahhüt edilen yabancı sermaye değerinin 2012 yılında azalış gösterdiğini belirtti.

Geçen yıl gelen yabancı sermaye değerinin 2011 yılının gerisinde kaldığına, ancak bunun yine de son 7 yıllık dönemdeki en yüksek ikinci sermaye girişi olduğuna dikkati çeken Yalçıntaş, "Küresel ekonomideki risklerin devam etmesi, yabancıların yatırımın güçlü ekonomisi ile dikkat çeken ülkemize yönelmesine sebep olmuştur. 2008'den itibaren hızla büyüyen ülkemiz ekonomisinde yaşanan kısmi daralma, gelen yabancı sermayede gerilemeye yol açtı. Buna rağmen sermaye tutarı uzun yıllar gerçekleşen rakamın üzerinde kaldı" bilgisini verdi.

-"Gözde sektör banka-sigorta"-

Geçen yıl yeni kurulan şirketlerde yabancı sermayenin en çok ilgi gösterdiği sektör banka-sigorta sektörü oldu. Bu sektörde 54 yabancı yatırımcı toplam 647 milyon 403 bin 414 lira sermayeli yeni şirket kuruluşu gerçekleştirdi.

Banka-Sigorta sektörünü 166 milyon 706 bin 826 lira yatırılan yabancı sermaye toplamı ile sağlık-eğitim sektörü takip etti.

İstanbul'a gelen yabancı yatırımcı sayısının yüzde 27,23'ü, taahhüt edilen sermayenin ise yüzde 62,51'i üç ana sektörde yoğunlaştı. En çok yabancı yatırımcı çeken sektörler sıralamasında, toplam yabancı yatırımcı içinde yüzde 12,71 pay ile elektrik-elektronik ve bilişim, yüzde 7,47 pay ile inşaat, yüzde 7,05 ile müşavirlik hizmetleri sektörleri ilk sıraları paylaştı.

Yabancı sermaye değerlerinde; toplam yabancı sermayenin yüzde 45,23'ü banka-sigorta, yüzde 11,65'i sağlık-eğitim, yüzde 5,63'ü madencilik sektörlerine yönelik kullanıldı. Bir önceki yıl yatırımcı sayısında ilk sırayı teşkil eden elektrik-elektronik ve bilişim sektörü, sermaye değerinde ise banka-sigorta sektörü 2012 yılında da aynı yerini korumuştu.

Geçen yıl Lübnan, Lüksemburg, İran ve Almanya şirket kuruluşlarında en fazla yabancı sermaye ile yatırımda bulunan ilk dört ülke oldu.

Yabancı sermaye değerine göre incelendiğinde; 39 Lübnanlı yatırımcının firma kuruluşu için taahhüt ettikleri yabancı sermaye değeri toplam içerisinde yüzde 37,34 pay ile 534 milyon 513 bin 43 lira oldu. 

Bu ülkeyi Lüksemburg 30 yabancı yatırımcı ve 234 milyon 953 bin 617 lira ile, İran ise bin 335 yatırımcı ve 124 milyon 444 bin 758 lira ile takip etti.

Almanya 394 yatırımcı ve 65 milyon 873 bin 230 lira sermaye değeri ile dördüncü sırada yer aldı. 