Türkiyenin çılgın projeleri Cannesda kapış kapış gitti
Son dönemde yükselen Türk gayrimenkul sektörünün yıldız projeleri yabancı yatırımcının radarına girdi. Fransanın Cannes şehrinde yapılan MIPIM Gayrimenkul Fuarında Türk projelerine ilgi gösteren yabancılar, tümüyle satın alma ya da ortaklık teklifleri sundu. Viatrans A.Ş.-Meydanbey Ortak Girişimince Mecidiyeköydeki eski likör fabrikasına yapılan Quasar İstanbul projesi içinde yer alan otele Azeriler talip oldu. Eroğlunun Seyrantepede Skyland Projesini İspanyollar, İş GYOnun İzmirdeki Ege Perla projesini de Ruslar istedi.

Yabancıyı ‘Vadi’ye  çekti 
Artaş, Aydınlı ve Keleşoğlu ortaklığıyla Seyrantepe’de inşasına başlanan Vadistanbul projesi yabancı yatırımcıyı çekti. Artaş Grubu Yönetim Kurulu Başkanı Süleyman Çetinsaya, “Vadistanbul projemizi lanse ettiğimiz günden itibaren yoğun bir ilgiyle karşılaşıyoruz. Bunun önemli bir kısmını da yabancı yatırımcılar oluşturuyor. MIPIM’de yer alarak projeye ilgi duyan yabancılarla buluşma imkanı bulduk. Vadistanbul ile fuara katılan en büyük ölçekli projelerden biri olarak öne çıkıyoruz. Fuarın ilk gününden itibaren yoğun bir ilgiyle karşılaştık. Mütakabiliyet Kanunu’nun detaylarını da yabancı yatırımcılara aktarmamızda büyük önem taşıyan bir fuar olduğuna inanıyorum” dedi. 
Metropol’e talep yoğun 
Fuara Varyap ile inşa ettikleri Metropol İstanbul projesiyle katılan Çalık Gayrimenkul’ün Genel Müdürü Feyzullah Yetgin, MIPIM’de yabancılardan çok yoğun talep aldıklarını belirterek “Projemiz maketiyle bile çok fazla ilgi topluyor. 2.5 milyar dolarlık yatırım ve 250 metrelik gökdelen ilgiyi topluyor” dedi. Yetgin, Metropol projesinin standartlarının çok yüksek olduğunu anlatarak, “Proje içindeki mağazalar için hem kiralama hem de satın almak için yoğun talep alıyoruz. Ticari alanlarda toplu satın alma talepleri var” diye konuştu. 
Ege Perla’yı Ruslar istiyor 
MIPIM’e bu yıl İzmir’deki Ege Perla projesiyle katılan İş GYO da yoğun iş trafiğinden nasibini aldı. İş GYO’nun Genel Müdürü Turgay Tanes, Rusya’nın en büyük ikinci bankası olan VTB’nin iştirakinin kendileriyle ilgilendiğini belirterek, “Rusya’da sıfırdan geliştirilecek AVM ve ofis projeleri için bizimle işbirliği yapmak istiyorlar. Daha önce de Rusya’ya yatırım yapmak istemiştik ve şimdi kurumsal bir yatırımcıyla görüşüyoruz” diye konuştu. Tanes, fuarın Türkiye’de de ses getirdiğini vurgulayarak fuar süresinde satışların arttığını söyledi. 
Nurol Körfez’İN ilgi ODAĞI 
Nurol GYO’nun Genel Müdürü Musa Aykaç, fuarın çok önemli olmasına rağmen Türk çadırının yeterince tanıtılmadığını belirterek, “Bu tür üst düzey organizasyonlardan en iyi şekilde verim alabilmek için daha iyi organize olunması gerektiğini söyledi. Aykaç, fuarda birçok kişiyle görüşme fırsatı yakaladıklarını anlatarak, “Körfez’den gelenler bizim projelerimizi kendi ülkelerinde satmak isteyen ajanslardan oluşurken, Avrupalı yatırımcılar ise birlikte bir projeye yatırım yapmak istiyorlar” diye konuştu. 
İspanyollar Eroğlu’na talip 
Eroğlu’nun Seyrantepe’de hayata geçireceği otel, rezidans, AVM ve ofis olmak üzere dört bölümden oluşan Skyland Projesi’nin otel kısmına İspanyol bir firma talip oldu. Henüz lansmana çıkmayan projeyle ilgili olarak bilgi veren Eroğlu Şirketler Grubu Başkanı Nurettin Eroğlu, bu yatırım gerçekleşirse İspanyol yatırımcısının ilk defa Türkiye’ye geleceğini belirterek “Ayrıca İspanyolların haricinde Dubaili bir yatırımcı da hem Seyrantepe hem de Kağıthane’de yapılan Ofishane projemizle ilgileniyor. Toplamda 400 milyon dolarlık bir rakam için bizimle görüşüyorlar” dedi. MIPIM’de Merter Platform ve Ofishane projelerini tanıtan Eroğlu, firma olarak da yurt dışında arazi satın aldıklarını söyledi. Rusya’da Moskova’da 3 dönüm, Kazan şehrinde 2 dönüm arazileri olduğunu belirten Eroğlu, Mısır ve Ukrayna’da da arazi almayı düşündüklerini belirtti. 
Quasar’a Azeriler’den teklif geldi 
Viatrans A.Ş.-Meydanbey Ortak Girişimi’nce, Mecidiyeköy’deki eski likör fabrikası arazisinde gerçekleştirilen karma proje Quasar İstanbul’a Azeriler’den teklif geldi. Fuarda tanıtılan Quasar içinde yer alan otel için, 5 yıldızlı otel zincirlerinden Fairmont Hotels’le anlaşma yapıldı. Fairmont Hotels’in Türkiye’deki ilk otelinin uluslararası lansmanı Fairmont Monte Carlo’da gerçekleştirdi. Lansman gecesinde; Fairmont Quasar İstanbul adıyla hizmet verecek otel, rezidans ve ofis yatırımına ilişkin anlaşma Viatrans A.Ş.-Meydanbey Ortak Girişim İcra Kurulu Başkanı Haydar Özkan ve Fairmont Hotels&Resorts CEO’su Jennifer Fox tarafından imzalandı. Gecede konuşan Özkan, Azeriler’in Quasar İstanbul’daki otel projesini satın almak istediğini aktararak “Ancak biz satmayı düşünmüyoruz. Çünkü Türkiye’de özellikle Boğaz çevresinde yeni Fairmont oteller açmak istiyoruz. Ancak Azerbaycan’da satış ofisi açacağız” dedi.