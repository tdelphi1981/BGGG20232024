LPG tüketimi azaldı
Türkiye'nin, sıvılaştırılmış petrol gazları (LPG) tüketimi 2012 yılı Aralık ayında bir önceki senenin aynı ayına göre yüzde 5,47 azaldı. Enerji Piyasası Düzenleme Kurumu (EPDK), LPG Piyasası 2012 Aralık ayı özet piyasa verilerini açıkladı.

AA muhabirinin söz konusu verilerden yaptığı derlemeye göre, 2012 Aralık ayında 216 bin 827 ton LPG ithalatı yapılırken, ithalatta 63 bin 287 ton ile Cezayir ilk sırayı aldı. 

Cezayir'i 61 bin 704 tonla Rusya, 36 bin 700 tonla Norveç, 34 bin 183 tonla Kazakistan, 17 bin 469 tonla Ukrayna, 2 bin 560 tonla İtalya, 883 tonla Almanya ve 42 tonla Libya takip etti. 

Söz konusu ayda LPG ihracatı ise 3 bin 318 ton olarak gerçekleşti.

Geçen yılın Aralık ayında LPG tüketimi 290 bin 713 ton oldu. Tüketimin yüzde 71,35'i otogaz olarak gerçekleşti. 

Ülkede 2011 yılının aynı ayı ile kıyaslandığında tüketim yüzde 5,47 azaldı. Ürün bazında LPG tüketimine bakıldığında ise tüplü LPG tüketiminde yüzde 11,46 (71 bin 768 ton), dökmegaz tüketiminde yüzde 21,51 (11 bin 507 ton), otogaz tüketiminde yüzde 2,07 (207 bin 437 ton) azaldı.