Mahkemeden baz uyarısı
BTK standartları bebek ve yaşlıları korumuyor. Acilen yeni standartlar oluşturulmalı. Değerlerin altında oluşu zarar vermeyeceği anlamına gelmez.
BAZ istasyonlarının zararlarına yönelik tartışmalara, Ankara 9. İdare Mahkemesi de aldığı bir kararla yeni boyut kazandırdı. Mahkeme, Çankaya Remzi Oğuz Arık Mahallesindeki dava konusu baz istasyonunun kaldırılmasına karar verdi. Mahkeme kararında, baz limit değerlerinin ortalama insan olarak tanımlanan 70 kilogram ağırlığında, 1.70 boyunda, sağlıklı bir erkek esas alınarak belirlendiği, kadın ve çocukların gözardı edildiği savunuldu. Mahalle Muhtarı Süleyman Demircanın GSM Operatörüne açtığı davada mahkeme, bilirkişi raporuna dayandırdığı kararına ilişkin gerekçesini şöyle açıkladı:

HER ÜLKEDE FARKLI

Bilimsel olarak geldiğimiz noktada, elektromanyetik radyasyonun olumsuz etkilerinden korunmak için gerekli olan limit değerleri günümüzde kesin olarak saptanmamıştır. Kabul edilen sınır değerler, uluslararası kuruluşların ve uzmanların ortaya koyduğu değerler olup bu konu tartışmaya açıktır. Nitekim her ülke bu limit değerleri farklı olarak uygulamaktadır. 

Baz istasyonlarında ölçülen limit değerlerin Yönetmelikte öngörülen değerlerin altında salt hukuka uygunluk nedeni olamayacağı gibi uzun dönemde insan ve çevreye zarar vermeyeceği anlamına da gelmemektedir. Söz konusu limit değerler belirlenirken de ortalama insan olarak tanımlanan 70 kilogram ağırlığında bir metre 70 santimetre boyunda sağlıklı bir erkek esas alınmakta iken, toplumda bunların dışında bulunan bebekler, çocuklar, kadınlar, hamileler, yaşlı ve hasta bireylerin varlığının gözardı edildiği görülmüştür.

Yeni standartlar belirlenmeli

MAHKEMENİN yaptığı tespitlere göre BTK standartlarının bebek, çocuk, hamile ve yaşlıları korumuyor olması nedeni ile acilen yeni standartların oluşturulması gerekiyor. Rapora göre yer seviyesinden birkaç metre yukarıda kurulan istasyonların ivedilikle kaldırılması, sektörel anten yönlerinin kesinlikle ev, çocuk parkı, işyeri, okul, sokak gibi insanların yaşadığı yerlere direkt olarak yönlendirilmemesi gerektiği vurgulanıyor.