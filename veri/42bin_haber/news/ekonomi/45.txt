Enflasyona gıda freni
Ekim ayı enflasyonu, kış mevsiminin yaklaşmasıyla birlikte artan gıda ve giyim fiyatlarındaki artışın etikisiyle yüksek geldi.
Türkiye İstatistik Kurumu (TÜİK), 2012 yılı Ekim ayında Tüketici Fiyatları Endeksinin (TÜFE) yüzde 1.96, Üretici Fiyatları Endeksinin (ÜFE) de yüzde 0.17 oranında arttığını açıkladı. Enflasyon son elektrik ve doğal gaz fiyatlarına yapılan zamların etkisiyle yüksek çıksa da, yüzde 2.2 olan beklentilerin altında kaldı. 
BİR YILIN EN DÜŞÜĞÜ 
Enflasyon rakamları aylık bazda son bir yılın en yükseğine çıkarken, yıllık bazda da son bir yılın en düşük düzeyine ulaşmış oldu. TÜİKin 2003 baz yıllık verilerine göre, yıllık enflasyon TÜFEde yüzde 7.80, ÜFEde ise, yüzde 2.57 oldu. 12 aylık ortalamalara göre yıllık enflasyon ise, tüketici fiyatlarında yüzde 9.53, üretici fiyatlarında ise yüzde 7.80 düzeyinde gerçekleşti.Ana harcama grupları itibariyle en yüksek artış yüzde 6.81 ile giyim ve ayakkabı grubunda gerçekleşti. 
Ekim ayında endekste yer alan gruplardan konutta yüzde 3.31, ulaştırmada yüzde 2.06, gıda ve alkolsüz içeceklerde yüzde 1.66, haberleşmede yüzde 1.30, çeşitli mal ve hizmetlerde yüzde 0.78, lokanta ve otellerde yüzde 0.67, ev eşyasında yüzde 0.50, alkollü içecekler ve tütünde yüzde 0.48, eğitimde yüzde 0.28, sağlıkta yüzde 0.04 fiyat artışı gerçekleşti. Tüketici fiyatları bazında Ekim ayında en yüksek fiyat artışı görülen ürün yüzde 22.96 ile kadın kazağı oldu.