234 milyon liralık iki ihale için çarpıcı açıklama
CHP İstanbul Milletvekili Aykut Erdoğdu, "Enerji Bakanlığı'nın yönetimi fiilen iki şirketin eline geçmiştir. Bu iki şirketten birisi Fernas şirketidir. Bu şirket Enerji Bakanlığı'nda her şeyi yaptırabilmektedir" iddiasında bulundu. Erdoğdu, ihalelerden men edilmesi gereken Fernas'a 234 milyon liralık iki ihale verildiğini açıkladı.
Meclis Genel Kurulu'nda, Enerji Bakanı hakkında verilen gensoru üzerinde konuşan Erdoğdu, "Devlet tarafından işletilmesi gereken bor madenlerini Anayasa'nın 168. maddesine, 2840 sayılı Kanun'un 2. maddesine ve Danıştay kararlarına aykırı olarak özel sektör kuruluşlarına işlettiren Enerji Bakanı Türk Ceza Kanunu'nun 257. maddesinde belirtilen görevi ihmal suçunu işlemiştir" dedi.  
Ankara Cumhuriyet Başsavcılığı'nda, Enerji Bakanlığı'nda yapılan yolsuzlukla ilgili iki soruşturma yürütüldüğünü kaydeden Erdoğdu, "Bu yolsuzluklarla ilgili olarak düzenlenen iddianamelerde Enerji Bakanlığı'nda var olan yolsuzluk ve çürümenin ne boyutta olduğu ortaya çıkıyor" diye konuştu.
 
"YÖNETİMİ FİİLEN İKİ ŞİRKETİN ELİNE GEÇMİŞTİR"
 
Bor madenlerinin işletilmesi işinin "ihaleye fesat karıştırmaktan" hükümlü Fernas Şirketine verildiğini iddia eden Erdoğdu, şöyle devam etti:
 "Bu durum Cumhuriyet Halk Partisi tarafından ortaya çıkarılıp TBMM gündemine getirilince hükümet apar topar Kamu İhale Kanunu'nda değişiklik yapılmasını öngören yasayı önümüze getiriyor.  
Peki 1 Kasım 2012 tarihinde, yani bundan bir ay önce iktidar partisi milletvekillerinin oylarıyla kabul edilen bu yasa neyi amaçlıyor? İhaleye fesat karıştırmış şirketlerin ihalelere katılması ve yetimin hakkını yemesinin önünü açan bir yasadır. Enerji Bakanlığının yönetimi fiilen iki şirketin eline geçmiştir. Bu iki şirketten birisi Fernas şirketidir. Bu şirket Enerji Bakanlığı'nda her şeyi yaptırabilmektedir.  
Sonuç olarak Enerji Bakanı Taner Yıldız; devlet tarafından işletilmesi gereken bor madenlerinin Anayasa'nın 168. maddesine, 2840 sayılı Kanun'un 2. maddesine ve Danıştay kararlarına aykırı bir biçimde, özel sektör kuruluşlarınca işletilmesine, hatta Kırka Bor İşletmesi'nde işletme sahası içerisinde susuz boraks üretimi için özel fabrika kurulmasına göz yumarak Türk Ceza Kanunu'nun 257. maddesinde belirtilen görevi suistimal suçunu işlediğinden, ayrıca; Enerji Bakanlığının kendi ihalelerine fesat karıştırma suçundan hükümlü Fernas Şirketi'ne yargılama sürerken ve hüküm verildikten sonra toplam 234 milyon TL'lik iki yeni ihale verilerek Türk Ceza Kanunu'nun 235. maddesinin 2. fıkrasındaki ihaleye fesat karıştırma suçunun işlenmesine ve bu nedenle kamu zararının oluşmasına göz yumması sebebiyle Türk Ceza Kanunu'nun 257. maddesinde belirtilen görevi suistimal suçunu işlediğinden gensoruyla düşürülmesi gerekmektedir."  
  ENERJİ DEVİ AKSA'NIN PATRONUNA HAPİS ŞOKU  
'HANGİ ŞİRKETİN HANGİ İHALEYİ ALACAĞI BELLİ' 
Erdoğdu konuşmasında, Ankara Cumhuriyet Başsavcılığının yürüttüğü, Enerji Bakanlığında yapılan yolsuzlukla ilgili iki soruşturma yürütüğünü ifade ederek konuşmasını şöyle sürdürdü: "Bu yolsuzluklarla ilgili olarak düzenlenen iddianamelerde Enerji Bakanlığında var olan yolsuzluk ve çürümenin ne boyutta olduğu ortaya çıkıyor. İddianamelerde yer alan tespitlere göre:
*Devletin neyi, ne zaman alacağının fail Şirketler tarafından belirlendiği,
*Şirket sahiplerinin ihale öncesi hangi Şirketin, hangi ihaleyi alacağını belirlediğini,
*İhalelere katılan diğer anlaşmalı Şirketlere ihale üzerinde bırakılan Şirket tarafından çıkma parası ödendiği,
*İhalenin her aşamasında Enerji Bakanlığının en üst düzey bürokratlarından başlamak üzere rüşvet dağıtıldığı,
*Kurulu rüşvet düzeni içerisinde uluslararası şirketlerin de olduğu,
Telefon dinlemeleri, fotoğraflar ve ihale belgeleriyle tespit edilmiştir. Bu iddianamede ismi geçen Şirketlerden birisi de FERNAS Şirketidir."  
 