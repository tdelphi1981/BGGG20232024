Cari açık 9 ayda 39 milyar dolara indi
Türkiye'nin cari işlemler hesabı açığı bu yılın dokuz ayında, geçen yılın aynı dönemine göre 21 milyar 185 milyon dolar azalarak 39 milyar 281 milyon dolara geriledi. Merkez Bankası tarafından bugün açıklanan, 2012 yılı ocak-eylül dönemine ilişkin ödemeler dengesi verilerine göre, yılın dokuz ayında kaydedilen cari işlemler açığı, geçen yılın aynı dönemine göre 21 milyar 185 milyon dolar azalarak 39 milyar 281 milyon dolara geriledi.

Bu gelişmede, dış ticaret açığının 19 milyar 6 milyon dolar azalarak 50 milyar 736 milyon dolara gerilemesi, hizmetler dengesinden kaynaklanan net gelirlerin 1 milyar 514 milyon dolar artarak 15 milyar 816 milyon dolara ulaşması ve gelir dengesinden kaynaklanan net giderlerin de 878 milyon dolar azalarak 5 milyar 325 milyon dolara gerilemesi etkili oldu.
 Kısır döngü kırılacak mı?Türkiye'nin kronik sorunu cari işlemler açığındaki düşüş devam ediyor.

CNNTurk.com'a konuşan CNN TÜRK Ekonomi Editörü Ebru Baki, "Büyümedeki yavaşlamayla beraber cari işlemler açığının düşmesi çok sağlıklı bulunmuyor. Herhangi bir sıkıntıda cari işlemler açığının hala Türkiye için bir risk olduğu vurgusu yapılıyor" dedi.

Baki'ye göre; şimdi Türkiye'nin önündeki önemli mesele, 'büyüme düşürken cari işlemler açığı düşer' döngüsünü kırıp cari işlemler açığını yapısal olarak çözmek.

Videoyu izlemek için tıklayınız...
 
Hizmetler dengesi kalemi altındaki turizm gelirleri, bir önceki yılın dokuz ayına göre 477 milyon dolar tutarında azalarak 17 milyar 334 milyon dolara, turizm giderleri de 762 milyon dolar tutarında azalarak 2 milyar 805 milyon dolara geriledi.

Yatırım geliri dengesinin altında yer alan doğrudan yatırımlar, portföy yatırımları ve faizlerden oluşan diğer yatırımlarda gerçekleşen toplam net çıkış, bir önceki yılın dokuz ayına göre 919 milyon dolar tutarında azalarak 5 milyar 169 milyon dolara geriledi.

Yurt içinde yapılan yatırımlar

Yurt dışında yerleşik kişilerin yurt içinde yaptıkları net yatırımlar, bir önceki yılın ocak-eylül dönemine göre 1 milyar 394 milyon dolar azalarak 10 milyar 86 milyon dolar olurken, yurt içinde yerleşik kişilerin yurt dışında yaptıkları net yatırımlar 1 milyar 492 milyon dolar artarak net 3 milyar 144 milyon dolar tutarında gerçekleşti.

Yurt dışında yerleşik kişiler hisse senedi piyasasında eylül ayındaki 287 milyon dolar tutarında alımla birlikte dokuz aylık dönemde toplam 2 milyar 680 milyon dolar tutarında net alım yaptı.

Yurt dışı yerleşikler eylül ayındaki 1 milyar 793 milyon dolar tutarında Devlet İç Borçlanma Senetleri (DİBS) alımı ile birlikte dokuz aylık dönemde toplam 12 milyar 179 milyon dolar tutarında alım gerçekleştirdi.

Yurt dışında gerçekleştirilen tahvil ihraçlarıyla ilgili olarak, uluslararası sermaye piyasalarında eylül ayında gerçekleştirilen 1,5 milyar dolar tutarındaki kira sertifikası ihracıyla birlikte genel hükümet, dokuz aylık dönemde toplam net 3 milyar 823 milyon dolar tutarında kullanım gerçekleştirdi. 

Bankalar, yurt dışında gerçekleştirdikleri tahvil ihraçlarıyla ilgili olarak, eylül ayındaki 1 milyar 350 milyon dolar tutarındaki yeni ihraçla birlikte dokuz aylık dönemde 3 milyar 613 milyon dolar tutarında net borçlanma gerçekleştirdi. 

Bankaların yabancı para ve Türk Lirası cinsinden efektif ve mevduat varlıkları, Türk Lirası'ndaki 1 milyar 485 milyon dolar tutarındaki artışa karşılık yabancı paradaki 6 milyar 497 milyon dolar tutarındaki azalışın etkisiyle, dokuz ayda 5 milyar 12 milyon dolar düşüş kaydetti. 

Öte yandan, diğer sektörlerin yurt dışındaki mevduatı, Uluslararası Ödemeler Bankası (BIS) tarafından yayımlanan 2012 yılının ikinci çeyrek verilerinin de dahil edilmesiyle ocak-eylül döneminde 1 milyar 2 milyon dolar artış gösterdi.

Genel hükümet, yurt dışı piyasalar ve diğer uluslararası kuruluşlardan (IMF dahil)sağlanan uzun vadeli kredilerle ilgili olarak, ocak-eylül döneminde 1 milyar 419 milyon dolar net geri ödemede bulundu. 

Bankacılık sektörünün net kredi kullanımı

Bankacılık sektörünün net kredi kullanımı, bir önceki yılın dokuz ayına göre 8 milyar 522 milyon dolar azalarak bu yılın aynı döneminde 1 milyar 973 milyon dolar oldu. Eylül ayında bankaların uzun ve kısa vadede net kredi geri ödeyicisi olduğu göze çarptı.

Diğer sektörlerin net kredi kullanımı, bir önceki yılın ocak-eylül dönemine göre 1 milyar 201 milyon dolar azalarak 4 milyar 656 milyon dolar oldu.

Yurt dışında yerleşik Türk vatandaşlarınca Merkez Bankası nezdinde açılan mevduat hesaplarında, yılın dokuz ayında 1 milyar 742 milyon dolar net çıkış gerçekleşti.

Yurt dışı bankaların yurt içi bankalar nezdinde tuttukları yabancı para mevduatları, Eylül ayında 3 milyar 7 milyon dolar net çıkış göstermesine rağmen dokuz aylık dönemde 4 milyar 588 milyon dolar arttı. Söz konusu dönemde Türk Lirası mevduatları da 1 milyar 747 milyon dolar artış kaydetti.

Bir önceki yılın dokuz ayında 5 milyar 393 milyon dolar artış gösteren rezerv varlıkların içinde bulunan resmi rezervler, bu yılın aynı döneminde 16 milyar 503 milyon dolar artış kaydetti.