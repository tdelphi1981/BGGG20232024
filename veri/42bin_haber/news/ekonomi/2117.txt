Gençler biriktiriyor orta yaş harcıyor
 
 Araştırmaya göre, 40-50 yaş arasındaki bireylerde tasarruf eğilimi yerini harcama eğilimine bıraktı. 
 Yapılan açıklamaya göre, Yapı Kredi Kişisel Bankacılık’ın ikincisini düzenlediği ve 800 kişi ile gerçekleştirdiği Yatırım Tercihleri Araştırması 2012 sonuçları açıklandı. 
 Araştırma, tasarruf ve yatırımın gençler için ön planda olduğunu, 40-50 yaş arasındaki bireylerin ise daha çok hobileri olmak üzere harcama yapmayı tercih ettiklerini ortaya koyuyor. 
 ESTİMA Araştırma ve Danışmanlık’ın Yapı Kredi Kişisel Bankacılık Yatırım Tercihleri Araştırması 2012 sonuçlarına göre, ayrıca genç kesimdeki varlıklı kişi sayısı hızla artıyor. 
 Yapı Kredi Kişisel Bankacılık Yatırım Tercihleri Araştırması’na katılanların yüzde 25’ini oluşturan 40-50 yaş aralığındaki kesimin tercihi; yatırım yapmak yerine harcamak oldu. 
 Toplumda orta yaşı temsil eden bu kesimin harcama yapmayı tercih ettiği alanlar ise seramikten resme, balıkçılıktan seyahate kadar, daha önce gerçekleştirmeye fırsat bulamadığı kişisel hobileri oldu. 
 Araştırmaya katılan 40-50 yaş grubunun yüzde 80’den fazlası ailesi ile birlikte restoran harcamalarına ve gezmeye para ayırıyor. Sinemaya gitmek ve sportif aktiviteyi tercih edenlerin oranı ise yüzde 60 civarında. 
 Varlıklı genç sayısı artıyor, en önemli yatırım aracı altın" 
 Araştırmaya göre, bankalardan hizmet alan varlıklı müşterilerin yaş ortalaması ise gittikçe gençleşiyor. Buna göre araştırmada bulunan varlıklı müşteriler içinde 30-40 yaş grubunun oranı yüzde 40’tan yüzde 47’e çıktı. 
 Bir üst yaş grubunun aksine parasını harcamak yerine yatırıma ayıran 30-40 yaş grubundaki müşterilerin en büyük yatırım aracı altın. Bu grup içinde hisse senedine yatırım yapanların oranı yüzde 26, tahvile yatırım yapanların oranı yüzde 22 ve güvenli liman olan altına yönelenlerin oranı ise yüzde 60 oldu. 
 "Her üç kişisel bankacılık müşterisinin 1’i İstanbul’da" 
 Varlıklı müşterilerin yaşının gençleştiğini ortaya koyan araştırmaya göre, varlıklı kesimin Marmara ve İç Anadolu bölgelerinde yoğunlaştığı dikkat çekiyor. Araştırmaya göre, her üç kişisel bankacılık müşterisinin 1’i İstanbul’da bulunuyor. 
 AA