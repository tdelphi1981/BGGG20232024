SGK'dan 'prim borçları' açıklaması
Sigorta prim borçlarının yapılandırılacağı, gecikme zammı ve cezasının silineceğine yönelik bir düzenlemenin söz konusu olmadığı bildirildi.
Sosyal Güvenlik Kurumu'ndan (SGK) yapılan açıklamada, son günlerde bazı basın yayın organlarında SGK'nın prim borçlarının yapılandırılması konusunda tanınan ek süreyi 31 Mayıs'a kadar uzattığı, bu tarihe kadar borç yapılandırması talebinde bulunacak vatandaşların yapılandırma kapsamındaki borçlarından gecikme zammı ve gecikme cezasının silineceğine yönelik haberler yer aldığı anımsatıldı.

Haberlerde yanlış bilgi ve ifadeler yer aldığı belirtilen açıklamada, '19 Ocak 2013 tarihli Resmi Gazete'de yayımlanarak yürürlüğe giren 6385 sayılı Kanun ile getirilen düzenlemeler arasında, SGDP borçlarına yapılandırma imkanı da bulunmaktadır. Ancak haberlere konu edildiği gibi sigorta prim borçlarına yapılandırma yapılacağı veya gecikme zammı/cezası silineceğine yönelik bir düzenleme söz konusu değildir' denildi.

Kanunla getirilen düzenlemenin sadece SGDP borçlarının yapılandırılmasına yönelik olduğu yinelenen açıklamada, şunlar kaydedildi:

'Buna göre, 1 Ekim 2008 tarihinden önce iştirakçi veya sigortalı olup, kendi nam ve hesabına çalışan (4/b) kapsamında sigortalı sayılmasını gerektirir nitelikte faaliyette bulunması nedeniyle Sosyal Güvenlik Destek Primi ödemesi gerekenlerin, 28 Şubat 2013 tarihi itibarıyla tahakkuk ettiği halde ödenmemiş olan primi borçları ve ferileri, 31 Mayıs'a kadar başvuruda bulunulması halinde yapılandırılmaktadır. Kamuoyunun doğru bilgilendirilmesi amacıyla yapılandırma borcunun hesaplanması, Kurumumuzun internet sayfasında yayınlanan genelgemizde yer verilmiştir.'