HGS bankalardan da alınabilecek
Köprü ve otoyol gişelerinden beklemeden geçmeyi sağlayan Hızlı Geçiş Sistemi (HGS) kartları artık PTT'nin yanı sıra bankalardan da alınabilecek. PTT, İş Bankası ve Albaraka ile protokol imzalarken, önümüzdeki günlerde Garanti Bankası da HGS ürünlerinin satışına başlayacak.
17 Eylül'den itibaren kullanılmaya başlanan HGS, 1 Ocak 2013 tarihinden sonra Kartlı Geçiş Sistemi'nin (KGS) yerini alacak ve köprü ve otoyollardan geçişler sadece HGS veya OGS ile yapılabilecek.  
Şimdiye kadar sadece PTT şubeleri üzerinden alınabilen HGS kartları önümüzdeki günlerden itibaren bankalardan da edinilebilecek. PTT yönetimi konu ile ilgili olarak bankalarla sözleşme imzalamaya başladı. İlk imza 4 Aralık'ta İş Bankası ile atıldı. Bugün de  konuyla ilgili basın toplantısı yapılacak. Albarakatürk ile imza da dün atıldı. Kısa bir süre içerisinde de Garanti Bankası HGS ürünlerinin satışına başlayacak.  
Uygulamanın önümüzdeki dönemde diğer bankalara da yayılması bekleniyor.  
KGS'DEN DAHA UCUZ
  
HGS'de cama içerden yapıştırılan etiket ve kart tipi olmak üzere iki tip etiket kullanılabiliyor. KGS'ye göre geçişlerin yüzde 20 indirimli olduğu HGS, KGS'den farklı olarak gişelerden durmaksızın geçmeye imkan sağlıyor.  
HGS ile KGS'den dolayı başta Boğaziçi ve Fatih Sultan Mehmet Köprüsü olmak üzere otoyol gişelerindeki oluşan kuyrukların azalması amaçlanıyor. KGS kullanımının sona ermesiyle gişelerdeki bariyerler kalkacak.