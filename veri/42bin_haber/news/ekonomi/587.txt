İstihdamda dev fabrikaları sollayan 'çiftlik'
Tarım İşletmeleri Genel Müdürü (TİGEM) Halis Bilden, Türkiye'nin en büyük tarım işletmesi konumundaki Ceylanpınar Tarım İşletme Müdürlüğü'nde, sulu tarıma geçilmesiyle birlikte daha önce 2 yılda bir ürün alınırken, şu anda yılda iki ürün alınabildiğini belirtti. Bilden, AA muhabirine yaptığı açıklamada, toplam arazi varlığı 1 milyon 761 bin dekar olan Ceylanpınar Tarım İşletmesi'nde yaklaşık 5 bin kişinin istihdam edildiğini söyledi.
 Ceylanpınar'da herkes ya TİGEM'de çalışır veya TİGEM için potansiyel elamandır diyen Bilden, son yıllarda işletmede özellikle önemli sulama yatırımları yaptıklarını belirterek, şunları kaydetti: 
Bu işletmemiz tarım yapılan en büyük işletme. Şimdiye kadar burası kuru tarım yapılan bir yerdi. Ama son birkaç yıldır yer altı su potansiyelini yer yüzüne çıkartmamız suretiyle 500 bin dekar araziyi sulu tarıma açtık. Daha önce de 110 bin dekar sulu tarım yaptığımız arazi vardı. Şu anda bu işletmede 600 bin dekarın üzerindeki alanda sulu tarım yapılıyor. Biz bu 500 bin dekarlık arazi sulama projemizde mekanizasyon ve modern sulama yatırımları ve kuyu kazıları dahil 300 milyon TL harcadık. Geçen yıldan itibaren sulu tarıma geçtik. Bu yıldan itibaren 500 bin dekarın hepsini kapsama aldık. 
  TİGEM, KAR ORANINI EN ÇOK ARTIRAN KİT OLDU Verim arttı

Halis Bilden, 2007 ve 2008 yılları arasında söz konusu işletmede yaşanan ciddi kuraklığa bağlı oluşan zarar nedeniyle işletmenin tamamında sulu tarıma geçme kararı aldıklarını belirtti. 
İşletmenin, Türkiye'nin önde gelen hububat merkezleri arasında olduğunu vurgulayan Bilden, şöyle devam etti:
Daha önce 2 yılda bir ürün alınıyordu işletmemizde şu anda yılda iki ürün alınıyor. Ayrıca daha önce en fazla mahsul aldığımız yıl, bu işletmede yağışın bol olduğu dönemlerde, dekara 300 kilo verim alabiliyorduk.  
Biz şu an birinci ürün olarak buğdayda 550 kilogram ortalama verim alıyoruz. İkinci ürün olarak dane mısır üretiyoruz. Her yıl aynı miktarda buğday ve dane mısır verimi alabiliyoruz. Bu yıl burada kuraklık olmasına rağmen 161 bin ton buğday, bir o kadar mısır yine 6 bin ton civarında ise mercimek üretimimiz oldu.