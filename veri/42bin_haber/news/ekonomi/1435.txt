Doğu'da ev erkeğin, Batı'da kadının
 
 Tapu ve Kadastro Genel Müdürlüğü’nün yaptığı araştırmada, Doğu’dan Batı’ya gidildikçe kadınların gayrimenkul sahipliği oranının artığı tespit edildi.
 Çevre ve Şehircilik Bakanlığı’ndan yapılan yazılı açıklamaya göre, Tapu ve Kadastro Genel Müdürlüğü, Türkiye genelinde gayrimenkullerin sahiplik oranı üzerinde araştırma yaptı. Araştırma sonucunda, gayrimenkullerin yaklaşık yüzde 65’ine erkeklerin, yüzde 35’ine kadınların sahip olduğu ortaya çıktı. Bu oranlara göre, Türkiye genelindeki 131 milyon gayrimenkulün 80 milyonunun sahibinin erkek, 43 milyon 468 bin gayrimenkulün sahibinin ise kadın olduğu belirlendi. 7 milyon 412 bin arsa ve konutun sahibinin cinsiyeti ise tespit edilemedi. 
 
 DOĞU'DA ERKEKLER EV SAHİBİ 
 
 Araştırmada, erkek sahiplik oranının Doğu ve Güneydoğu Anadolu bölgelerinde daha fazla olduğu, Batı’ya gidildikçe kadınların gayrimenkul sahipliği oranında artışlar yaşandığı görüldü. En çok erkeklerin gayrimenkul sahibi olduğu ilin, yüzde 86 ile Hakkari olduğu belirlendi. Hakkari’yi yüzde 82 ile Mardin, yüzde 81 ile Siirt takip etti. Kadınların en fazla gayrimenkul sahibi olduğu illerin başında da sayı olarak Ankara ve İstanbul, oran olarak ise Bayburt, Yalova ve Çankırı geliyor.
 Bayburt’taki daire, arsa ve tarlaların yüzde 41,71’inin sahibi kadınken, bu oranın Yalova’da yüzde 41,40, Çankırı’da ise yüzde 41,7 olduğu tespit edildi. 
 ANKARA'DA KADINLAR, İSTANBUL'U GEÇTİ
  
 Tapu ve Kadastro Genel Müdürlüğü’nün verilerine göre, Ankara’daki 6,5 milyon gayrimenkulün 2 milyon 433 bininin tapusunu kadınlar aldı. İstanbul’da kadınların üzerinde 1 milyon 859 bin gayrimenkul görülürken, İzmir’de bu rakam 1 milyon 142 bin. Sahiplerine ait cinsiyet bilgileri eksik gayrimenkullerin, bütün gayrimenkuller içindeki payı ise yüzde 5,66 oldu. Türkiye’nin en büyük şehri İstanbul’da erkeklerin adına kayıtlı gayrimenkul sayısı 3 milyon 585 bin oldu. İstanbul’da 452 bin 542 kişinin gayrimenkulünün tapuda cinsiyeti belirtilmeden kayıtları yapıldı.
  