Kaçak sigara üreticisine ÖTV
Gümrük ve Kaçakçılıkla Mücadele Taslağına, sürpriz iki madde eklendi. Eklenen yeni maddelerle oldukça genişleyen ve torba tasarıya dönüşen düzenlemeye göre, sigara kaçakçılığı yapana ceza verilmesiyle kalınmayacak.Kaçakçılığı yapılan sigarayı üreten firmaya da sorumluluk gelecek. Ayrıca akaryakıt kaçakçılığında kamyon işyeri sayıldı. Mevcut uygulamada, sigara kaçakçılığını kim yapıyorsa, ona ÖTV uygulanıyordu. Yeni düzenleme ile imalatçı ve ithalatçılar da kaçak sigaradan sorumlu olacak. Bu durumda yakalanan sigaradan paket başına belirlenen ÖTV, kaçakçılığı yapanın yanı sıra bu sigaraları üreten ve ithal eden firmadan da ayrıca tahsil edilecek. Bu düzenlemenin amacı, sigara kaçakçılığına yönelik caydırıcı önlemlerin alınması. Bakanlığa iletilen raporlarda, yüksek ÖTV nedeniyle imal ve ithal eden firmaların da işin içinde olduğu iddia edilmişti.