İstanbulun aylık enflasyonu yüzde 0.49
İSTANBUL Ticaret Odasınca (İTO) İstanbul ili için hazırlanan 1995 bazlı Ücretliler Geçinme İndeksine göre perakende fiyatlar aylık yüzde 0.49 oranında, Toptan Eşya Fiyatları İndeksine göre toptan fiyatlar ise yüzde 0.41 oranında artış gösterdi.
İstanbul Ticaret Odasınca hazırlanan Fiyat İndeksleri 2013 yılı şubat ayının bir önceki yılın aynı ayı ile mukayese edildiğinde perakende fiyatlar yüzde 7.61, toptan fiyatlar ise yüzde 5 oranında artış kaydetti. Söz konusu indekslerde yirmi dört aylık serilerden oluşan yıllık ortalama artış hesabına göre 2013 yılı şubat ayında 1995 bazlı Ücretliler Geçinme İndeksi yıllık ortalama yüzde 9.54, Toptan Eşya Fiyatları İndeksi ise yıllık ortalama yüzde 7.04 oranında artış gösterdi.  
GIDA VE ULAŞIM 
Şubat ayında gıda ile ulaştırma ve haberleşme harcamaları gruplarındaki fiyat artışları, genel enflasyon üzerinde etkili oldu. Olumsuz hava koşulları nedeniyle yaş, kuru sebze ve meyve grubunda yaşanan arz eksikliğinin yanı sıra, ocak ayının son haftasında tütün ürünlerine yapılan vergi düzenlemelerinin şubat ayına yansımaları ile petrol ve ulaştırma hizmetlerine yapılan fiyat ayarlaması bu ay ki enflasyonun nedenleri olarak sıralandı. Gıda harcamalarında yüzde 1.59, ulaştırma-haberleşmede yüzde 0.78, konutta yüzde 0.25, ev eşyasında yüzde 0.17, sağlık ve kişisel bakımda yüzde 0.15 oranında artış kaydedilirken, kültür-eğitim ve eğlencede yüzde -4.64, giyimde ise yüzde -1.98 oranında azalış görüldü.