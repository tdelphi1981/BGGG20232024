Yeni binalar daha az enerji tüketiyor
Çevre ve Şehircilik Bakanlığı'nın binalarda enerji israfının önlenmesi amacıyla başlattığı ''Enerji Kimlik Belgesi'' uygulamasıyla, yeni binalarda enerji tüketimi eskilere göre yüzde 35 azaldı. Çevre ve Şehircilik Bakanlığı, gerçekleştirdiği çalışmalarla binalarda enerji verimliliği kavramının yaygınlaştırılmasını hedefliyor. 

Bu kapsamda hazırlanan Binalarda Enerji Performans Yönetmeliği ile 1 Ocak 2011'den itibaren yapılan binalarda, tapudan önce yapı kullanma izniyle birlikte, enerji tüketimini sınırlandıran ''Enerji Kimlik Belgesi''nin alınması zorunlu hale getirildi.

Binalarda enerji israfının önlenmesi ve çevrenin korunması amacıyla düzenlenen belge, Kasım ayı itibarıyla Türkiye genelinde 44 bin 596 binaya verildi.

Binanın asgari enerji ihtiyacı, tüketim sınıflandırması, yalıtım özellikleri, ısıtma ve soğutma sistemlerinin verimiyle ilgili bilgilerin yer aldığı belgelerin yaklaşık yüzde 90'ı ise son bir yılda düzenlendi. 

Uygulamayla, yeni yapılan binalarda enerji tüketimi, eski binalara göre yüzde 35 azaldı. Bakanlık, bu sistemle Türkiye'de yaşanan enerji kaybını yüzde 16 azaltmayı hedefliyor. 

Öte yandan, mevcut binalar için de 2017'e kadar belgenin alınması gerekiyor.

Binanın enerji performansı nasıl belirleniyor?

Türkiye genelinde, 8 bin 528 Enerji Kimlik Belgesi (EKB) uzmanı bulunuyor. Yeni binaların enerji sınıflarının en az ''C'' olması gerekirken, binaların enerji performansları şöyle belirleniyor:

''Binanın metrekare başına düşen yıllık enerji tüketimi tespit edildikten sonra, bu değere göre karbondioksit salımı hesaplanıyor. Bu değer referans bir binanınkiyle kıyaslanarak, bina A-G arasında bir enerji sınıfına yerleştiriliyor.''

Binanızın enerji verimliliğini kendiniz hesaplayın

Bakanlık ile British Council ortaklığında, İngiltere Büyükelçiliği ''Refah Fonu'' desteğiyle geliştirilen programla, vatandaşların resmi belge öncesinde binasını kendisinin test etmesi mümkün.

Bunun için ''enerjihesap.csb.gov.tr'' adresinden ulaşılabilen programda yer alan, bina, duvar, pencere ve kapılar ile enerji kullanımı ve maliyete dair soruların yanıtlanması gerekiyor.

Bu bilgilerin ardından çıkan raporda, binanın hangi enerji sınıfında bulunduğu, yıllık enerji kullanımı, bina için özel öneriler, gerekli önlemlerin alınmasıyla enerji kullanımının ne kadar azalacağı gibi bilgilere ulaşılabilir. 

Buradaki yöntemle hesaplanan enerji verimliliği sınıfının resmi değeri bulunmuyor. Resmi tespit, yetkili Enerji Verimliliği Danışmanlık Şirketleri'ndeki sertifikalı EKB uzmanlarınca yapılıyor.