2.5 milyon işsiz var kaynakçı yok
Türkiyede 2 milyon 541 bin kişinin iş aradığı bir ortamda bazı pozisyonlarda işçi bulmak neredeyse imkansız hale geldi.
Türkiye İstatistik Kurumu Hanehalkı (TÜİK) İşgücü İstatistikleri Ekim 2012 verilerine göre, Türkiyede işsizlik oranı yüzde 9.1, işsiz sayısı ise 2 milyon 541 bin. Buna karşın pek çok firma ihtiyaç duyduğu birçok pozisyon için işçi bulamıyor. Siyaset, Ekonomi ve Toplum Araştırmaları Vakfı (SETA) tarafından 2 bin 18 firmayla gerçekleştirilen Türkiyenin İnsan Kaynağının Belirlenmesi Araştırması da katılımcı firmaların temsilcilerinin önemli bir bölümünün, ihtiyaç duyduğu pozisyonları dolduramamaktan yakındığını ortaya koyuyor. Doldurulmasında zorlanılan iş pozisyonları arasında CNC operatörü, kaynakçı, kalite kontrolörü, makine bakımcı, elektrikçi, üretim müdürü, tasarımcı, muhasebeci, makine operatörü, dokumacı, bakliyat ustası, tekstil boya ustası, metal montaj ustası, konfeksiyon dikim ustası, dökümcü, kalıpçı, pres ustası, metal enjeksiyon, mobilya ustası, döşeme ustası, veteriner, makine mühendisi, endüstri mühendisi, Ar-Ge mühendisi, kimya mühendisi, aşçı ve yabancı dil gerektiren dış ticaret veya ihracatla ilgili pozisyonlar yer alıyor.