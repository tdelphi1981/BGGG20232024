Çukurova Grubu'ndan Turkcell açıklaması
Çukurova Grubu, Turkcell'in hisse davasına ilişkin, 'Londra'daki Birleşik Krallık Yüksek Mahkemesi'nin (Privy Council) Turkcell'de ortak hakimiyet hakkı veren hisselerin mülkiyetine dair Çukurova Grubu ile Rus Alfa Grubu arasında yaklaşık 6 yıldır devam eden davada nihai kararını Çukurova lehine verdi' dedi.
Açıklamaya göre, Çukurova, 2005 yılında Alfa'nın verdiği bir kredi karşılığında, Turkcell'de dolaylı sahiplik sağlayan hisselerini Alfa'ya rehin vermişti. Alfa 2007 yılında açtığı davada Çukurova'nın kredi sözleşmesi çerçevesinde temerrüde düştüğünü ve bunun sonucunda söz konusu hisselere el koyduğunu iddia etmişti.

Açıklamada şu ifadelere yer verildi:

'Britanya Virjin Adaları ilk derece mahkemesi 2010 yılı Mayıs ayında, herhangi bir temerrüt halinin söz konusu olmadığına, dolayısıyla Alfa'nın el koyma iddialarının geçersiz olduğuna karar vermişti. Doğu Karayipler Temyiz Mahkemesi 2011 yılında bu kararı bozmuştu.

Davayı nihai temyiz mercii olarak 2012 yılının Ekim ayında dört gün süren bir duruşma ile gören Privy Council (İngiltere'deki en yüksek temyiz mahkemesi) Çukurova lehine karar verdi.

Privy Council, bugün tarihli kararında, Alfa'nın öne sürdüğü teknik temerrüt iddialarından bir tanesinin gerçekleştiğini; ancak bu temerrüdün bilinçli olmadığını ve Alfa'ya herhangi bir zarar vermediğini belirtti ve Çukurova'nın krediyi geri ödeyerek hisseleri geri alma hakkına sahip olduğuna hükmetti. Mahkeme hisseler üzerindeki rehnin çözülmesinin nihai şartlarını henüz belirlemedi.

Privy Council, ayrıca kararında, Alfa'nın 2005 yılındaki kredi işlemine söz konusu Turkcell hisselerini ele geçirme amacıyla girdiğini ve Çukurova'nın krediyi geri ödemesini engellemek için bilinçli olarak adımlar attığını da teyit etti.'