Cepte kimlik bunalımı
BTKnın hat-sorgulama.btk.gov.tr sitesinden 364 bin 610 kişi, adına kayıtlı cep telefonu hatlarını sorguladı. Bir vatandaş, haberi olmadan adına kayıtlı 265 cep telefonu hattı olduğunu öğrendi.
BİLGİ Teknolojileri ve İletişim Kurumu (BTK) internet sitesinden 10 gün içinde 364 bin 610 kişi, haberi olmadan adına kayıtlı cep telefonu olup olmadığını sorguladı. hat-sorgulama.btk.gov.tr adresinden sorgulama yapan bir vatandaş, haberi olmadan adına kaydettirilen 265 cep telefonu hattının tanımadığı kişilerce kullanıldığını öğrendi. BTKnın, vatandaşların bilgisi dışında adlarına cep telefonu hattı açılmasını önlemek, daha önce bu şekilde açılan hatların tespit edilmesi ve iptalini sağlamak amacıyla İnternet Üzerinden Hat Sorgulama Hizmeti 2 Ocak 2013 tarihinde başlatılmıştı. 
12 BİN 133 KİŞİ  
Hat sorgulama sistemi sayesinde 12 bin 133 kişi, adlarına 10dan fazla hat açıldığını öğrenirken 21 binden fazla kişinin üzerinde 5 ve daha fazla telefon hattının kayıtlı olduğu belirlendi. BTK Başkanı Tayfun Acarer, kurum olarak başlattıkları İnternet Üzerinden Hat Sorgulama Sistemi sayesinde vatandaşların mağduriyetine yol açabilecek önemli bir sorunu engellenmeye çalışıldığını belirterek, bu yanlış kayıtların GSM işletmecileri tarafından düzeltileceğini söyledi. Habersiz açılan cep telefonu hatlarının farklı amaçlar için kullanılması nedeniyle hat sahiplerinin çeşitli sorunlarla karşılaşabildiklerini ifade eden Acarer, Başkasının adına hat alan bazı kişiler, bu hatları suç işlemek veya uygunsuz mesajlar göndermek amacıyla kullanabiliyor. Bu gibi olaylar nedeniyle kağıt üstünde hattın sahibi olarak gözüken ancak bundan haberi olmayan vatandaşlar zor durumda kalıyor dedi. 
İPTAL EDİLEBİLİR      
İnternet üzerinden yaptıkları sorgulama sonucunda adlarına başka hatların açıldığını tespit eden vatandaşların, ilgili cep telefonu işletmesine başvurarak bu hatları iptal ettirebileceğini bildiren Acarer, bazı cep telefonu bayileri tarafından, kimlik fotokopisini aldıkları kişilerin bilgisi ve rızası dışında açılan hatların başka isimlere satıldığı yönündeki haberlerin daha önce de kamuoyuna yansıdığını hatırlattı.  
1 Ekime kadar süre 
YAŞANAN suitimalleri önlemek amacıyla BTKnın, vatandaşların bilgisi dışında adına kaydettirilen ve başkaları tarafından kullanılan cep telefonu hatlarını iptal ettirmesine imkan veren bazı kararları daha önce de aldığını anlatan Acarer, şunları söyledi: BTK tarafından eylül ayında alınan kararda, başkalarının adına açılmış cep telefonu hatlarını kullananlara, bu hatları üzerlerine almaları için 1 yıllık süre tanınmıştı. Buna göre başkalarına ait cep telefonu hatlarını kullananların, 1 Ekim 2013 tarihine kadar ilgili GSM işletmecisine başvurup taahhütname imzalayarak, kullandıkları hattı  ücret ödemeden üzerlerine alma imkanı bulunuyor.