Günlük 20 liraya yaz tatili
Başbakan Erdoğan'ın, kamudaki israf için örnek gösterdiği ve satılacağı mesajını verdiği kamu kamp ve sosyal tesislerinin 2013 fiyatları belli oldu. Deniz kenarındaki yüzme havuzlu ve spor tesisi bulunan bir tesiste, yazın yemek ve konaklama bedeli kişi başına 19 lira 95 kuruş.
Maliye Bakanlığı, kamu sosyal tesislerinin fiyatlarıyla ilgili tebliği hazırladı.

Resmi Gazete'de yayımlanarak yürürlüğe giren karara göre, tesisler için 21 özellik belirlendi. Deniz, göl, akarsu kenarında veya kış sporlarına elverişli olmak, diskotek, havuz, plaj, spor alanları, hamam, sauna, otopark bulunması gibi özelliklerden 15 ve daha fazlasını bulunduran tesisler, fiyatı en yüksek olarak belirlendi.

Bu tesislerde kişi başına günlük 13 lira 15 kuruş barınma, 5 lira 15 kuruş da yemek için ödenecek. Yemek fiyatı, 1 Temmuz-15 Ağustos döneminde 6 lira 80 kuruş olacak. Böylece yüksek sezondaki en yüksek günlük toplam fiyat, kişi başına 19 lira 95 kuruş olacak.

Misafirhanelerde gecelik fiyat 6 lira 80 kuruş olacak. Kamu personelinin yararlanacağı kreşlerde ise fiyat her çocuk için aylık 124 lira olarak belirlendi. NTV