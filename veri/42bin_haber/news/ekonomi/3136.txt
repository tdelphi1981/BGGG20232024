Okmeydanı Hastanesi için geri sayım başladı
İstanbul'daki en büyük hastanelerden biri olan Okmeydanı Eğitim ve Araştırma Hastanesi, deprem riskine karşı tamamen yıkılıp yeniden yapılacak. Gelecek ay ihalenin tamamlanmasının ardından yıkımın başlaması bekleniyor.
1971 yılında Beyoğlu Hastanesi adı altında açılan 1983 yılında da ismi Okmeydanı Eğitim ve Araştırma Hastanesi olarak değiştirilen hastane 753 yataklı. Yıkılıp yeniden yapılacak olan hastane ise 1000 yataklı olacak. Hastane  yıllık 1 milyon 500 bin ayakta hastaya ve 50 bin yatan hastaya hizmet verecek. Hastanedeki ameliyhathane sayısı da 18'den 27'ye yükselecek.   
TAMAMLANINCA BÖYLE OLACAK/FOTO-GALERİ 
Okmeydanı Eğitim ve Araştırma Hastanesi, Sismik Riskin Azaltılması ve Acil Durum Hazırlık Projesi (İSMEP) kapsamında yıkılacak. Yıkım işlemi sırasında işleyişin etkilenmemesi için yıkım bölüm bölüm yapılacak. Bu nedenle hastanenin tamamen yenilenmesi normale göre daha uzun bir süre ile 5 yılı bulacak.  
İHALE NİSAN'DA 
Edinilen bilgilere hastanenin ihale sürecinde son aşamaya gelindi. İhalenin nisan ayı içerisinde tamamlanması ve inşaatı yapacak firmanın belirlenmesi bekleniyor. İhalenin ardından yaz aylarında da yıkım işlemi başlayacak.  
Öte yandan hastanenin yeniden yapılması için İslam Kalkınma Bankasından 159 milyon euro kredi sağlandı. Kredi anlaşması ise yarın imzalanacak.  
35 METREKARELİK ODALAR 
Yeni hastanede hasta odaları en fazla iki yataklı olacak. Tüm odalar sağlık bakanlığı tarafından oluşturulan nitelikli hasta yatağı tanımına uygun olarak içinde tuvaleti, banyosu, en fazla iki hasta yatağı, televizyonu, telefonu, yemek masası, etajeri ve yatılabilen refakatçi koltuğu bulunacak şekilde yapılacak. 
Servisteki hasta odalarının yarısı tek, yarısı çift kişilik olarak planlanırken hem tek, hem de çift kişilik tüm hasta odaları yaklaşık 35 metrekare olacak.  
Tek kişilik odalar, acil durumlarda çift kişilik olarak da kullanılabilecek ve hastane kapasitesi 1315 yatağa kadar yükseltilebilecek.