Mermer ihracatının yüzde 35'i Antalya Limanı'ndan
Geçen yıl Antalya Limanı'ndan yapılan mermer ihracatının 1 milyon 800 bin ton olduğu, bunun da Türkiye'nin mermer ihracatının yüzde 35'ine karşılık geldiği bildirildi.
Port Akdeniz Antalya Limanı Genel Müdür Vekili Özgür Sert, AA muhabirine yaptığı açıklamada, yolcu ve ticaret alanında Türkiye'nin 3 önemli büyük limanına sahip tek liman operatörü Global Liman İşletmeleri bünyesindeki Port Akdeniz Antalya Limanı'nın yük trafiğinin son 5 yılda 2, yolcu trafiğinin ise 10 kat arttığını söyledi. 
Ocak 2013'te bir önceki yılın aynı dönemine göre yüzde 40 oranında daha fazla konteyner yükleyip tahliye ettiklerini bildiren Sert, limana yapılan yatımlarla Antalya'nın 2023 hedeflerinin gerçekleşmesini amaçladıklarını kaydetti. 
Konteyner taşımacılığı yapan 3 önemli gemi armatörünün geçen yıl Antalya Limanı'nı kullanmaya başlamasıyla limanı kullanan armatörlerin 7'ye çıktığını dile getiren Sert, Antalya Limanı'nı kullanan armatör sayısının artırılması için çalışmaların devam ettiğini kaydetti. 
Port Akdeniz Antalya Limanı olarak, Türkiye'deki hemen hemen tüm limanlardan farklı olarak tam anlamıyla bir limancılık hizmeti verdiklerini vurgulayan Sert, Günümüz limanları 'parmak iskele' adı verilen tek rıhtım üzerinde, tek tip yükleri yükleyip tahliye ediyor. Port Akdeniz olarak biz ise yolcu, dökme, genel kargo, sıvı ve konteynerleri yükleyip tahliye edebiliyoruz. Bunun yanı sıra depolama hizmeti de dahil olmak üzere her alanda tam bir limancılık hizmeti sağlıyoruz dedi. 
Sert, Port Akdeniz Antalya Limanı Yolcu Terminali'nin hizmet kalitesi ve başarılarıyla sektörde dünyanın en prestijli ödüllerinden biri kabul edilen Dünya Segmentinde Yılın Limanı finalistleri arasına giren tek Türk limanı olduğunu bildirerek, Mart 2011'da 'Dream World Cruise Destinations Magazine' dergisi tarafından 15 ayrı kategoride yüzlerce liman arasından 'Dünyanın en iyi gelişme gösteren terminal tesisleri' ödülüne layık görüldük. Türkiye Cumhuriyeti'nin 100. yıl hedefleri doğrultusunda Antalya Limanı'nın gelişerek daha çok istihdam ve hizmet üretme alanı haline dönüşmesini amaçlıyoruz diye konuştu. 
Antalya gibi turizmin başkenti olan bir yerde çok yoğun yolcu hareketi olduğuna dikkati çeken Sert, yaptıkları altyapı çalışmaları, personel ve ekipman sayısının artırılmasını gibi çalışmalarla bölgeye büyük kazanımlar sağlanacağına inandığını ifade etti.

Mermerlerin büyük bölümü Çin ile Hindistan'a gönderiliyor

Özgür Sert, Antalya Limanı'nı diğer limanlardan farklı kılan çok önemli bir özelliği olduğunu belirterek, şunları söyledi:
Buradan oldukça yoğun şekilde dünyanın birçok ülkesine maden, özellikle mermer ihraç ediliyor. Dünyanın birçok ülkesinin ithalatı Çin'den yapılıyor. Ancak Antalya Limanı olarak Çin'e çok yoğun şekilde mermer ihraç ediyoruz. Antalya Limanı geçen yıl Türkiye'nin toplam mermer ihracatının yüzde 35'ini gerçekleştirdi. Mermercilik sektörünün gelişmesiyle bunun artacağını ve limanın da gelişmesine katkı sağlayacağını düşünüyoruz.
Geçen yıl Antalya Limanı'ndan 1 milyon 800 bin ton mermer ihracatı yapıldığını kaydeden Sert, Mermerlerin büyük bölümü Çin ile Hindistan'a gönderiliyor. Mermer dışında krom, alüminyum, barit, çimento ile ağaç ürünleri ve sebze ve meyve, Antalya Limanı'ndan ihraç edilen diğer ürünler arasında dedi.