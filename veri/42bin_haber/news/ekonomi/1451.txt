Dünyanın en büyük havalimanı İstanbul'a yapılıyor
İstanbul'a yapılacak 3. havalimanı ile ilgili konuşan Bakan Binali Yıldırım "İhale 3 Mayıs 2013'te yapılacak" dedi. Yıldırım, İstanbul'a yapılacak 3. havalimanının yolcu sayısında dünyanın en büyük havalimanı olacağını açıkladı.
 Ulaştırma, Denizcilik ve Haberleşme Bakanı Binali Yıldırım, düzenlediği basın toplantısıyla İstanbul'a yapılacak 3. havalimanı hakkında bilgiler verdi.

Yıldırım, İstanbul'a yapılacak havalimanının tüm etaplar tamamlandığında yılda 150 milyon yolcu sayısıyla dünyanın en büyüğü olacağını söyledi.

Yeniköy-Akpınar arasında, Karadeniz sahil şeridinde 77 milyon m2 büyüklüğünde bir alana yapılacak havalimanının ihale tarihi de belli oldu.

Yıldırım, "Yap-İşlet-Devret modeli ile gerçekleştirilecek ihalede farklı bir yöntem izlenecek. Finansmanı sağlamak amacıyla belirli bir süre için yolcu ve tarife garantisi verilmesi öngörüldü. İstanbul'a yapılacak yeni havalimanının işletme süresi 25 yıl olacak. İhalade 25 yıllık toplam kira bedeli yarıştırılacak. En fazla kira ödemeyi kabul eden ihaleyi kazanacak. İhale ilanına yarın çıkılacak ve ihale 3 Mayıs 2013 tarihinde saat 10.00'da yapılacak' dedi.

Ulaştırma, Denizcilik ve Haberleşme Bakanı Binali Yıldırım, yeni havalimanında yolcu garantisinin 12 yıl için toplam 342 milyon yolcu olduğunu, finansman hariç maliyetini 7 milyar Euro'nun üzerinde öngördüklerini de dile getirdi.

3.5 YILDA TAMAMLANACAK
Yıldırım, İstanbul'a yapılacak 3. havalimanının ilk etabının yer tesliminin ardından 42 ay içinde tamamlanmasını hedeflediklerini bildirdi. Yıldırım, yatırımın başlaması ile birlikte yılda ortalama 80 bin kişiye iş imkanı sağlanacağını, havalimanının tam kapasiteyle hizmete girmesiyle ise toplam 120 bin kişiye istihdam sağlanacağını açıkladı.

Ulaştırma, Denizcilik ve Haberleşme Bakanı Yıldırım sözlerini şöyle sürdürdü:

"Yeni havalimanının yapılacağı yer, fiziki konumu itibariyle Avrupa ile Asya'nın en kolay lokasyon yeri. Batı ve dünya için transfer alanı olacak havalimanı; Kanal İstanbul ve Yeni Şehir projesi ile eşzamanlı yürütülecek. Bu süreçte İstanbul'un merkezine raylı sistem ve karayolu da dahil edilerek yeni ekolojik sistem kurulacak. Havalimanı ve yeni şehir, bir bütünlük arz edecek. Karayolu-raylı sistemi çalışması, havalimanı inşaatı ile eşzamanlı olacak.

Kamulaştırma çalışmaları, Çevre ve Şehircilik Bakanlığı tarafından yürütülüyor. En büyük toprak hareketi olacak. Havalimanında 12 araç kapalı otopark, 8 adet paralel taksi yolu, 4 milyon metrekarelik apron, 40 adet kule, şeref salonu, hastane, sosyal donatı alanı olacak."