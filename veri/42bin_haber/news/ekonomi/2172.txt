Sıfır atma sırası borsada
İMKB Başkan Yardımcısı Mustafa Kemal Yılmaz, endeksten sıfır atılmasının, ''Borsa İstanbul'' çerçevesinde değerlendirilen bir konu olduğunu söyledi. AA muhabirinin sorularını yanıtlayan Yılmaz, "Bu durum kendi içimizde değerlendirdiğimiz bir konu. Somut olarak bu konuda alınmış bir karar ya da atılmış bir adım yok. Ama endeksin değeri 100 binler seviyesine yaklaşıyor. Bir adım atar mıyız atmaz mıyız ya da atarsak ne şekilde bir adım atarız, bu konuda belirlediğimiz net bir karar yok" dedi.

Bazı basın organlarında yer alan "endeksten sıfır atılacağı" haberlerine ilişkin Yılmaz, "Şöyle tahmin ediyorum; endeks değeri yüz binlere yaklaştığı için bu da yurt dışındaki endekslerle kıyaslandığında normalde 6 basamak gibi önemli bir rakamı içerdiği için daha az basamaklı yayınlanması, endeksten bir veya iki sıfır atılması şeklinde görüşler doğrultusunda bu haberleri yazıyorlar zannediyorum" şeklinde konuştu.

Yılmaz, kendilerinin ne basına ne de başka bir kuruma aktardıkları bir haber ya da bilgi olmadığını vurgulayarak, şunları kaydetti:

"Olmayan bir konu hakkında biz 'şöyle bir şey var, şunu düşünüyoruz' diye net bir şey söyleyemeyiz. Kendi görüşümü şu aşamada söylemem doğru olmaz. Bu konunun değerlendirildiğini söylemek yeterli olur şu aşamada. Değerlendirme sonucunda bir tane mi yoksa iki tane mi sıfır atılır, bu İMKB Başkanı ile yapacağımız değerlendirme sonucunda verilecek bir karardır. Şimdiden bir şey söylemek çok sağlıklı olmaz.

Basında çıkan haberlerin bizden kaynaklı bir arka planı yok. Onlar kendi yorumlarını katarak yazıyorlar. Borsa İstanbul çerçevesinde değerlendirilen bir konu, ama alınmış bir karar, atılmış adım şu aşamada yok."

Endeksten sıfır atma psikolojik etki oluşturur

Endeksten sıfır atılmasının muhtemel etkilerini AA muhabirine değerlendiren ING Portföy Genel Müdürü Dr. Tankut Taner Çelik, "Endeksten sıfır atılmasının psikolojik bir etkisi olabilir" dedi.

Çelik, endeksten sıfır atıldığında hisse senedi fiyatlarında bir değişiklik olmayacağını belirterek, "Sonuçta endeksi oluşturan varlıklar hisse senetlerinin fiyatları. Sonuçta endeks tek başına gidemeyeceği için ufak bir pozitif etki olmanın dışında pek bir etkisi olmaz" diye konuştu.

Yurt dışındaki endekslere bakıldığında 10 bin, 12 bin ve 15 binli rakamlar olduğunu kaydeden Çelik, Türkiye'deki endeksle kıyaslandığında 100 binli rakamların olmasının çok aşırı şişmiş olarak algılanacağını ve bunun psikolojik olarak problem oluşturabileceğini söyledi.

Çelik, İMKB'de yeni bir yapıya geçildiği için yeni bir başlangıç amacıyla da endekste böyle bir düzenlemeye gidilebileceğini vurgulayarak, "Ben olsam tek sıfır atarım. Baktığınızda S and P binli ve Dow Jones on binli seviyelerde. İMKB'nin de 800'lü rakamlar yerine 8 binli rakamlar olması daha iyi olabilir" dedi.

VOB'daki fiyat adımlarında fiyatların göreceli olarak düşmesiyle beraber problemlerin olabileceğini belirten Çelik, "İnsanlar adapte olurken belki VOB'daki pozisyonlarındaki riski algılayamayabilirler, psikolojik olarak" diye konuştu.

Nötr etki yaratır

Rhea Portföy Yatırım Komitesi Üyesi Cüneyt Paksoy ise, endeksten sıfır atılmasının nötr bir etki yaratacağını belirterek, "Endeksten sıfır atmak ancak teknik gereklilik varsa, yani hesap yaparken, analiz yaparken veya veri ekranlarında takibi yaparken izleyiciler, işlem yapanlar zorlanırsa o zaman böyle bir gereksinim duyulabilir. 2023 vizyonuna giderken Türkiye'ye, 100 bin endeks endeks rakamı yakışıyor" dedi.

Paksoy, İMKB'nin aynı kategoride olan diğer borsalardan pozitif ayrıştığının ve bu olumluluğun kaybedilmemesi gerektiğini vurgulayarak, şunları ifade etti:

"Bir ya da iki sıfır atarak psikolojiyi daha da pozitif hale getirmek, yani 'İMKB yükselebilen bir piyasa, daha önce de sıfır atıldı ve endeks tekrar yüz binlere geldi. Yine sıfır atarız ve endeks, yükselen Türkiye içerisinde tekrar yüksek değerlerini bulur, bizim sıfır atmamıza rağmen' denmek isteniyorsa o başka bir şeydir. Ama kısa vadede böyle bir çalışmanın İMKB tarafına pozitif veya negatif bir etki oluşturmayacağını, nötr bir etkinin olacağını düşünüyorum."

Endeks değerinden ocak 1997'de iki sıfır atılmıştı.