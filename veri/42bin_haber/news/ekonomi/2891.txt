Gaziantep'ten, Çin ve Irak'a mermer ihracı
Gaziantep'te bir firma, Çin ve Irak'a mermer ihraç etmeye hazırlanıyor.
Araban ilçesindeki mermer ocağından çıkarılan birinci sınıf mermerler, gönderildiği Çin ve Irak'ta beğenilince, firma sahipleri ürünlerini ihraç etmek için girişim başlattı. Arabanlı iş adamı Vakkas Çevik, yaptığı açıklamada, Adanalı ortağı Mustafa Soner Azizoğlu ile ilçeye bağlı Doğan köyünde yaptıkları araştırmada, bölgede yüksek mermer rezervi olduğunu tespit ettiklerini söyledi. 
Bunun üzerine açtıkları mermer atölyesini ekipman desteğiyle güçlendirdiklerini belirten Çevik, 30 kişiye istihdam sağladığımız mermer ocağında yürüttüğümüz titiz ve yoğun çalışmanın ardından elde ettiğimiz beyaz mermerin yanı sıra birinci sınıf mermere 'gladyo fosilli' adını verdik. Bu mermerleri pazarlamak için Çin ve Irak'ta görüştüğümüz firmalara örnek numuneler gönderdik dedi. 
Firmaların numuneleri beğendiklerini dile getiren Çevik, şöyle devam etti:
Gladyo fosilli' mermerimizi Çinliler, beyaz mermeri de Iraklılar beğendi. İzmir'de 27-30 Mart arasında gerçekleştirilecek Uluslararası Doğal Taş Fuarı'na katılarak Çinli ve Iraklı firmalarla kesin bağlantıları yapacağız. Böylelikle bin dönümlük alanda yılda 4 bin 900 metreküp mermer üretim kapasitesine sahip tesisimizden, bu iki ülkeye yapacağımız ihracatla hem ilçe ve hem de ülke ekonomisine katkı sağlayacağız.