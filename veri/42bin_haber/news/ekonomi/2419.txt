Turkcell'de gözler 4 Mart'ta...
Çukurova Holding ve Rus Altimo arasında devam eden Turkcell'deki yüzde 13,8 hissenin sahipliğine ilişkin davada yeni oturum tarihi 4 Mart olarak açıklandı. Resmi sitesinden mahkeme oturumlarının takvimini ilan eden İngiliz Yüksek Mahkemesi Privy Council, 6 yıldır Turkcell'in büyük hissedarlarından Çukurova Holding ve Rus Alfa Gruba bağlı Altimo arasında devam eden yüzde 13,8 hisseye ilişkin davanın yeni oturumunun 4 Mart tarihinde Londra'daki İngiliz Yüksek Mahkemesi'nde 3 numaralı duruşma salonunda yapılacağını duyurdu.

Geçen ayki oturumda Privy Council, Altimo'nun Turkcell hisselerine el koyma hakkına sahip olduğunu ancak Çukurova'nın koşulları karşılayıp krediyi geri ödemesi durumunda hisselerini geri alması için olanak tanınmasını da kararlaştırmıştı.

Mahkeme hisselerini geri alma fırsatı verecek hükmü belirlemek için yeterli bilgiye sahip olmadığını, bu nedenle taraflardan daha fazla bilgi istediğini, daha sonra bir karar daha alacağını açıklamıştı.

Karar sonrasında hem Çukurova Grubu, hem de Altimo, kararı memnuniyetle karşılayarak kendi lehlerine olduğunu savunmuştu.