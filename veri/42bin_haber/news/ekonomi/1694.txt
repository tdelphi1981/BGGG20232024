Şehit yakınlarına ücretsiz seyahat
 
 Aile ve Sosyal Politikalar Bakanı Fatma Şahin, yaşlılar, engelliler, şehit ve gazi yakınlarının ücretsiz seyahat hakkıyla ilgili çalışmanın tamamlandığını, farklılıkları giderecek standart getirmeyi amaçlayan düzenlemenin Bakanlar Kurulu’na sunulacağını söyledi.
 
 Şahin, Evde Sağlık Hizmetleri Derneği’nce düzenlenen "Evde Sağlık ve Sosyal Hizmetler Sempozyumu"ndan ayrılırken basın mensuplarının sorularını yanıtladı.
 
 Yaşlı, engelli, şehit yakınları ve gazilerin ücretsiz ulaşımına ilişkin çalışmanın ayrıntılarının sorulması üzerine Şahin, şöyle konuştu:
 
 BAŞBAKAN'IN TALİMATIYLA 
 
 "Sayın Başbakanımızın talimatıyla biz bir çalışma yaptık. Özellikle şehirden şehre değişen ücretsiz seyahat hakkıyla ilgili engellilerimizdeki, şehit yakınları ve gazilerimizdeki ve 65 yaş üzerindekilerin durumuyla ilgili çalışmamızı tamamladık. Önümüzdeki Bakanlar Kurulu’nda inşallah bunu paylaşacağız. Ondan sonra da toplumla halkımızla paylaşacağız. Farklılıkları giderecek bir standart getirecek şekilde yeniden düzenleme yapıyoruz."
 
 Özellikle 65 yaş üzerindeki vatandaşlar için İstanbul, Ankara, Anadolu’da farklı uygulamalar yapıldığını belirten Şahin, Aile ve Sosyal Politikalar Bakanlığı olarak bu alandaki farklılıkları gidereceklerini ifade etti.
 
 DOĞUM İZNİ...
 
 Bir basın mensubunun "çalışan kadınların doğum izninin uzatılmasıyla ilgili yeni bir düzenleme olup olmadığına" ilişkin sorusunu da yanıtlayan Şahin, Bakanlık olarak hem kadının istihdamdaki yerini almasını hem de annelik vasfını güçlü şekilde devam ettirmesini istediklerini söyledi.
 
 Doğum izniyle ilgili sürecin, kreş ve çocuk bakımevi gibi etkenleri de güçlendirecek, hem aileyi koruyacak hem de kadını istihdamda tutacak şekilde değerlendirildiğini kaydeden Şahin, konuyla ilgili sosyal destek projeleri üzerindeki çalışmaların sürdüğünü belirtti.
 
 "Doğum izninin 6 aya çıkması söz konusu mu" sorusu üzerine Şahin, "6 ayın şöyle bir tehlikesi var. Fazla verdiğiniz veya bunu farklı birimlere yüklediğiniz zaman kadının istihdamda azalmasını sağlayabilirsiniz. O yüzden bizler dengeler üzerinde, her birimi kendi içinde çalışarak götürmek istiyoruz" dedi.
 
 AA
  