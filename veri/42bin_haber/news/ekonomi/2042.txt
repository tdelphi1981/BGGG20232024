Fındığı bekleyen büyük tehlike
Giresun Ziraat Odası Başkanı Özer Akbaşlı, mevsim normallerinin üzerinde seyreden sıcaklıklar sebebiyle oluşan 'yalancı baharın' 2013 üretimi fındığı tehdit ettiğini söyledi. Akbaşlı, "Yaşanan yalancı bahar, yeni mahsul fındıkta mutlaka hasara yol açacaktır" dedi.
Akbaşlı, konuyla ilgili yaptığı açıklamada, Giresun ve yöresinde kış döneminin ortasında olunmasına rağmen adeta yazdan kalma günlerin yaşandığına işaret etti. Sıcaklıkların normal olmadığını vurgulayan Akbaşlı, bu durumun özellikle yeni mahsul fındığı olumsuz yönde etkileyebileceğini aktardı. Akbaşlı, fındığın yılda en az 600 saat soğuklama ihtiyacının bulunduğunu belirterek, fındığın gerekli soğuğu alamaması durumunda ürünün strese gireceğini ve dalında prematüre olarak doğacağını söyledi. 

Fındık üreticilerine yaşanabilecek olumsuz durumlarda mağdur olmamaları için mutlaka tarım sigortası yaptırmalarını tavsiye eden Akbaşlı, "Özellikle son 6-7 yıldır Tarım Sigortaları Havuz Sistemi (TARSİM) fındık tarımında dona karşı bizi sigortalıyor. Sigorta poliçelerimizin yüzde 50´si devlet tarafından karşılanıyor. Dolayısıyla benim buradan üreticilere tavsiyem, mutlaka ürünlerinin sigortalarını yapması yönünde. Çünkü sigorta çağdaş yaşamın bir gereği. Ne olursa olsun bunu yaptırmak lazım. Hava şartları böyle de olsa, bir başka türlü de olsa sigortamızı yaptırmamız lazım" diye konuştu.