Yeni domates 'plum' tezgahlarda!
TOHUMU Hollanda'da ıslah edilen 'plum' (erik) domatesi Antalya'nın Alanya, Manavgat ve Serik ilçelerinde ilk kez yetiştirildi. Tezgâhlardaki yerini alan yeni domates türünün kilosu 5 liradan alıcı buluyor. Deneme amacıyla İngiltere ve Ukrayna'ya ihraç edilen ürün büyük marketlerde kilosu 4 dolardan satıldı.
Alanya, Manavgat ve Serik ilçelerinde ilk kez 'plum' türü sera domatesi yetiştirilmeye başlandı. Tohum ekimi bu yıl eylül ayında yapılan bu domates türünün ilk hasadı yapıldı. Küçük, ince ve uzun şekilli 'plum' türü domates tezgâhlardaki yerini alırken, kilosu 4.5- 5 liradan satışa sunuldu. İngiltere ve Ukrayna'ya da gönderilen ilk ürünlerin beğenilmesi üzerine ise düzenli ihracat hazırlıklarına başlandı. İhraç edilen 'plum' domatesi büyük marketlerde kilosu 3.5-4 dolar arasında alıcı buldu.

Dinamik Tarım adlı firmanın sahibi Ziraat Yüksek Mühendisi Mehmet Ordukaya, toplam 12 dekar kapalı alanda yetiştirilen 25 bin bitkiden ilk etapta 37.5 ton ürün elde edildiğini söyledi. Şubat ayına kadar 100 ton ürün elde etmeyi hedeflediklerini belirten Ordukaya, "Alanya'nın Konaklı Beldesi'nde sahibi olduğum serada, tohum ekimini 5 Eylül'de yaptık ve 70 gün sonra ilk hasadı yapmaya başladık. Şu ana kadar bitki başına 1.5 kilo ürün elde ettik. Hasat dönemi şubat ayında sona erecek" dedi.

İLK İHRACAT İNGİLTERE VE UKRAYNA'YA

Hollanda'da ıslah edilen plum domatesi tohumunun güzlük ve yılda tek ekim yapılabildiğini dile getiren Ordukaya, şöyle konuştu: "Bitki başına hasat dönemi sonuna kadar yaklaşık 5 kilo ürün elde etmeyi amaçlıyoruz. Aroması ve likopen içeriği yüksek olan bu ürünü tamamen tüketicinin damak zevkine uygun olarak yetiştiriyoruz. Öncelikli hedefimiz iç piyasa ve ihracat organizasyonunu gerçekleştirerek gelecek yıl daha geniş kitlelerde, daha bol ürünü tüketicinin sofrasına sunmak. İlk hasattan Ukrayna ve İngiltere'ye az da olsa bu ürünü gönderdik. Ukrayna ve İngiltere'deki büyük marketlerden gelen sonuç çok olumlu. Ürünün devamını bekliyorlar. İhracatı sürekli hale getirmeye çalışıyoruz."

DAHA DAYANIKLI

Plum domatesin raf ömrünün diğerlerine göre çok daha uzun olduğunu kaydeden Ordukaya, küçük olması nedeniyle tüketimde israfın da önlendiğini söyledi. Kesilen büyük domateslerin tüketilmeyen kısmının çoğunlukla çöpe atıldığını anlatan Ordukaya, plum domatesinde ise böyle bir şey olmadığını kaydetti. Farklı bir çeşidini yetiştirerek hem tüketicinin seçeneğini artırmak hem de çiftçinin kazancını yükseltmeyi hedeflediklerini belirten Ordukaya, "Üretimde çeşitliliği artırırsak çiftçinin kazancı ve yaşam standardı yükselecektir. İlaçlama ve hasat arasındaki süreye ise çok dikkat ediyoruz. Kendi soframıza koymayacağımız ürünü herhangi bir piyasaya da sunmuyoruz" diye konuştu.

MÜŞTERİLER TERCİH EDİYOR

Doğan Manav İşletme Müdürü Hasan Dere ise 15 gündür plum domatesin kilosunu 5 liradan tüketiciye sunduklarını söyledi. Benzerliği nedeniyle bu ürüne 'hurma domates' adını verdiklerini vurgulayan Dere, "Tadına bakan müşterilerimiz bu çeşidi diğerlerine tercih ediyor. Özellikle kahvaltılarda kullanılıyor. Şu anki satışından son derece memnunuz. Önümüzdeki günlerde talebin artacağını düşünüyoruz. Yetiştirenleri tebrik ediyoruz" dedi.