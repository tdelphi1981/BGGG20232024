Kadına yönelik şiddete karşı marş marş
Türk Silahlı Kuvvetleri bünyesinde verilecek kadına yönelik şiddete karşı eğitim, Jandarma Genel Komutanlığı ile başladı. Bakan Fatma Şahin, ortak yayınla, 8 ayrı toplantı salonunda 2 bin 470 subay, astsubay er ve erbaşa, kadına yönelik şiddetle mücadelede kolluğun rolü ve önemini anlattı.
KADINA yönelik şiddetin önlenmesinde rol oynayacak askerin eğitimi, jandarma bünyesinde başladı. Aile ve Sosyal Politikalar Bakanı Fatma Şahin, Jandarma Eğitim Komutanlığında düzenlenen, Kadına yönelik şiddetle mücadelede kolluğun rolü ve önemi konulu konferansta konuştu. 8 ayrı toplantı salonunda yapılan ortak yayınla, 2 bin 470 subay, astsubay er ve erbaşa seslenen Şahine Jandarma Genel Komutanı Orgeneral Bekir Kalyoncu eşlik etti. 173 yıllık jandarma tarihinde bir ilkin yaşanacağını belirten Bakan Şahin, kadının ve erkeğin insan hakkını ortaya koyan, sorunlara koruyucu, önleyici tedbirlerle yaklaşan sistemin, derslerle askerlere aktarılacağını söyledi. Şahin, Koruyucu ve önleyici tedbirleri almada, kız çocuklarımızın zorunlu eğitimden istifade etmesinde, annelerin zihinsel dönüşümünde jandarmaya çok fazla iş düşüyor dedi. 
KADIN ASKER ROL YAPACAK 
Eğitimin 16 saat olacağını belirten Orgeneral Kalyoncu da, Personelimizin yanısıra er ve erbaşların da yararlanacağı eğitimle, askerliğini bitirip evine dönen vatandaşımız kadına yönelik şiddet konusunda bilinçlenmiş olacak diye konuştu.
Kalyoncu, kadın subay ve astsubayların şiddet mağduru rolü oynayarak dramatize şekilde eğitimlere yardımcı olduğunu da açıkladı.
Jandarma Genel Plan ve Prensipler Başkanı Tümgeneral Günay Alpar ise sunumunda, 70 il, 146 ilçe ve 174 Jandarma Komutanlığında anket yaptıklarını belirtti. Alpar, jandarma bünyesindeki askerlerin taleplerinde, ilk beş arasında Şiddetle mücadele konusunda beni eğit talebinin öne çıktığını aktardı. 
Kadro oluşturuldu 
JANDARMA, eğitim için Kadına Yönelik Şiddetin Önlenmesi konulu bir ders kitabı hazırladı. Kitabın içeriğini Aile ve Sosyal Politikalar Bakanlığı belirledi. Bu kapsamda şimdilik 16 saatlik bir eğitim programı hazırlandı. Jandarma Genel Komutanlığı karargahında Aile İçi Şiddetle Mücadele ve Çocuk Şube Müdürlüğü kuruldu. İl jandarma komutanlıkları ve alt düzeyde Çocuk ve Kadın Kısım Amirlikleri ile Çocuk ve Kadın Suçları İşlem Astsubaylığı kadroları oluşturuldu. Bu kapsamda bazı personel de kurslara tabi tutulacak.