Samsungtan Kırıkkale'ye 1 milyar dolarlık yatırım
Dünyanın önde gelen teknoloji kuruluşlarından biri olan Samsung, Kırıkkale'ye bağlı Kılıçlar bölgesine yaklaşık 1 milyar dolarlık yatırımla doğalgaz çevrim santrali kuracak.
30 ayda bitirilmesi planlanan yatırım Türkiye'nin elektrik enerjisinin yüzde 3'ünün üretilmesi ve yaklaşık 2 bin kişinin istihdam edilmesi planlanıyor.

Samsung Türkiye temsilcisi Mehmet Oğuz, Micheal Koo, EunKyung Song ve AK Parti İl Başkanı Mehmet Demir, Vali Ali Kolat'ı makamında ziyaret ederek, yatırım hakkında bilgi verdi. Samsung firmasının her alanda büyük yatırımlar gerçekleştirdiğini ifade eden Oğuz, "Yatırımın anahtar teslim işini biz aldık. Dünya'nın en büyük yapım şirketi olarak faaliyet gösteren firmamız, Türkiye'de bu alanda ikinci yatırımını gerçekleştirecek." dedi. Samsung'un doğalgaz çevrim santralinin yüzde 10'una ortak olacaklarını dile getiren Oğuz, "Santralimiz Türkiye'nin yüzde 3 elektrik üretimini karşılayacak. 2 bin kişi de santralimizde istihdam etme fırsatı bulacak." diye konuştu. 

Vali Ali Kolat da söz konusu yatırımdan duyduğu memnuniyeti dile getirirken, "Samsung firmasını bizzat yerinde gördüm. Çok başarılı bir iş üretimi gerçekleşiyor. Yatırım için sizleri burada görmek bizleri son derece mutlu etti. Valilik olarak bu konuda üzerimize düşen ne varsa yapmaya hazırız." ifadelerini kullandı.