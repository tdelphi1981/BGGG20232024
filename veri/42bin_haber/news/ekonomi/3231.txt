Dizel araç sahiplerine büyük müjde
Geliştirilen yeni bir sistemle dizel araçlar da LPG gibi ucuz ve çevreci olan doğalgaz kullanılabilecek.
Akaryakıt fiyatları, araç sahiplerinin en büyük sorunu. Benzinli araç sahiplerinin tercihi LPG. Dizel araç sahiplerinin ise böyle bir imkanı yok.

Çözüm, ilk denemeleri Antalya'da yapılan "Çift Yakıt Sistemi" ile geldi. Sistem, dizel ile doğalgazın aynı oranda yanması prensibine dayanıyor. TRT'nin haberine göre, firma Satış Direktörü Fehmi Küçükler, "Motor bloğunda hiçbir değişiklik yapılmaksızın yüzde 50 dizel, yüzde 50 CNG ilave edilmektedir. 

Ve bu sayede yüzde 25 bir net yakıt tasarrufu sağlamaktayız" dedi. 

ÇEVRECİ SİSTEM 

Fehmi Küçükler, "LPG'li araç yüzde 40 tasarruf ederken, CNG'li bir araç yüzde 70 tasarruflara ulaşıyor. Doğalgaz sayesinde daha temiz bir fosil yakıt olduğu için çevreye de çok önemli bir etkisi var. Ekzoz emisyon değerlerini, karbondioksit değerlerini aşağı çekiyor" dedi. 

Sistem, uzun yol yapan kamyon, kamyonet ve ticari araçlar için ideal. 

TEK SORUN DOLUM İSTASYONU 

Sistemin altyapısı hazır. Tek sorun, doğalgaz dolum istasyonu ağı. Firma Satış Direktörü Fehmi Küçükler, "Bugüne kadar bu sistemin yaygınlaşmamasının nedeni gerekli istasyon ağlarının oluşmamasıydı. Bu da gün geçtikçe devam etmekte. Bursa'da açıldı, Sakarya, Bolu, Kayseri'de de var ve bu süreç hızla ilerlemekte" dedi. Yakın zamanda LPG logolu araçların yanında CNG logolu araçları da görmek mümkün olacak.