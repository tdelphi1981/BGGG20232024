İşadamı mektupla Başbakan'dan yardım istedi!
Başbakan Recep Tayyip Erdoğan'ın, Doğu'ya yatırım çağrısı üzerine memleketi Bitlis'e yatırım kararı alan iş adamı Seyfettin Gözel, teşebbüsünün engellendiğini, kendisine haksızlık yapıldığını savundu. İş adamı Gözel, Başbakan'a yazdığı mektupta, "Siz gece gündüz demeden ülke ülke dolaşıp, iş adamlarını Türkiye'ye yatırıma davet ederken, size ayak uyduramayan bürokratlar ise yerli iş adamlarının önünde birer bariyer olarak durmakta, yatırımcıya kolaylık yerine zorluk çıkarmaktadır." dedi.
Ankara'da ikamet eden Bitlisli iş adamı Seyfettin Gözel, Başbakan Erdoğan'ın, Doğu'ya yatırım çağrısı üzerine memleketi Bitlis'te, parke taşı yapım tesisi için müracaatta bulunduğunu, ancak bir takım engellerle karşılaştığını belirtti. Gözel, Ahlat ilçesindeki girişimi başarısız olunca Adilcevaz'a giderek, burada 24 kişinin çalıştığı parke imalat fabrikası açtı. Belli bir süre çalıştırılan parke imalat fabrikası, 'hazine arazisi işgal edildi' gerekçesiyle geçen hafta kaymakamlık tarafından kapatıldı. Bunun üzerine, kendisine haksızlık yapıldığını söyleyen iş adamı Gözel, bu olayı hem yargıya taşıdı hem Başbakan'a bir mektup yazdı. 

Hiçbir teşvik almadan, kendi imkanlarıyla Bitlis'in Adilcevaz ilçesinde orta ölçekli bir işletme açtığını anlatan iş adamı Gözel, burada çalışan 24 kişinin yaklaşık 240 kişinin karnını doyurduğunu vurguladı. Hem bölge insanının istihdamına vesile olmak hem de bölge halkının yanlış yollara sapmasını engellemek amacıyla yatırım yaptığını anlatan Gözel, mektubunu şöyle sürdürdü:

"Hazineye ait olup kullanılmayan Kırklar Mahallesi, 1001 ada, 4 parsel taşınmazın ihale yoluyla satılmasını istedim. Bunun üzerine açık teklif usulü ile ihalesi yapıldı ve ben kazandım. Hemen beton mamülleri, bims ve parke taşı imalatı yapacak makineleri aldım. Bir süre sonra ihalenin iptal olduğunu, Ahlat Kaymakamlığı'nca yazılı olarak bize tebliğ ettiler. Aldığım makinaları bir yerlere satamayınca mecburen işletmemi Bitlis ili Adilcevaz ilçesinde bulunan ve kamu kurumlarınca da kullanılmayan hazineye ait 54 bin metrekare arazi üzerine, Adilcevaz belediye başkanı ve Mal Müdürlüğü'nün tavsiyesi üzerine kurmaya karar verdik. Aldığımız makinaları bu arsa üzerine kurduk. 

Kurulum aşamasında bürokrasiden bize karşı herhangi bir olumsuz davranış ve muamele gerçekleşmemiştir. Hatta kurulum aşamasında Adilcevaz Kaymakamlığı 28.05.2012 tarihli yazısı ile işgal ettiğimiz arazinin satın alma veya kiralama yoluna gitmemiz gerektiği yönünde tarafımıza yazılı bir tebligatta bulunmuştur. Bu yazıya istinaden 11.06.2012 tarihinde Adilcevaz Kaymakamlığı'na yazılı müracaatta bulunarak üzerinde işletme kurduğumuz hazineye ait arazinin adımıza satışının yapılması talebinde bulunduk. Ancak kaymakamlık, taşınmazın boşaltılmasına karar verdi. Kaymakamlığın talimatı üzerine üretim durdurulmuş ve milyon liralık makineler sökülerek tahliye edilmiştir. Yüzlerce kişinin rızkına vesile olan bu işletme, maalesef kapatılmıştır. Siz gece gündüz demeden ülke ülke dolaşıp iş adamlarını Türkiye'ye yatırıma davet ederken, size ayak uyduramayan bürokratlar ise yerli iş adamlarının önünde birer bariyer olarak durmakta, yatırımcıya kolaylık yerine zorluk çıkarmaktadır." 

BAŞKAN GÖKSOY: İŞ ADAMINA TAMAMEN HAKSIZLIK YAPILMIŞTIR

Adilcevaz Belediye Başkanı Adnan Göksoy, konuyla ilgili daha önce yaptığı açıklamada, iş adamı Gözel'e yapılanların tamamen haksızlık olduğuna dikkat çekmişti. Göksoy, şunları ifade etmişti: "Devlet buraya yatırım yapılsın diyor, fakat burada bazı yetkililer bunu engellemeye çalışıyor. Başbakanımız her gün bağırıyor, yatırım yapın diye. Şimdi bu iş adamımız ilçemize yatırım yaparak 20 kişiye iş imkanı sağladı. Bundan Kaymakamlığını ve Mal Müdürlüğünün de haberleri var. Bu doğrultuda bu iş yeri kurulmuştur. Birçok insana ekmek kapısı olmuştur. Bugün bunu engelleyenler bu insanların haklarını nasıl ödeyecekler. Ve bu işadamımıza yapılanlar tamamen haksızlık ve ayıptır. İş adamımız yaptığı iyliğe karşılık kötülük yapılmıştır." 

ADİLCEVAZ KAYMAKAMLIĞI'NA GÖRE ARSA İŞGAL EDİLMİŞ

Diğer yandan, iş adamı Gözel'in iddiaları üzerine, konuya ilişkin daha önce yazılı açıklama yapan Adilcevaz Kaymakamlığı da şunları ifade etmişti: "Adilcevaz ilçesi Alacaatlı Mahallesi Lal Çayı mevkiinde bulunan 98 ada, 5 nolu parselde kayıtlı bulunan, mülkiyeti hazineye ait 54 bin metrekare yüzölçümlü taşınmazın Güzel İnşaat Taahhüt Eğitim Sağlık Sanayi ve Ticaret AŞ tarafından parke taşı üretim tesisi kurulmak suretiyle işgal edildiğinin bildirilmesi üzerine, Kaymakamlığımızca 2886 Sayılı Devlet İhale Kanunu'nun ecrimisil ve tahliye başlıklı 75. Maddesi hükümlerine göre işlem başlatılmıştır."