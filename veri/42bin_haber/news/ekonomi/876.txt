Holding hisseleri bu yıl yüzde 55 prim yaptı
Bu yıl rekor üstüne rekor kıran İMKB'de, holding ve yatırım şirketlerinin hisse senetleri üzerinden hesaplanan İMKB Holding Endeksi, geçen yılın son işlem günündeki kapanışa göre yüzde 55,14 oranında arttı 
 Bu yıl rekor üstüne rekor kıran İMKB’de, holding ve yatırım şirketlerinin hisse senetleri üzerinden hesaplanan İMKB Holding Endeksi, geçen yılın son iş günündeki kapanışına göre yüzde 55,14 oranında yükseldi. 
 İMKB verilerine göre, dünkü borsa kapanışı itibariyle yılbaşından bu yana borsada işlem gören 38 holding hissesinden en fazla kazanan, yüzde 164,47 ile Atlantis Yatırım Holding oldu. Borsada en fazla prim yapan 2. holding hissesi yüzde 84,16 oranındaki artışla Sabancı Holding, üçüncü holding hissesi ise yüzde 79,25 ile Doğan Holding oldu. 
 5 yıllık zirvesinin üzerinde olan holding yok
  
 İMKB için rekorlar yılı olan 2012’nin sonuna gelinirken dünkü kapanış seviyeleri esas alındığında 38 holding veya yatırım şirketinden 2012 yılı içinde 5 yıllık zirvesini yakalayan veya geliştiren hisse senedi sayısı 19 oldu. 
 Holding endeksine bakıldığında ise, bu yıl tarihinin en yüksek seviyesi olan 58.287,01 puana 11 Aralık tarihinde ulaşan endeks, dünkü kapanış itibariyle İMKB 100 Endeksi tarihi zirvesinde olmasına rağmen tarihi zirvesinin yüzde 1,08 gerisinde bulunuyor. 
 Dünkü kapanışa göre 27 holding hissesi seneyi bir önceki yıla göre kazançla kapatmaya hazırlanırken, 9 holding hissesi ise yılbaşına göre değer kaybetti. Polisan Holding ile Kombassan Holding yıl başından sonra halka açıldığı için yıl başına göre farkı değerlendirme dışında tutuldu. 
 Borsada en fazla değer kaybeden holdingler
  
 Holding endeksi kapsamındaki hisselerden yılbaşından bu yana en fazla değer kaybeden hisse yüzde 64,39 ile Ataç İnşaat oldu. En çok gerileyen diğer holding hisseleri ise yüzde 63,48’le Ceylan Yatırım Holding, yüzde 50,55 ile Metro Holding oldu. 
 Bekir Gürdamar / Musab Turan - AA