'Taşerona Hayır' yürüyüşü
İzmir Büyükşehir Belediyesi'nde çalışan 10 bin işçi, belediye şirketi İZELMAN'da çalışan çoğu belediye otobüs şoförü 3 bin 317 işçinin işlerini taşeron firmaya kaptırmamaları için yürüdü. DİSK Genel Başkanı Erol Ekinci, "İzmir halkının canını taşerona emanet etmeyiz. Taşerona teslim olmayacağız" dedi 
 İzmir Büyükşehir Belediyesi’nin toplu ulaşımdan sorumlu kuruluşu ESHOT’un açtığı hizmet alımı ihalesini bugüne kadar kazanan belediye şirketi İZELMAN’ın son ihalede verdiği teklif ihaleye giren Etkin Eğitim Organizasyon’un üzerinde kaldı. Henüz sonuçlanmamasına rağmen ihalede öne geçen Etkin Eğitim Organizasyon ortaklarının Beyaz Holding ortakları olması tartışmanın boyutunu da büyüttü. ESHOT ihale komisyonu henüz kararını vermemesine karşın İZELMAN’da örgütlü DİSK’e bağlı Genel-İş Sendikası tepki eylemlerine başlattı.
 
 Pazartesi gününden itibaren sivil kıyafet ve kırmızı sendika şapkasıyla mesaiye gelen işçiler, bugün ise kitlesel eylem gerçekleştirdi. Basmane Meydanı’nda toplanan 10 bine yakın işçi Fevzipaşa Bulvarı’ndan İzmir Büyükşehir Belediyesi’ne kadar yürüdü. Yürüyüşe CHP’li meclis üyeleri, eski İl Başkanı Tacettin Bayır, KESK üyeleri de katıldı. Yürüyüş boyunca ıslık ve düdük çalarak protestolarını gösteren işçiler sık sık ’İnadına sendika inadına DİSK’, ’İzmir’de taşeron istemiyoruz’, ’Taşerona karşı omuz omuza’ sloganları attı.
 
 İzmir Büyükşehir Belediyesi önünde DİSK Genel Başkanı Erol Ekinci işçilere seslendi. Ekinci, Etkin Eğitim Organizasyon şirketinin İZELMAN’dan daha düşük teklif vermesinin normal olduğunu çünkü hedefinde insan olmadığını, sadece kar etmeyi düşündüğünü söyledi. Firmanın işçilerin emeğini sömüreceğini belirten Ekinci, firmanın ortaklarının Beyaz Holding ortağı olduğunu, aynı kişilerin Almanya’da Deniz Feneri Derneği davasında yargılanırken Türkiye’de AK Parti sayesinde yargılanmaktan kurtulduğunu söyledi. Ekinci, şöyle konuştu:
 
 "İzmir’i bu kirli ilişkilere teslim etmeyeceğiz. İstanbul’da itfaiyecilerin sendikası olmasından sonra yapılan ihaleyi bir taşeron firmaya kazandırdılar. İtfaiye erlerine firmaya geçmeye kabul etmezlerse işlerinden olacakları söylendi. Firma ise işçilere garsonluk, bekçilik, resepsiyon görevi dahil her nevi işi ve işyerini kabul edeceklerine dair sözleşme dayattı. Kabul etmeyenlere bildirimsiz tazminatsız işine son maddesi de koyuldu. İşte şimdi bu oyunu İzmir’de oynamak istiyorlar. Ancak unuttukları burasının İstanbul değil İzmir olduğudur. Demokrasinin beşiği İzmir’de halk bunu kabul etmeyecektir. İzmirli yılardır kendilerini güvenli şekilde taşıyan işçilere sahip çıkacaktır. Oyunu İzmir’de bozacağız. İzmir dışından İstanbul’dan, Anadolu kentlerinden getirilecek işçilerle İzmir’e hizmet vermek mümkün değildir. İzmir halkının canı taşeron şirkete emanet edilecek kadar ucuz değil. Taşerona teslim olmayacağız."
 İşçiler Ekin’in konuşması sırasında meşale yaktı. Polisin yoğun güvenlik önlemi aldığı eylem olaysız şekilde sona erdi.
 
 Utku BOLULU/İZMİR, (DHA)