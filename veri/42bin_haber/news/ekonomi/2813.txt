İMKB, iki ayda onlarca manşet eskitti ama...
İMKB, şubat ayı sonunda 2012 yılı kapanışına göre sadece 1.125 puan arttı ama bu iki ayda onlarca manşet eskitti. 2 ayda yatırımcının ekran başında, seans salonlarında yaşadığı gerilim, piyasa tabiriyle yediği dayak karşılığında İMKB cömert olmayan bir kazanç sundu: Yüzde 1,44...

İMKB için 2013 yılında önce "100 binlere gidecek mi", "Endeksten 2 sıfır atılacak mı?", "İMKB rekorlara doymuyor" tarzında, ardından "Düzeltme değil çöküş", "Bu düşüş nerede duracak?", "72.000 Seviyeleri gündeme gelebilir" manşetleri atıldı ama endeksin 2012 yılı kapanışına göre değişimi yüzde 2'yi bile bulmadı.

İMKB 100 endeksi 2013 yılına hızlı bir giriş yaptı ve neredeyse her gün kapanış rekorunu kırarak Ocak ayının 24'ünde gördüğü 86.787 puana kadar devam eden bir ralli gerçekleştirdi. 

Bu seviyelerden Moody's'in çok kısa vadede Türkiye'nin notunu artırmayacağının belli olması ile sert bir şekilde düşüşe geçen endeks, yükseldiği seviyeden bir ayda 11 bin 153 puanlık bir düşüş gerçekleştirerek 75.634 puana kadar geriledi. 

Şubat ayının son haftasında 25 Şubat tarihinde gördüğü bu seviyeden gelen tepki alımlarıyla tekrar yükselişe geçen endeks Şubat ayını önceki aya göre 550 puanlık, 2012 yılı kapanışına göre ise 1.125 puanlık yükselişle tamamladı. 

Ocak ayının son haftasına kadar endeksin 100.000 seviyelerine yükselebileceği ve endeksten sıfırların atılabileceği yönünde haberler yoğunlaşırken, şubat ayında son haftaya kadar ise endeksin düşüşünün ne kadar süreceği, bunun bir düzeltme mi çöküş mü olduğu tartışmaları gündemdeydi.

Sonuç olarak endeksin 11 bin puanın üzerinde bir dalgalanmadan sonra kapanış itibariyle bakıldığında, endeksin teknik olarak yatay bir bantta 2012 yılındaki hızlı yükselişini sindirmeye çalıştığını söylemek mümkün görünüyor. 

Yabancı yatırımcılar 132 milyon dolarlık hisse sattı

İMKB'de özellikle endeks üzerinde ağırlığı yüksek hisselerdeki yabancı yatırımcı ağırlığı dikkate alındığında buradaki rakamların da takip edilmesi gerekliliği bir kez daha teyit edildi.

Yabancı yatırımcının işlemlerine bakıldığında da endeksin hareketine paralel bir seyir söz konusu. Merkez Bankası verilerine göre yılbaşından geçtiğimiz hafta sonuna kadar yurtdışında yerleşik kişilerin net sadece 132 milyon dolarlık hisse senedi sattıkları görülüyor.

Yurtdışı yerleşiklerin portföyündeki hisse senetlerinin toplam değeri ise 28 Aralık 2012 tarihinde 70,9 milyar dolardan geçtiğimiz hafta sonu itibariyle 68,6 milyar dolara geriledi. 

Analistler endeksin bu hafta gerçekleştirdiği yükselişin de dikkate alınması durumunda yabancıların portföy değerlerinde de 2012 yıl sonuna göre önemli bir değişiklik olmadığının altını çiziyor.

"Mart ayında 81.000 - 82.500 aralığı öne çıkabilir"

AA Muhabirine İMKB'nin iki aylık performansını ve Mart ayı beklentilerini değerlendiren Garanti Yatırım Araştırma Müdürü Özgür Yurtdaşseven, mart ayında İMKB 100 endeksi için olumlu bir süreç yaşanabileceğini ve 81.000 - 82.500 aralığının gündeme gelebileceğini belirtti.

FED, ECB ve BoJ gibi merkez bankalarının uyguladığı gevşek para politikalarının hisse senedi piyasalarına 2013 yılında da destek olmaya devam ettiğini belirten Yurtdaşseven, "Moody's faktörü yılın ilk işlem haftalarında Türk hisselerinin olumlu ayrışmasını sağlasa da, Moody's'in not artırım beklentilerinin ötelenmesine neden olan açıklamaları bardağın boş tarafının fiyatlanması sürecini başlattı" dedi. 

Yurtdaşseven, Moody's açıklamaları sonrası başlayan satışlar, Türkiye Cumhuriyet Merkez Bankası'nın zorunlu karşılık oranlarını artıracağı beklentisi ve ikincil halka arz haberleri baskısının (Vakıfbank, Türk Telekom, Emlak Konut GYO) yılın başındaki olumlu ayrışmayla oluşan primlerin silinmesine neden olduğunu kaydetti. 

Aynı dönemde yabancı yatırımcının işlemleriyle ilgili olarak sadece son 4 haftaya bakıldığında yabancıların da 600 milyon dolarlık satış yaptığına dikkati çeken Yurtdaşseven, "Kısa vadede Türk hisseleri açısından değerlemeler yeniden cazip seviyelere yaklaştı. Dolayısıyla önümüzdeki bir aylık periyotta kısmen olumlu bir süreç yaşanabilir" dedi.

Mart ayı için İMKB 100 endeksinin 78.000 - 76.000 aralığına doğru olası geri çekilmelerin alım fırsatı olarak değerlendirileceğini vurgulayan Yurtdaşseven, yükselişlerde ise 81.000 - 82.500 aralığının öne çıkabileceğini tahmin etti. 

Yurtdaşseven, değerlendirmesine şöyle devam etti:

"Endeksin 82.500 puan üzerine yükselmesi durumunda risk alma iştahının azaldığı dönemlere yaklaşılması nedeniyle hisse pozisyonları azaltılabilir. Bu sürecin istisnası not artırım beklentilerini yeniden destekleyecek, ya da terör konusunda olumlu beklenti yaratabilecek gelişmelerin yaşanması olacaktır ki, böylelikle Türk hisseleri açısından yeniden olumlu ayrışma sağlanabilir."