Beetle sevimlilik liginin şampiyonu
Kalpleri fetheden tasarımıyla milyonlarca kişinin sevgilisi olan Volkswagen Beetle ileri motor teknolojisi, güvenlik donanımı ve sürüş dinamikleriyle bu kez akla da çok yatkın bir otomobil olmuş 
 OTOMOBİL PROFESÖRÜ: HAKAN ÇELİK
 
 Otomobil tarihinin en önemli modellerinden biri olan Volkswagen Beetle tamamen yenilendi ve çok kısa bir süre önce satışa sunuldu. Bu aracı ilk kez geçen yıl Volkswagen Binek Araç Genel Müdürü Vedat Uygun ile birlikte gittiğimiz Çin’de, Şangay Otomobil Fuarı’nda inceleme imkanı bulmuştum. Autoshow’un açılışıyla birlikte Türkiye’nin dört bir yanındaki bayilerde yerini almış olan Beetle’ı geçen hafta uzun bir parkurda kullandım. İlk bakışta insanı kendisine aşık eden sevimli ve çekici bir otomobil olan Beetle, eski modelden farklı olarak bu kez hem kadınlar hem erkeklerin çok sevebileceği güçlü bir tasarıma kavuştu. Yeni Beetle Türkiye’de ilk etapta 1.2 ve 1.4 litrelik iki motor seçeneğiyle satışa sunuldu. 1.2 litrelik otomobilin gücü 105 beygir. 1.4 litrelik modelde ise 160 beygirlik roket gibi bir motor var. Ben, 1.2 litrelik aracın ‘Design’ isimli zengin donanıma sahip versiyonunu kullandım. Teknolojisi Volkswagen’e ait olan DSG tiptronik şanzımanlı araç oldukça başarılı. Yakıt tüketimi performans dengesi de gayet tatminkar.
 
 Rahmi Koç Müzesi’nde Halat Restaurant’ın önündeki çekim boyunca “Çoook şeker” diye yaklaşan insanların “Fiyatı ne kadar?”, “Ne zaman satışa çıkıyor?” sorularıyla karşılaştım.
 
 
 
 
 Pratik iç mekan 
 
 Türkiye’de tek kapılı otomobiller pratik olmadığı ve ikinci elde zor satıldığı gerekçesiyle pek tercih edilmiyordu. Ancak Beetle gibi yeni tasarım araçlarda arka koltuk ve bagajın kullanımı çok kolay. Örneğin; arka koltuklar yatırıldığında çok ciddi bir hacim elde ediliyor. Ayrıca aracın içinde eşyaları koymak için pek çok yararlı bölme bulunuyor. Çift gözlü torpido Beetle’a özgü bir farklılık. Otomobil, sürüş dinamikleri açısından da beni şaşırtan bir performans gösterdi. Yeni Beetle, fren mesafesi, hızlanma değerleri, güvenlik hissi gibi faktörler alt alta değerlendirildiğinde kesinlikle bir ailenin ilk ve tek otomobili olacak özellikte. Herhangi bir konuda eksiklik hissettirmiyor. Meraklı bakışlar da işin bonusu. 
 
 Diğer sürücüler seyrediyor 
 
 Normal şartlarda yolda küçük otomobil görünce sıkıştırıp yol isteyenler Beetle söz konusu olunca arkada sabırla bekleyip otomobilin sıradışı hatlarını seyretmeyi tercih ediyor. Çünkü Beetle arkadan neredeyse Porsche kadar çekici görünüyor. Önemli bir ayrıntı da arka koltuktaki diz mesafesi. Arkada iki kişi için yeterli oturma alanı var. 6’lı CD çalar, renkleri ışık ayarıyla değişebilen speakerlar, Beetle’ın kabinindeki önemli detaylar arasında. Benim kullandığım aracın fiyatı 74 bin TL. Fakat biraz daha uygun fiyata, daha az donanımlı bir Beetle almak da mümkün.
 
 Fuar herkesi güldürüyor
 
 Tüyap ile Otomotiv Distribütörleri Derneği (ODD) tarafından düzenlenen Autoshow 2012 Fuarı ziyaretçi sayısıyla rekor kırarken satış adetleri açısından da yüzleri güldürdü. ODD ve fuar yetkilileri Cuma günü bir basın toplantısıyla resmi ziyaretçi sayısını ve hangi markanın ne kadar araç sattığını açıklayacak. Ancak ziyaretçi sayısının 600 bini geçtiği tahmin ediliyor. Fuar hem yüksek satış adetleri hem de medya-halk ilgisiyle otomobil markalarının temsilcilerini de memnun etti. Fuarda en fazla model gösteren kuruluşlar arasında gelen Hyundai Assan Genel Müdürü Ümit Karaarslan son iki ayın satışlarının çok olumlu etkileneceğini ve yıl sonunda ekonomik hareketliliğe ciddi yansıması olacağını söyledi. Karaarslan, ÖTV artışı ve Avrupa’daki krize karşın beklenenin üzerinde talep olmasından memnun olduklarını ifade etti. Karaarslan fuarda 1200 araca yakın satış bağlantısı için görüşme yapıldığını açıkladı. 
 
 Sektör memnun kaldı 
 
 Toyota CEO’su Ali Haydar Bozkurt yeni Yaris, GT-86, Auris ve Verso gibi modellerin sergilendiği fuarda Yaris Hybrid’e 5 kat talep geldiğini söyledi. Peugeot 301 ve Citroen C- Elysee’nin dünya lansmanı yapılmıştı. Bu sedan otomobiller iki markanın da yüzünü güldürdü. Peugeot ve Citroen 2013’te bu araçlardan 10 binli adetlere yakın satış yapmayı hedefliyor. Fuardaki bir salonu tek başına kapatan Doğuş Otomotiv ise Bentley, Lamborghini ve Bugatti gibi şov otomobilleriyle çok ses getirdi. Diğer taraftan satışına yeni başlanan Volkswagen Golf sipariş rekoru kırdı. Volkswagen Binek Otomobil ekibi fuarda ayrıca çok sayıda Touareg, Passat CC ve yeni Tiguan satışı gerçekleştirdi.
 
 
 Ford
 
 
 Ford Otosan fuarda yeni Fiesta, yeni Kuga, yeni Mondeo, B-Max ve Tourneo Custom modellerini tanıttı. Ford kısa bir süre önce de yeni Focus’u farklı kasa tipleri ve motor seçenekleriyle satışa sunmuştu. Ford Otosan Genel Müdür Yardımcısı Aykut Özüner fuarın ilk 8 gününde 450 civarında satış ve bağlantı gerçekleştirdiklerini anlattı.
 
 
 Renault
 
 
 Renault Mais, fuarda 414 otomobil satışı gerçekleştirdi. Bunların 277’si Renault, 137’si ise Dacia. Renault’da satılan araçların çoğu yeni Clio HB oldu. Markanın yeni modelleri Symbol ve yenilenen Fluence 2013’ün ilk çeyreğinde satışa sunulacak. Renault Mais Genel Müdürü İbrahim Aybar, Autoshow 2012’nin iyileştirilmesi gereken bazı yönleri olmakla birlikte son 10 yılın en iyi fuarı olduğunu ifade etti.
 
 
 Kia
 Fuarın görsel şov bölümünün hiç kuşku yok ki en çok ses getiren markası Çelik Motor oldu. Türkiye’ye Kia’yı getiren ve aynı zamanda araç kiralama faaliyeti yürüten Çelik Motor Genel Müdürü Bora Koçak fuara ünlü Rus manken Irina Shayk’ı getirdi. Medyada yer alma rekoru kıran Kia’nın fuardaki satışlarının büyük bölümünü Sportage modelleri oluşturdu. Kia toplamda 150’den fazla araç satışı gerçekleştirdi.
 
 
 Mercedes
 
 Geçtiğimiz yıllarda 1.6 litrelik C Serisi’ni getirerek satış patlaması yapan Mercedes aynı başarıyı yeni A Serisi’nden de bekliyor. Fiyatı 66 bin 800 TL’den başlayan bu yeni otomobil fuarın en çok ilgi çeken modellerinden biri oldu. Yeni ticari araç Citan da ilk kez İstanbul’da sergilendi. Mercedes’ten Süer Sülün ve Şükrü Bekdikhan araçların tanıtımına katıldı.