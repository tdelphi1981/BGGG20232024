Volkswagen mayısta geliyor
Ekonomi Bakanı Zafer Çağlayan, Türkiye'de üretimi bulunmadığı halde büyük ölçeklerde satış yapan Volkswagen ile mayıs ayında görüşeceklerini söyledi. Çağlayan İyi bir kapı açıldı. Geliyorlar, tamam, diyemem ama gelirlerse başımızın üstünde yerleri var diye konuştu.
Bu yıl, 83'üncüsü düzenlenen Uluslararası Cenevre Otomobil Fuarı'nda, Renault, Hyundai, Fiat, Ford ve Volkswagen gibi markaların standlarını gezen bakan Çağlayan, ziyaretlerinin sonunda Türk gazetecilerle bir araya geldi. Türkiye'de yatırım yapmış olan uluslararası yatırımcılara kendileriyle beraber olunduğunu ve destek verildiğini göstermek amacıyla fuara geldiğini anlatan Çağlayan, bu ziyaretinin firmalarca memnuniyetle karşılandığından bahsetti. Türkiye'de son dönemde satış listelerinde birinci sırada gelen ancak, buna karşın Türkiye'de üretimi bulunmayan Alman Volkswagen firmasını da ziyaret eden Çağlayan Türkiye'de bizim yatırımımız MAN ile var diyorsunuz. İyi de MAN değil bizim sizden beklentimiz, isteğimiz. Siz bugün Türkiye'de satış liderisiniz. Allah daha da arttırsın, gözümüz yok. Diğer taraftan Türkiye'de üretmeden sen satış yapıyorsun. Bir kere benim, yerlilik anlayışıma hiç uymayan bir şey. Ben senin önünü hiç kapatmıyorum, kapatmam da... diye konuştu.

Türk halkı duygusaldır mesajı
Volkswagen'in Ortadoğu'da pazar payının oldukça düşük olduğu bilgisini veren Çağlayan, şirket yetkililerine; Ortadoğu'da yok denecek durumda Volkswagen... Pazar payı yüzde 1 ile 4 arasında... Kendilerine söyledim. Sizin durumunuz bu... Siz, Türkiye'yi nasıl görüyorsunuz? Yani Türkiye'yi 10 yıl önceki gibi mi görüyorsunuz, yoksa 10 yıl sonra nereye gideceğini belli olarak gören bir Türkiye mi görüyorsunuz? Söylediğim ifadeler bu...' dedi. Siz şu an lidersiniz ama Türk halkı biraz duygusaldır. Bilmiyorum ne kadar tanıyorsunuz Türk halkını? Türk halkı, kendi ülkesinde yatırımı olmayan bir araca ne kadar binmek ister, ilerde bilemem. Psikolojik baskı yaratsın da istemiyorum diyen bakan Türk halkının bu noktaya dikkat edebileceğini dile getirdi.

Hyundai'den 650 milyon dolarlık yatırım
Bakan Çağlayan, görüştükleri firmalardan Hyundai'nin bu teşvik noktasından hareketle 2014 senesinin sonuna kadar 650 milyon dolar yatırım yapacağını ifade etti ve bunu çok önemli bulduğunu dile getirdi. Otomotiv sektöründe öncelikli iki hedefleri olduğunu kaydeden bakan Çağlayan, bu hedeflerden ilkini otomobilin yerlilik oranının arttırılması olarak açıkladı ve Otomotiv sektöründe yüzde 56'larda olan oranı 66.76'lara mümkünse 86'lara çıkartmak. Şu anda her 100 dolarlık otomobil üretimin 56 doları ithalat, 44 doları kar olarak gerçekleşiyor diye konuştu.

Türkiye'ye has bir araç istiyoruz
Fuara geliş nedenlerinden bir diğerini de Türkiye'nin yerli araca sahip olması olarak açıklayan Zafer Çağlayan Bizim buradaki ikinci amacımız, bir yerli araç, binek veya ticari araç. Ticari araçta ben biraz daha yakın görüyorum. Niye? Daha karlı, katma değeri daha yüksek. Ancak ilelebet böyle sürecek diye bir şey yok. Böyle bir ortamda nedir? Adının, Ali, Veli, Ahmet olması değil. Mesele Türkiye denildiği zaman o aracın akla geldiği, o araç denildiğinde de Türkiye'nin akla geldiği bir şey yapmak. Talebimiz bu. Güney Kore-Hyundai gibi... ifadelerini kullandı.