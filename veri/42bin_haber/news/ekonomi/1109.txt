Euro/dolar paritesi 9 ayın en yükseğinde
Uluslararası piyasalarda euro/dolar paritesi son 9 ayın en yüksek seviyesi olan 1,3352'ye kadar yükselerek analistlerin dikkati çektikleri 1,3350 direncini test ediyor. Dün Avrupa Merkez Bankası Başkanı (ECB) Mario Draghi'nin politika faizini değiştirmeme kararının oy birliği ile alındığını açıklaması ve İspanya Hazinesinin borçlanma ihalelerinin başarıyla sonuçlanmasının ardından diğer para birimleri karşısında yükselişe geçen euro, bugün de İtalya Hazinesinin ihalelerinde son iki yılın en düşük faiziyle borçlanmasının etkisiyle yükselişini devam ettiriyor.

Güne 1,3267 seviyesinden başlayan euro/dolar paritesi dün analistlerin 1,3070 direncinin kırılmasıyla hedef olarak gösterdikleri 1,3350 direncine kadar yükseldi. En yüksek 1,3352'yi gören euro/dolar paritesi şu dakikalarda 1,3345 seviyesinden işlem görüyor.

Böylece euro iki günde dolar karşısında yüzde 2,24 oranında yükseliş kaydederken, Japon Yeni karşısında ise son 1,5 yılın en yükseği olan 118,81 seviyesine kadar yükseldi.

Dün günü 114,46 seviyesinden kapatan euro/yen paritesi bugün güne 114,48 seviyesinden başladı ve en yüksek 118,81'i gördükten sonra şu dakikalarda 118,75 seviyelerinden işlem görüyor.