Gemi krizinde mahkeme karıştı, Başbakan el koydu
Pakistan'da mahkeme kararıyla alıkonan Karadeniz Holding'e ait iki yüzen santral gemisinin salıverilmesine ilişkin duruşma son olarak 26 Kasım'a ertelenirken, Başbakan Recep Tayyip Erdoğan da konuyla ilgili bu ülkenin makamlarına uyarıda bulundu. Mahkemede, alıkoyma kararıyla ilgili savcı ve hakimler arasındaki tartışma ise kafalarda soru işareti yarattı.   D-8 Zirvesi için Pakistan'da bulunan Erdoğan, Türkiye'nin konuyla ilgili endişelerini dile getirdi ve kısa zamanda çözüme ulaşmaması durumunda ülkeye gelmek isteyen yatırımcıların bundan olumsuz şekilde etkilenebileceğine işaret etti.     Pakistan Başbakanı Peşrev Eşref ile görüşmesinin ardından soruları yanıtlayan Erdoğan, dava sürecindeki yasal sorunları anladıkları ancak yürütmenin çözüm için bir yol bulması gerektiğini söyledi.     TÜRK YATIRIMCI OLUMSUZ ETKİLENİR   Erdoğan, "Bir ilerleme kaydedilememesi Pakistan'daki Türk yatırımcılar üzerinde olumsuz etki yaratacaktır" dedi. Erdoğan, son teknoloji ile donatılan geminin geçen süre zarfında zarar göreceğine yönelik endişelerini de paylaştı.   Karadeniz Holding bünyesindeki Karkey Karadeniz Elektrik Üretim A.Ş. ait yaklaşık 400 milyon dolar değerindeki Kaya Bey ve Ali Can Bey gemileri elektrik enerjisi sağlamak amacıyla Kasım 2010da Pakistana gitmiş, ancak hükümetin kendilerine söz verdiği şartları yerine getirmemesi üzerine geçen Mart ayında sözleşmesini fesh etmişti.   Bunun hemen ardından ise Yüksek Mahkeme, 2006 ile 2008 yılları arasındaki tüm enerji ihalelerinin iptalini ve soruşturulması kararını almıştı. Bu süreçte Pakistan Mali Sorumluluk Bürosu (NAB) Karkey'in anlaşmasını da incelenmiş ve Ekim ayında ilk ödenen avanstan kalan 17 milyon dolarlık kısmın iadesi şartıyla gemilerin ülkeden ayrılabileceği kararını almıştı.   Ancak, Çalışma Eski Bakanı Faysal Salih Hayat'ın Yüksek Mahkeme'ye, şirketin ödemesi gereken miktarın faiziyle birlikte 243 milyon doları olduğu yönündeki itirazı yeni bir süreci başlattı ve gemilerin Karaçi'de alıkondu.   DURUŞMA ERTELENDİ, SAVCI VE HAKİMLER BİRBİRİNİ SUÇLADI   Konuyla ilgili 20 Kasım'da yapılması planlanan duruşma, 22 Kasım'a ertelendi. Bugün çıkan karada ise gemilerin alıkonmasına devam kararı çıkarken, bir sonraki duruşma 26 Kasım'a ertelendi.   Ancak, NAB savcıları ile Yüksek Mahkeme hakimleri arasında geçen duruşma tutanaklarının basına yansıması ilginç bir ayrıntıyı da açığa çıkardı. Buna göre, her iki kurum da gemilerin alıkonmasında bir birini suçluyor.   ALIKOYMA YETKİMİZ YOK   Son duruşmada, NAB savcıları kendi kurumlarının talimatnamesine göre Türk bayraklı gemileri alıkoyma yetkileri olmadığını bu nedenle de kararı geri çektiklerini belirtti. Ancak, hakimlerden Gülzar Ahmed, NAB'ın buna tek başına karar veremeyeceğini ve belirtilen miktarın ödenmesi gerektiğini söyledi. Diğer taraftan, Mahkeme Başkanı olan hakim ise alıkoyma kararının mahkemenin fikri olmadığını aksine NAB savcının bu taleple mahkemeye başvurduğunu belirtti.   Konuyla ilgili Hürriyet'e açıklamalarda bulunan Karkey Enerji yetkilileri ise girişimlerinin devam ettiğini ve mahkemenin kararını beklediklerini söyledi.   ekaplangil@hurriyet.com.tr