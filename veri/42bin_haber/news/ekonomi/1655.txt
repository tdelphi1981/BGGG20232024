SGK'lılara katkı payı sürprizi
SGK, sigortalı ve yakınlarının özel veya kamu hastanelerindeki muayeneleriden aldığı, ancak bugüne kadar sisteme girilemeyen 5 lira katılım paylarını tahsil edebilmek için harekete geçti. Bu kapsamda da geçmiş yıllarda SGK'ya 5'er lira katılım payı borçları bulunan sigortalı ve yakınlarından eczaneler aracılığıyla katılım paylarını tahsil edilmeye başlandı.
Bunun bir örneği Adapazarı'nda yaşandı. Hafta sonu çocuğunu hastaneye muayene getiren sigortalıdan, bu sağlık kuruluşunda yazılan ilaçları almak için gittiği eczaneden 
oğlunun 27 Ocak 2011, 12 Ocak 2012 ve 21 Aralık 2012 tarihlerinde Sakarya Eğitim Araştırma Hastanesi ve Sakarya Doğum ve çocuk bakımevindeki muayeneleri için toplam 15 lira muayene katılım payı istendi. Yaklaşık 2 yıl öncesinin katılım payı alınmadan ilaç verilmeyen sigortalı 15 lirayı ödedikten sonra ilaçlarını alabildi.

'SİSTEME YENİ GİRİLDİ'

SGK'nın sigortalı ve yakınlarının sağlık kuruluşlarındaki muayeneleri sonrasında ödemeleri gereken 5'er lira katkı payını alabilmek için, bir süre önce e-recete uygulamasına geçilmesinin ardından, geçmişte ödenmeyen paraların tahsilatına başladığı belirtildi. Adapazarlı Eczacı Fusün Çetin uygulamayla ilgili şunları söyledi:


"Her hastanede, muayeneye gelen sigortalı ve yakınlarından 5'er lira muayene bedeli, 3 lira da reçete bedeli alınıyor. Reçetede 3'ten fazla ilaç olursa her kalem başına da bir lira fazladan para alınıyor. 2 yıl önceki tahsilat ise sağlık kuruluşlarının muayene katılım paylarının sisteme yeni girmelerinden kaynaklanıyor. Bugüne kadar sisteme alınması gereken katılım payları yeni girilince bu durum ortaya çıktı. 70- 80 lira katlı payı çıkan hastalar var."