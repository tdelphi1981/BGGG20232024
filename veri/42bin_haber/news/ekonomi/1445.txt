Değeri 120 milyar dolar
Rusya'nın petrol devi Rosneft'in başkanı İgor Seçin şirketin makul değerinin 120 milyar dolar olduğunu söyledi. Rusya Devlet Başkanı Vladimir Putin'le bir araya gelen Seçin, Rosneft'in hisse değerinin 6,60 dolardan yüzde 35 artışla 8,90 dolara çıktığını ve toplam borsa değerinin 92 milyar dolar olduğunu ifade etti.
Putin'in şirketin gelecek perspektifi ile ilgili soruyu yanıtlayan Seçin, mevcut uluslar arası yapı, etkin çalışma programı ve gelişmeler dikkate alındığında şirketin değerinin 120 milyar doları bulacağını kaydetti.

Rosneft'in 1,7 trilyon ruble (56 milyar dolar) vergi ödediği, bu rakamın toplam tahsil edilen vergi içindeki payının yüzde 12 olduğu bilgisini veren Seçin, "Gerçekten Rosneft, Rusya'nın en çok vergi veren şirketi." dedi.

Putin, Seçin'den çalışanların ücretlerinin iyileştirilmesi ve sosyal güvenlik programları ile ilgili çalışma yapmalarını talep etti. Seçin de konu ile ilgili yaptığı değerlendirmede, Rosneft'in çalışanlarının maaşlarının yüzde 16 oranında artırılarak ortalama 50 bin 700 rubleye çıkarıldığını, sosyal harcamalarının da 23 milyar rubleyi bulduğunu söyledi. (1 dolar 30 rubleden işlem görüyor)

2012'de rezervlerini artıran şirket petrolde 14,5 milyar varil ve doğalgazda da 26,599 milyar metreküpe ulaştı. Rosneft'in 21 yıllık petrol ve 62 yıllık da doğalgaz rezervi bulunuyor. Şirket dünyanın en büyük rezervlerine sahip halka açık şirketi konumunda.