Samet açılıma İtalya'dan başladı
Türk mobilya aksesuar markası SAMET, Türk tasarım ve kalite anlayışını Milano-Bergamo'da açtığı 1000 m2lik showroom ve bölge müdürlüğüyle İtalya'ya taşıdı. Dünyada sektörün 5 büyük oyuncusundan biri olan SAMET İtalya'dan sonraki hedefini Almanya olarak belirledi.

Çekmece, menteşe, sürme kapak, mobilya aydınlatma, mobilya bağlantı ve kalkar kapak sistemleri üreten SAMET, İtalyan mobilya markası Poliform markalı mobilyalarla hazırladığı İtalya Showroomunda ürün gamındaki ürünlerle İtalyan mobilya üreticilerini buluşturacak.  
'Avrupa açılımına doğru zamanda başladık ' 
İtalya'nın, ağırlıklı olarak ihracat yapan 500 milyon Euro hacminde büyük bir pazar olduğunun altını çizen SAMET İtalya Srl Yönetim Kurulu Başkanı Ufuk Kızıltan "İtalya pazarı, Türkiye pazarından 2,5 kat daha büyük, mobilya aksesuarında global olarak 3 numaralı ülke. İhracatta ise 2.sırada yer alıyor. Global pazarda kartlar yeniden dağılırken; SAMET olarak Avrupa açılımına İtalya'dan başlamamız için çok doğru bir zaman olduğuna inanıyoruz" dedi. 
İtalya'ya girerken;  pazarın ihracat gücüne güvendiklerinin altını çizen Kızıltan "Alternatif ürünler kadar, hiç rakibi olmayan ürünlerle de bu pazara iddialı bir giriş yapmayı planlıyoruz. İlk etapta yüzde 5 pazar payı hedefliyoruz. Bu da 25 milyon Euroya tekabül ediyor. Sonraki seneler için ise hedefimiz pazar payımızı yüzde 2,5 artırmak olarak belirledik. İtalyada sadece aydınlatma ürünleri pazarı 80 milyon Euro büyüklüğünde. SAMET olarak LED üretim tesisimizde bu pazara da hizmet vereceğiz dedi.  
'İmajı iyi finansı kötü firmaları satın alabiliriz' 
Avrupa'da mobilya aksesuarında faaliyet gösteren birçok şirketin  kriz sebebiyle finansal güçlük çektiği belirten Ufuk Kızıltan "Dünyanın en büyük 5. mobilya aksesuarı üreticisiyiz. Son 10 yılda ülke ekonomimiz çok büyüdü. Türk firmaları Avrupalıları satın alacak güce sahip. Elimize böyle bir fırsat geçerse değerlendirmek isteriz. İmajı hala güçlü olmasına rağmen finansal durumu kötü olan firmalar var. Pazar payımızı bu tür firmaları satın alarak büyütebiliriz" şeklinde konuştu.