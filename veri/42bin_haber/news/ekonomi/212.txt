BTK'dan Avea'ya 5.6 milyon lira ceza
BTK, 2006-2009 yılları arasında ödemesi gereken hazine payı tutarlarını süresinde ödemediği gerekçesiyle Avea'ya toplam 5 milyon 683 bin 130,16 lira ceza verdi.

Bilgi Teknolojileri ve İletişim Kurulu (BTK), 2006-2009 yılları arasında ödemesi gereken hazine payı tutarlarını süresinde ödemediği gerekçesiyle Avea İletişim Hizmetleri AŞ'ye (Avea) toplam 5 milyon 683 bin 130,16 lira ceza verdi. 
BTK'nın internet sitesinde yer alan kurul kararına göre, Avea, GSM 1800 Sayısal Hücresel Mobil Telefon Sistemi Kurulması ve İşletilmesi ile İlgili Lisans Verilmesine İlişkin İmtiyaz Sözleşmesi (GSM İmtiyaz Sözleşmesi) ve ilgili mevzuattan kaynaklanan, hazine payına ilişkin yükümlülüklerini Nisan 2006'dan 2009 yılı sonuna kadar süresinde yerine getirmedi. 
Kurul, bu nedenle Avea'ya 2006 yılı için 138 bin 686,37 lira, 2007 yılı için 70 bin 930,95 lira, 2008 yılı için 2 milyon 621 bin 299,20 lira, 2009 yılı için de 2 milyon 852 bin 213,64 lira olmak üzere toplam 5 milyon 683 bin 130,16 lira ceza uygulanmasını kararlaştırdı. 
Söz konusu cezanın, kararın Avea'ya tebliğ tarihinden itibaren bir (1) ay içerisinde Hazine Müsteşarlığı'na ödenmesi gerekiyor. Bu süre içerisinde ödenmemesi halinde, GSM İmtiyaz Sözleşmesi uyarınca gerekli işlemler başlatılacak. Kurum Masraflarına Katkı Payı açısından ilgili daire başkanlığı tarafından tahsil dahil gerekli işlemler yapılacak ve bu konuda icraya yetki verilecek.