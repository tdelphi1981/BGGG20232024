Kişi başına 135 litre ambalajlı su tükettik
Türkiye'de 2009 yılında kişi başına ortalama 124 litre olan ambalajlı su tüketimi, son 3 yılda yaşanan artışla 2012'de 135 litre oldu.
Ambalajlı Su Üreticileri Derneği (SUDER) Yönetim Kurulu Başkanı İsmail Özdemir, ambalajlı su tüketiminin gün geçtikçe arttığını söyledi.
Son 3 yılın rakamlarına bakıldığında tüketimde önemli artışın gözlemlendiğini vurgulayan Özdemir, şunları kaydetti: 
Türkiye'de 2009 yılında yıllık kişi başı ortalama su tüketimi 124 litre olarak gerçekleşmişti. Bu rakam 2010 yılında 128, 2011 yılında ise 133 litre olarak gerçekleşmiş. 2012 yılında ambalajlı su tüketimi yıllık kişi başına ortalama 135 litre olarak belirlendi. Ambalajlı su tüketimimiz, yaşam refahının ve tüketici bilincinin artmasıyla birlikte bazı AB ülkelerinin tüketim rakamlarına yaklaştı, hatta bazılarını yakaladı. Giderek de yükselecek. Yerel yönetimler sağlıklı içme suyu için çok güzel çalışmalar yapıyorlar, ancak ne kadar yaparlarsa yapsınlar bilinçlenen toplumun ambalajlı doğal sulara olan talebi artıyor. 2013 yılında tüketimin 138 litre olarak gerçekleşmesi bekleniyor.

Sektör 2012'de yüzde 3,1 büyüdü

Özdemir, 2012 yılında ambalajlı su pazarının 10,2 milyar litreye ulaştığını, sektörün 2012 yılını yüzde 3,1'lik büyümeyle kapattığını dile getirdi. 
Toplam tüketimin yüzde 63'ünün damacana, yüzde 37'sinin ise pet su kanalıyla sağlandığına dikkati çeken Özdemir, Pazarın 2012 yılı toplam cirosu yaklaşık 3,7 milyar lira. 2012 yılında gerçekleşen ihracat ise 27 milyon 644 bin dolar. TÜİK verilerine göre toplam ihraç edilen ambalajlı su 173 bin 469 ton. Ambalajlı su sektöründe mevcut endüstriyel kapasite kullanım oranının yüzde 40 seviyelerinde olduğu göz önüne alındığında, Türkiye'de ambalajlı su tüketiminin artması durumunda sektör, mevcut kurulu kapasitesiyle bu ihtiyacı fazlasıyla karşılayabilecek durumdadır diye konuştu.