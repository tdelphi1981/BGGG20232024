İnternet ekonomisi 2017'ye kadar yüzde 19 büyüyecek
Türkiye'nin İnternet Ekonomisi Raporu'nda Türkiye'deki internet ekonomisinin 2017 yılına kadar yüzde 19 büyüme göstereceği tahmin edildi. Google, Boston Consulting Group işbirliğinde Türkiye'de internet üzerinden gerçekleştirilen ticari faaliyetlerin niteliğini ve boyutunu anlamak amacıyla hazırladığı "Türkiye'nin İnternet Ekonomisi Raporu'na göre, nüfusunun yüzde 77'si kentlerde yaşayan Türkiye'de, kentlerde internet erişim oranı yüzde 57 iken, kırsal alanlarda bu oran yüzde 26'da kaldı.

2012 yılında Türkiye'de 16-24 yaş arasındaki nüfusun yüzde 68'i, 35-44 yaş arasındakilerin yüzde 43'ü, 55-64 yaş arasındakilerin ise sadece yüzde 12'si interneti kullandı.

16-24 yaş grubunda erkeklerin yüzde 81'i internet kullanırken, bu oran kadınlar için yüzde 55 olarak gerçekleşti.

İnternet kullanan Türkler yüzde 47 oranıyla Avrupa Birliği'ndeki yüzde 71'lik oranın altında kalsa da 2007-2012 yılları arasında internete erişimi olan hanelerin oranı 2 kattan daha fazla artarak yüzde 19,7'den yüzde 47,2'ye ulaştı. Aynı yıllar arasında kullanıcı sayısı da 21 milyondan 36 milyona çıktı.

İnternetin Türk ekonomisine katkısı yaklaşık 22 milyar lira

Tüm internet kullanıcılarının 3'te biri iş yerinden, yüzde 16'sı ise internet kafelerden erişim sağlarken, Türk internet kullanıcıları haftada ortalama 38 saat online oluyor.

Facebook, Google'ın ardından Türkiye'de en çok ziyaret edilen ikinci site olurken Türkiye, 2012 yılı eylül ayı itibariyle neredeyse ülke nüfusunun yarısına denk gelen 31 milyon profil ile Facebook kullanıcı sayısı açısından dünyada 7. ülke konumunda bulunuyor.

Tüketicilerin internete maliyetinin üstünde verdiği değer olan tüketici fazlası G-20 ülkelerinde yaklaşık 2 bin 600 lira iken Türkiye'de yılda kişi başı 600 lira oldu. Bu da ülke çapında yaklaşık 18 milyar liraya veya Gayri Safi Yurtiçi Hasıla'nın (GSYİH) yüzde 1,4'une karşılık geliyor.

Türkiye nüfusunun yüzde 47'si internet kullanmasına rağmen perakende satışların yüzde birinden azı internet üzerinden gerçekleşiyor. Bu çekincelerinin nedeni olarak ise kullanıcıların yüzde 27'si güvenliği, yüzde 17'si de gizlilik endişelerini gerekçe gösteriyor.

2011 yılında internetin Türk ekonomisine yaklaşık 22 milyar lira katkısı olduğu tahmin ediliyor.

Rapora göre, özel sektör yatırımları internet GSYİH'sine 7 milyar liralık katkıda bulundu. Türkiye'de internet ile ilgili devlet harcamaları 1,6 milyar lira oldu ve internet ekonomisinin yüzde 7'sini oluşturdu.

Türk reklam pazarının yüzde 13,8'i online alanda gerçekleşiyor. Bannerlar, sponsorlu metin bağlantıları ve hedef kitleye özel online reklamlar dahil online reklam pazarı 2011 yılında yaklaşık 830 milyon liralık bir ciroya ulaştı.

2011'in ikinci çeyreğinde Türkiye, online oyun oynayanların sayısı itibariyle dünya genelinde 4. sırada yer aldı.

Türkiye'de internetin büyüme potansiyeli çok yüksek olduğuna işaret edilen raporda, internet ekonomisinin 2017 yıllına kadar yüzde 19 büyüme göstereceği tahmin edildi.

Rapora göre, tüketim, 2017 yılına kadar yıllık yüzde 22 büyüme göstererek Türk internet ekonomisine 51 milyar lira katkıda bulunabilecek.