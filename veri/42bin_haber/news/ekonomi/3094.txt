Müteahhitlerin hedefi 30 milyar dolar
Türk müteahhitlik sektörü yurt dışında atağa kalktı. Geçen yıl 26.1 milyar dolarlık proje üstlenen sektörde bu yılki hedef 30 milyar dolarlık projenin altına imza atmak.
Geçen yıl Irak'tan Rusya'ya, Umman'dan Moldova'ya kadar dünyanın dört bir yanında 26.1 milyar dolarlık proje üstlenen Türk müteahhitlik sektörü, 2013'te 30 milyar dolara ulaşmayı 
hedefliyor. 2012'de Kolombiya, Papua Yeni Gine, Peru ve Somali Türk müteahhitlerinin ilk defa iş yaptıkları ülkeler olurken, bu yıl bunlara Afrika'da başta olmak üzere yeni ülkelerin
eklenmesi bekleniyor. Dünyanın en büyük 225 müteahhitlik firması sıralamasında 33 firma ile Çin'in ardından gelen Türk müteahhitlik sektörü, 4 ayrı kıtada üstlendiği önemli projelerle ülkeye döviz kazandırmaya devam ediyor. Geçtiğimiz yıllarda Bağımsız Devletler Topluluğu, Libya ve Irak'a yoğunlaşan sektör, bu ülkelerde enerji santrali ve nakil hatları, yollar, hastaneler, kamu idare binaları ile olimpiyat köylerinin de aralarında bulunduğu birçok projeye imza attı. 

Devletin imkan ve desteği etkili

Umman'da otoyol yapım işini üstlenen Özkar İnşaat AŞ'nin Yönetim Kurulu Üyesi Mansur Özdoğan, Türkiye'nin yurt dışı müteahhitlik hizmetlerinin 2004'den itibaren öne çıkmaya başladığını belirtti. Özdoğan, bu yıldan sonra toplam proje tutarının 10 milyar doların üzerine çıktığına ve her yıl katlanarak arttığını söyledi. Devletin sağladığı imkan ve desteğin yanında Türkiye Müteahhitler Birliği ve İNTES gibi sektöre yön veren kuruluşlarının belirlediği stratejilerin de müteahhitlerin yeni ülkelerde proje üstlenmesinde etkili olduğunu ifade etti.
Uluslararası deneyim üstün kılıyor
Türkmenistan'ın Başkenti Aşkabat'ta Olimpiyat Kompleksi inşa eden Polimeks İnşaat'ın Yönetim Kurulu Başkanı Erol Tabanca da çok çeşitli projelerde kazanılmış zengin uluslararası deneyim, çevre ülkelerdeki iş ortamlarına aşinalık, nitelikli insan gücü ve risk alma kapasitesi ile fiyat avantajının Türk müteahhitleri rakiplerine göre üstün kıldığını ifade 
etti. Türkmenistan'ın Daşoğuz Vilayeti'nde köprü ve yollar yapan Nata İnşaat Yönetim Kurulu Başkanı Namık Tanık ise yurt dışında hizmet veren Türk müteahhitlik firması sayısının daha da artması gerektiğini belirterek, 'Hedef büyütmeliyiz ve daha fazla ciro yapmalıyız" dedi.
 
Yurt dışı müteahhitlik sektörünün 2002 yılından itibaren üstlendiği proje 
 sayısı ve proje bedeli şu şekilde:
Yıl Proje Sayısı Toplam Proje Bedeli(bin dolar) 
2002 128 2.438 
2003 273 4.205 
2004 411 11.281 
2005 401 11.164 
2006 509 20.578 
2007 575 24.986 
2008 611 24.267 
2009 478 22.611 
2010 571 22.335 
2011 451 19.262 
2012 433 26.100