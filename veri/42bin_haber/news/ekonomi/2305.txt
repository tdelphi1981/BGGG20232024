Tankerle petrol ticareti tekrar başladı
Irak'tan tankerlerle petrol ticaretinin tekrar başladığı bildirildi. Enerji ve Tabii Kaynaklar Bakanı Taner Yıldız, Irak'tan tankerlerle petrol ticaretinin tekrar başladığını bildirdi.

Yıldız, Türkiye Petrolleri Anonim Ortaklığı (TPAO) ve Shell arasında yapılan işbirliği anlaşmasının imza töreni sırasında basın mensuplarının sorularını yanıtladı.

Bir gazetecinin ''Kuzey Irak'tan petrol ticaretinin yeniden başladığı yönünde haberler doğru mu?'' şeklindeki sorusu üzerine Yıldız, merkezi Irak hükümetinin hassasiyetleri dikkate alınarak yapılan çalışmalarla şu anda Irak'tan tankerlerle petrol ticaretinin yeniden başladığını söyledi.

Şu anda uluslararası piyasalarda kullanılan 3,5 milyon ton civarında Irak petrolü bulunduğunu, TÜPRAŞ'ın da Irak Ulusal Petrol Şirketi'nden (SOMO) aldığı bir petrol bulunduğunu anlatan Yıldız, şöyle konuştu:

"Türkiye'nin petrol ihtiyacının önemli bir bölümünü şu anda merkezi Irak hükümetinden aldığımız petrolle tamamlıyoruz. Aynı zamanda Irak'ın güneyinde 25 milyar dolarlık konsorsiyumla beraber aldığımız 4 adet büyük kuyu var. TPAO'nun hissesine yaklaşık 5,5 milyar dolarlık bir pay düşüyor. TPAO bu parayı harcayarak Irak'ın normalleşmesine olan katkıyı sürdürmeye devam edecek. Yalnızca güneyinde değil, doğusunda, batısında, kuzeyinde bu çalışmalar devam edecek. Çünkü Irak bir bütün. Irak'ın tamamı üzerinden konuşmamız lazım. Eğer güneyinde iş yapıp kuzeyinde iş yapmazsanız asıl o zaman ayrımcılık yapılmış olur. O yüzden bunu Dışişleri Bakanlığımızla beraber yürüttüğümüz çalışmalarla özel sektörün, özellikle özel sektörün girişimlerini görüyoruz."

Irak'tan tankerlerle yapılan petrol ticaretinin devam ettiğini vurgulayan Yıldız, aynı zamanda Kuzey Irak'ın petrol ürünleriyle alakalı da ihtiyacın, tedarikin sağlanması açısından bu ticaretin karşılıklı yapıldığını söyledi.