Koçluk, sezonun 'moda rengi' değil
Koçluk Platformu Derneği Başkanı Çağlar Çabuk, 'harika liderler' yaratmak isteyen şirketlerin bu bakış açısından vazgeçmeleri gerektiğini söylüyor.
Koçluk mesleği, hizmeti, eğitimleri ile ilgili duyurularla son zamanlarda çok sık karşılaşır olduk. Tıkladığımız pek çok haber portalında,  Harvard Business Review gibi iş dünyası dergilerinde, kısacası her yerde 'koçluk' konuşuluyor. Türkiye'de, son yıllarda AC, ICF gibi yabancı enstitüler ve federasyonlar tarafından akredite edilmiş koçluk eğitimlerinin sayısı da hızla artıyor. Ve bu yoğun duyuru bombardımanı, pek çok profesyonelin aklına Koçluk bir moda mı? sorusunu getiriyor.  Peki, gerçekten de koçluk bir moda mı, eğer öyleyse koçluğa yapılan yatırımlar boşa mı gidiyor? 
Kalite Derneği'nin düzenlediği '21'nci Kalite Kongresi'nde kurulan Koçluk Platformu Derneği (KPD) standında, koçlukla ilgili soruları yanıtlayan KPD Yönetim Kurulu Başkanı Çağlar Çabuk, koçluğa 'moda' gibi yaklaşmaktan vazgeçilmesi gerektiğini söyledi. 
Yüksek potansiyelli liderler zamanı
ABD'deki şirketlerin, koçluk yatırımlarının yıllık 1 milyar doları geçtiğini de hatırlatan Çabuk, Türkiye'nin koçluk yatırımı konusunda henüz emekleme aşamasında olduğu yorumunu yaptı. Türkiye'de değerlendirme süreçlerinin bile yeni yeni olgunlaştığına değinen Çabuk, ABD'de koçluk yatırımlarının yönünün değiştiğini anlattı ve şunları ekledi: Artık GE, Google, HSBC gibi dev şirketler, düşük performanslı çalışanlar yerine, yüksek potansiyelli çalışanlara koçluk yatırımı yapıyor. Çünkü, artık yüksek potansiyelli harika liderler yaratma  zamanı...  
Çabuk ayrıca, çalışanlarını nasıl geliştireceklerini bilen, güçlerini çalışanlar üzerinde kötüye kullanmayan, onlara inanan, onları cesaretlendiren, geri bildirim veren iş liderlerinin 'harika lider' olarak algılanmasının, doğal koçluk yeteneklerinden kaynaklandığını belirtti.  
Yatırımın yedi katı geri dönüyor
Çabuk, Koçluk, kurumsal bir bağlam içinde, insanlarla birlikte çalışma konusunda yeni bir yol haline geldi. Öğretilebilir bir beceri, hem de. ABD'li şirketler koçluk için ciddi bütçeler ayırıyorlar. Ancak araştırmalar gösteriyor ki, bu ayırdıkları bütçenin, 7 katını performans artışı nedeniyle geri alıyorlar dedi. 
Koçluk Platformu Derneği Başkanı Çağlar Çabuk bunun nedenini şöyle açıkladı: Koçluk, liderlerin kendileri gibi olmasını sağlıyor ve liderleri özgürleştiriyor. Özgür düşünen ve kendine özgü olmayı başaran liderler yaratıyor. Bu liderler de, iş ortamında güven veriyor ve çalışanlar tarafından daha ilgiyle dinleniyor. Bu da ekip çalışmalarında, etkileyiciliği artırıyor. Koçluk, yöneticilerin ya da yüksek potansiyelli çalışanların, günlük iş hayatında gün be gün kullanabileceği anlık ipuçlarını yakalamasına büyük destek oluyor. 
Anne babalar da birer koç
Koçluğun, aniden beliriveren, yeni bir disiplin olmadığının altını çizen Çabuk, Sadece spor ya da performans sanatları ile ilgili alanların dışında, son 10 yıldır ilk kez koçluk hizmeti satın alınabilir hale geldiği için, bunu bir icat ya da moda gibi algılıyoruz dedi. Koçluk mesleğinin aslında insan yaşamının doğal bir parçası olduğuna, ebeveynlerin de birer koç olduğuna, çocuklarının potansiyellerini görüp onları kendi yollarını bulmaları için cesaretlendirdiğine dikkat çekti.  

 