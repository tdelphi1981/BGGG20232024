Sayaçlar değişecek, parasını kim ödeyecek?
 
 Enerji ve Tabii Kaynaklar Bakanı Taner Yıldız, Enerji Piyasası Düzenleme Kurulu (EPDK) ve Elektrik Dağıtım Hizmetleri Derneği (ELDER) işbirliği ile düzenlenen "6. Sektör Toplantısı" açılışında konuştu. 
 
 Yıldız, gazetecilerin, elektrik sayaçlarının değiştirilmesi uygulamasına ilişkin sorusunu yanıtlarken, eskiyen, 10 yılını doldurmuş elektrik sayaçların yüzde 1,5 civarında daha az kayıt yaptığının bilindiğini, dolayısıyla kullanım ömrünü tamamlamış bütün sayaçların değiştirileceğini açıkladı. Yıldız, EPDK'nın bu konuda hazırlamış yönetmeliğinin bulunduğunu hatırlattı. 
 
 PARASINI DEVLET ÖDEYECEK 
 
 Yıldız, bu yönetmelik çerçevesinde 2014 yılından itibaren, 10 yılını tamamlamış bütün sayaçların değiştirileceğini kaydederek, şunları söyledi: "Sayaç bedeli, zaman zaman kamuoyunda tartışmalara yol açıyor. Biz sayacı değiştirmenin bizlere getirisinin daha fazla olduğuna inanıyoruz. Niçin sayacın tamiri tadilatı tekrar sökülüp takma paralarıyla vatandaşımıza 40-50 lira olarak yansıtalım. Bu doğru değil, o yüzden bu sayaçların tarafımızdan yenileneceğini söylemek isterim. Bunun mekanizması kuruluyor. Özel dağıtım şirketleri bunu nasıl yapacaklar, finansmanını nereden sağlayacaklar, bunlar teknik konular, ama 10 yılını tamamlamış sayaçları değiştireceğiz, vatandaşlarımız bunun için bir bedel ödemeyecekler." 
 
  