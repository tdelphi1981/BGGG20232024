Erdoğan'ın sözleri onları vurdu
Başbakan Recep Tayyip Erdoğan'ın, Koç ve Ülker Grubu ile Malezyalı UEM ortaklığının 5.7 milyar dolara kazandığı köprü ve otoyol ihalesinde fiyatın az bulunması nedeniyle iptal edileceği yönünde işaret vermesi, bu şirketlerin borsadaki hisselerine sert satış getirdi.
İstanbul Menkul Kıymetler Borsası'nda (İMKB) işlem gören Koç Holding, Ülker ve Gözde Girişim hisseleri endeksin yükselişine rağmen haftaya düşüşle başladı.

Koç Holding hisseleri cuma günkü kapanışına göre yüzde 2,96 oranında değer kaybıyla 9,18 liradan haftaya başlarken, açılışın ardından gelen tepki alımlarıyla bu dakikalarda tekrar 9,32 liraya yükseldi.

Gözde Girişim Sermayesi'nin kayıpları ise daha yüksek oldu. Gözde Girişim haftaya yaklaşık yüzde 8 kayıpla yüzde 3,90 lira seviyelerinden başlarken şirketin ana ortaklarından Ülker hisseleri ise bu dakikalarda yaklaşık yüzde 2,5 oranında düşüşle 10,10 liradan işlem görüyor.

Türkiye'nin en büyük özelleştirme ihalelerinden biri olan köprü ve otoyol özelleştirmesini 17 Aralık 2012 tarihinde 'Koç Holding AŞ - UEM Group Berhad - Gözde Girişim Sermayesi Yatırım Ortaklığı A.Ş' Ortak Girişim Grubu tarafından 5 milyar 720 milyon dolarlık teklifle kazanılmıştı.

Köprü ve otoyolların özelleştirme ihalesi, Türk Telekom'un 6,5 milyar dolarlık özelleştirmesinin ardından Türkiye tarihinin en yüksek özelleştirmesi olmuştu.

İhalelerin iptal edilebileceği yönündeki haberlerle hisseler geriledi.

İhale süreci ve sonrasındaki iki günde Gözde Girişim hisseleri 4,04 liradan yaklaşık yüzde 20 oranında yükselerek 4,75 lira seviyelerine yükselmişti. Koç Holding hisseleri de aynı iki günlük süreçte 8,74 liradan 9,44 liraya kadar yükselmişti.