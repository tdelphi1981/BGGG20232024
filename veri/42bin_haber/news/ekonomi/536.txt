Eurobank Tekfen'in hisselerinin Burgan Bank'a devrine izin
Bankacılık Düzenleme ve Denetleme Kurulu, Eurobank Tekfen AŞ hisselerinin yüzde 99,26'sının doğrudan Burgan Bank SAK'a devrine izin verdi.
Bankacılık Düzenleme ve Denetleme Kurumu'nun (BDDK) internet sitesinde yer alan kurul kararında, Kuveyt Devleti'nde mukim Burgan Bank SAK'nın, Eurobank Tekfen AŞ hisselerinin yüzde 99,26'sını devralabilmek için BDDK'ya izin başvurusu yaptığı belirtildi. 
Başvuruya ilişkin inceleme ve değerlendirme neticesinde Eurobank EFG Holding SA'nın Bankadaki doğrudan paylarının yüzde 70'ten yüzde 0'a ve Tekfen Holding AŞ'nin Bankadaki doğrudan paylarının yüzde 29,26'dan yüzde 0'a gerileyerek paylarının kalmaması ifade edilen kararda, Kuwait Projects Company Holding KSC'nin yüzde 59,59, United Gulf Bank BSC'nin yüzde 17,72, Al Futtooh Holding Company KSC'nin yüzde 26,59, United American Real Estate Service CO'nun yüzde 10,86, Sheikh Nasser Sabah Al Ahmad Al Jaber Al Sabah'ın yüzde 14,35, Sheikh Hamad Sabah Al Ahmad Al Jaber Al Sabah'ın yüzde 14,92 ve Sheikha Shuokh Mohamed Abdul Aziz Al Sabah'ın yüzde 14,92 oranında Bankada dolaylı pay sahibi olması sonucunu doğuran, banka hisselerinin yüzde 99,26'sının doğrudan Burgan Bank SAK'ya devrinin kararlaştırıldığı bildirildi. 
Ayrıca, Finansal Kiralama, Faktoring ve Finansman Şirketlerinin Kuruluş ve Faaliyet Esasları Hakkında Yönetmeliğin ilgili maddesi uyarınca Burgan Bank SAK'nın EFG Finansal Kiralama AŞ'de dolaylı olarak pay sahibi olmasına izin verildi.