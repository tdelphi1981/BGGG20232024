Anadolu'da 'çapraz uçuş' dönemi
Ulaştırma, Denizcilik ve Haberleşme Bakanı Binali Yıldırım, "Anadolu'nun her şehrini çapraz uçuşlarla birbirine bağlıyoruz. Havayolu firmalarının karlı bulmaması nedeniyle az uçuş düzenlenen şehirlere sefer sayısını artırmak amacıyla yeni bir teşvik genelgesi çıkardık" dedi.
Bakan Yıldırım, AA muhabirine yaptığı açıklamada, Türkiye'de havacılık alanında başlatılan çalışmalarla 25 aktif havaalanı sayısını, 10 yılda 49'a çıkardıklarını ifade etti. Havacılık alanında 10 yıl içinde yarım asırlık gelişme sağlandığının altını çizen Yıldırım, 'Havacılık alanında ülkemizi şahlandırdık. Bu sayede 2002 yılında iç hatlarda 8 milyon 700 bin olan yolcu sayısı, geçtiğimiz yıl 64 milyon 600 bini buldu. Yani 10 yılda havaalanlarını 8 kat daha fazla kullanır hale getirdik. Ancak, havayolu firmalarımızın karlı bulmaması nedeniyle halen bazı şehirlerimize yeterli sayıda uçuş yapılamıyor' diye konuştu.

-'70 hat teşvik kapsamına alındı'-

Bakan Yıldırım, yolcu sayısının yetersiz olması nedeniyle az uçuş yapılan şehirlere sefer sayısını artırmak amacıyla yeni bir teşvik paketi hazırladıklarını bildirdi. Söz konusu teşvikleri içeren genelgenin havayolu firmalarına gönderildiğini belirten Yıldırım, Sabiha Gökçenden 14, Ankara'dan 9, İzmir'den 18, Antalya'dan 29 şehre olmak üzere toplam 70 hattı teşvik kapsamına aldıklarını açıkladı. Bakan Yıldırım, 'Adıyaman, Ağrı, Amasya, Denizli, Gökçeada, Iğdır, Isparta, Muş, Siirt, Uşak, Kocaeli gibi az sayıda uçuş alan şehirlerimize, bu teşvik ile uçuş sayısını artıracağız. Bu şehirlerin, vatandaşımızın yolunu açacağız' dedi.

-'Haftada en az 3 uçuş yapılacak'-

Bakan Yıldırım, teşvik kapsamında başvuracak havayolu firmalarına, söz konusu hatlarda haftalık en az 3 uçuş yapması kaydıyla, o hattı geliştirmesi için 2 yıl tek başına uçuş yapma hakkı vereceklerini belirtti. Bu sayede teşvikten yararlanmak isteyen firmaların teşvik kapsamındaki havaalanlarına haftada en az 3 uçuş yapacağını dile getiren Yıldırım, 'Teşviklerimiz ile Anadolu'nun her köşesinden İstanbul, İzmir, Ankara ve Antalya'ya karşılıklı uçuşlar yapılmaya başlayacak. Anadolu'nun her şehrini birbirine çapraz uçuşlarla bağlıyoruz. Böylece Siirt'ten Antalya'ya, Antalya'dan Muş'a uçakla gidilebilecek' ifadelerini kullandı.

-'Meyvelerini şimdiden almaya başladık'-

Genelgenin meyvelerini şimdiden almaya başladıklarını belirten Bakan Yıldırım, kısa sürede 18 şehre haftada 3 ila 7 sefer arasında uçuş yapmak için başvuru geldiğini açıkladı.

Ulaştırma, Denizcilik ve Haberleşme Bakanı Yıldırım, firmaların sefer düzenlemek amacıyla Amasya, Denizli, Gökçeada, Iğdır, Isparta, Kahramanmaraş, Nevşehir, Muş, Sinop, Uşak, Balıkesir Kocaseyit, Batman, Kocaeli, Sivas, Erzincan, Malatya ve Mardin'e yönelik uçuşlar için başvuruda bulunulduğunu bildirdi.