Kayıtlı Elektronik Posta Hizmetleri tanıtıldı
Ulaştırma, Denizcilik ve Haberleşme Bakanı Binali Yıldırım, Kayıtlı Elektronik Posta Hizmeti'nin, sanal ortamda güvenli haberleşme sistemi olduğunu bildirdi.
Bakan Yıldırım, PTT ile Bilgi Teknolojileri ve İletişim Kurumu (BTK) koordinasyonuyla başlatılan Kayıtlı Elektronik Posta (KEP) Hizmetleri'nin Rixos Otel'de düzenlenen tanıtım toplantısında yaptığı konuşmada, bugün yeni bir hizmet olan KEP Hizmeti'ni kamuoyuyla paylaştıklarını belirtti.

Elektronik hizmetlerin gittikçe yaygın hale geldiğini ifade eden Yıldırım, daha önce devlet dairelerinde yazılan resmi yazıların, bu yazıların altına basılan mühürlerin ve bu yazıların zarfa konulup gönderilme işinin artık elektronik hale geldiğini anlattı. Yapılan bu işin PTT tarafından takip edileceğini bildiren Yıldırım, bu işin, elektronik yani sanal ortamda güvenli haberleşme sistemi olduğunu kaydetti.

Başına PTT şapkası takan Yıldırım, 'Burada yapılan her türlü iş ve işlem, hukuki sonuç doğurur. O yüzden çok önemlidir. Bazıları bunu KEP diye anlayabilir, kep de şapka. Bu geleneksel, devam edecek. Ama PTT şapkası ne hale geliyor bakın. Bir yandan PTT geleneklerine, geçmişine sahip çıkarken bir yandan da elektronik hizmetlerle kendini geliştiriyor, yeniliyor. Toplumun gözde kuruluşu olmaya devam ediyor' diye konuştu.

Bir Çin atasözünde, binlerce kilometrelik yolculukların bile 'tek bir adımla' başladığının anlatıldığını belirten Yıldırım, bugün binlerce kilometrelik adımların tek bir tuşla başladığını, binlerce kilometrelik yolculukların saniyeler sürdüğünü söyledi.

Sanal ortamın gücünün burada ortaya çıktığını ifade eden Yıldırım, şöyle konuştu:

'Kalite asla tesadüf değil, akıllı bir gayretin sonucudur. Burada yapılan işler, tesadüf değil. Bunun arkasında zahmetli bir çalışma var. 4 yıllık çalışma var. Hukuki altyapı, yazılımı, donanımını yapıyorsunuz. Bütün bunları tamamladıktan sonra bugün milletimizin hizmetine resmen sunmuş oluyoruz. Burada Türksat, yazılım noktasında gerekli desteği verdi. BTK, bu konuyla ilgili yasal mevzuatı oluşturdu. Birlikte çalışmanın ürünü olarak vatandaşımızın hayatını kolaylaştıran yeni bir hizmeti bugün kamuoyuyla paylaşıyoruz.'

-'Eleştiren devletten e'leştiren devlete geçtik'

Sanal ortamda yapılan işlerin, hem zaman hem de maliyet açısından çok ciddi tasarruf sağladığına dikkati çeken Yıldırım, 'Her şeyden önce insanlarla yüz yüze gelmediğiniz için moral anlamında da iyileşme sağlıyor. Kimseyle didişip kakışmadan, kavga etmeden, devlet-vatandaş gerginliği yaşamadan makinenizin başında işlerinizi yapıyorsunuz. Onun içinde e-devlet diyoruz, eleştiren devletten e'leştiren devlete geçtik' diye konuştu.

Bugün elektronik ortamda 570'e yakın değişik kalemde hizmetin e-devlet kapısından verildiğini belirten Yıldırım, 14 milyon vatandaşın e-devlet kullanıcısı hale geldiğini, bu sayının 30 milyon olması gerektiğini söyledi.

Yıldırım, 'Burada sorun ne? Sorun, bu işin yeni olması. Yeni bir hizmet alma yöntemi olması. Bu konuda da herkesin hazır olmaması. Hazırlık nasıl oluyor? Zihinsel hazırlık olacak, gerekli donanım olacak ve bu alanda hizmetlerin kuruluşlar tarafından verilir olması lazım. Yani vatandaş, e-devlet kapısından girdiğinde aradığını bulması lazım' dedi.

2013 yılının e-devlet hizmetlerinde hamle yılı olduğuna dikkati çeken Yıldırım, 'Vatandaş tek kapı tanıyacak, içerideki odalarda ne var, bunları araştırmakla ömrünü tüketemez. Tek kapıdan girecek, her türlü hizmeti görecek. İstediğini yapacak. Bununla ilgili tereddüt kalmadı' diye konuştu.

-'Hedef, 25 milyon kullanıcıya ulaşmak'-

15 Ocak'ta yapılan Bilgi Teknolojileri Yüksek Kurulu (BTYK) toplantısında, e-devlet hizmetlerinin geliştirilmesi, kurumlarla ilgili hizmetlerin tek kapıdan verilmesine yönelik görevin Ulaştırma, Denizcilik ve Haberleşme Bakanlığı'na verildiğini anlatan Yıldırım, kurumların yapacağı işin bu hizmetleri e-devlet kapısına aktarmak olduğunu söyledi.

Bir müddet sonra tamamen hizmetin buradan yapılmasının yolunun açılması gerektiğini ifade eden Yıldırım, şöyle konuştu:

'Bu konuda Ulaştırma, Denizcilik ve Haberleşme Bakanlığı harekete geçti. Kısa bir süre içinde gerekli duyuruları, ilgili kurumlara yapacak ve uygulamayı hızlı bir şekilde yaygınlaştırmış olacağız. Bu yılın sonunda e-devlet hizmet alanı genişlemiş olacak. Yani 25 milyon kullanıcıya ulaşmış olacağız. Hedef 25 milyon kullanıcı. Bunun için hizmet çeşitliliğini artırmak ve vatandaşı bu hizmetlerin olduğundan bilgi sahibi yapmak gerekir. Devletle işler kolaylaşıyor. 'Devlet, size bilgisayar tuşu kadar yakın' diyeceğiz. Vatandaş hizmetleri oradan alacak. Oradan alırken, aradan labirentlere, yollara sokulmadan direkt alacak. Arşivleri sayılaştırıp, orijinallerini saklama gibi bir metoda başvurmadan işi yapacağız.'

-PTT, bu hizmeti veren ilk kuruluş-

BTK Başkanı Tayfun Acarer de geçen hafta Bakan Binali Yıldırım başkanlığında gerçekleştirilen ve 17 gün süren 2. Ulusal Siber Güvenlik Tatbikatı'na 61 kuruluşun katıldığını anımsatarak, bu tatbikatla siber ortamın güvenliğinin sağlanmasında önemli bir resim çekildiğini bildirdi.

Siber güvenlik ile Kayıtlı Elektronik Posta Hizmeti'nin birbiriyle ilişkili olduğunu ifade eden Acarer, Kayıtlı Elektronik Posta Hizmeti'nin bilgi güvenliğini sağlamada önemli bir araç olacağını kaydetti.

KEP hizmetinin kısa bir süre sonra resmi işlemlerin önemli aracı haline geleceğini vurgulayan Acarer, elektronik imzada ortamın güvenli olmamasının en önemli sorun olduğunu, Kayıtlı Elektronik Posta Hizmeti ile bu sorunun ortadan kalktığını söyledi.

BTK'nın bu konudaki hizmet sağlayıcıları yetkilendirdiğini kaydeden Acarer, PTT'nin KEP hizmeti sağlayıcısı olarak yetkilendirilen ve faaliyete başlayan ilk kuruluş olduğunu belirtti.

-Bilgiler cep mesajı olarak da gönderilebilecek-

PTT Genel Müdürü Osman Tural ise müşterilerin hizmetlerin hızlanmasını ve güvenli bir şekilde yerine getirilmesini istediğini ifade ederek, 'Bu anlamda artık müşteri hizmetleri, 'e' diyerek beklediğini hizmet sunanlara ifade ediyor. PTT olarak biz, bu 'e'ye uzun bir 'e' ile cevap vermenin gayreti içinde olduk ve bu sistemi kurduk' dedi.

Sistem hakkında bilgi veren Tural, Kayıtlı Elektronik Posta Hizmeti'nde, istenmesi halinde göndericiye, cep mesajı veya başka yollarla bilgi verileceğini de söyledi.

Daha sonra, PTT Genel Müdürü Tural, Bakan Yıldırım'ın e-postasına, güvenli ve resmi belge niteliği taşıyan elektronik posta gönderdi.