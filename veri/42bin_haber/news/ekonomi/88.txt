Not artırımı bir lütuf değil bunu fazlasıyla hak ettik
Ekonomi Bakanı Çağlayan, Fitchin notu artırmasının bir lütuf olmadığını belirterek Kimseye minnettarlığımız yok. Bunu fazlasıyla hak ettik dedi.

EKONOMİ Bakanı Zafer Çağlayan, bazı kredi derecelendirme kuruluşlarının cimriliğine, ayağını sürtmesine, Türkiye’nin hakkını geç teslim etmiş olmasına rağmen yollarına devam edeceklerini belirterek, “Fitch’in iki gün önce yapmış olduğu şey Türkiye için bir lütuf değil. Bu konuda kimseye bir minnettarlığımız yok. Biz bunu fazlasıyla hak ettik. Bunu çok önceden yapması lazımdı. Türkiye’nin bu konuda hakkı yenmiştir” dedi. CNR Expo’da düzenlenen 48. Uluslararası Ayakkabı Moda Fuarı’nın açılışını yapan Çağlayan, devletin artık özel sektöre rakip olmadığına dikkati çekerek, “Her türlü sorununuzda sizin yanınızdayız. Bazı derecelendirme kuruluşlarının cimriliğine, ayağını sürümesine, Türkiye’nin hakkını geç teslim etmiş olmasına rağmen biz yolumuza devam edeceğiz. Fitch’in iki gün önce yapmış olduğu şey Türkiye için bir lütuf değil. Bu konuda kimseye bir minnettarlığımız yok. Bunu fazlasıyla hak ettik. Puan düzeltilmesiyle birlikte Türkiye’ye daha çok sermaye girişi olacak. Bu kaynakları krediye dönüştürerek ihtiyacı olan özel sektörün daha fazla yatırım, üretim, ihracat ve istihdam yapacağı bir yapıya çevirmeliyiz” dedi. 
300-400 km hızla gidecek güçteyiz 
Çağlayan, bu gelişmelere paralel olarak, faizlerin düşeceğini, yatırımların kalitesinin artacağını ve teşvik sisteminin daha anlamlı hale geleceğini ifade ederek, Türkiye’nin bütün sektörleriyle “Durmak yok, yola devam” diyeceğini kaydetti. Türkiye’nin sürekli büyüyen bir ekonomi olduğunu belirten Çağlayan, şunları söyledi: “Ekonomi Bakanı olarak yüzde 3’lük büyümeden memnun olmuyorum. Niye? Çok daha fazla büyüyebiliriz. Öyle bir arabamız var ki 300-400 beygir gücünde. Türkiye 300-400 km hızla gidebilecek bir ülke.” 
48. Uluslararası Ayakkabı Moda Fuarı’na 20 ülkeden 350’nin üzerinde firma katılıyor. Fuarı Avrupa, Balkanlar, Orta Doğu, Kuzey Afrika ve Rusya’dan çok sayıda alım grubu ziyaret ediyor. AYMOD’un ziyaretçi sayısının 38 bini aşması bekleniyor. (TASD Başkanı İslam Şeker, CNR Holding Başkanı Ceyda Erem, Ekonomi Bakanı Çağlayan, TİM Başkanı Mehmet Büyükekşi).