İstanbul özel hastane zengini
Uluslararası Yatırımcılar Derneği'nin, Türkiye Sağlık Sektörü Raporu'na göre özel hastanelerin yüzde 38'i İstanbul'da, yüzde 6'sı Ankara'da, yüzde 5'i İzmir'de bulunuyor 
  Uluslararası Yatırımcılar Derneği’nin (YASED), Türkiye Sağlık Sektörü Raporu’na göre, İstanbul özel hastane zengini. Türkiye’deki özel hastanelerin yüzde 38’i İstanbul’da, yüzde 6’sı Ankara’da, yüzde 5’i İzmir’de bulunuyor. 
 YASED’in raporuna göre, Türkiye’de sayıları bin 400’ü geçen hastanelerin yüzde 34’ü özel sermayeli. Özel hastanelerin sayısında özellikle son 10 yılda hızlı bir artış meydana geldi. Bu dönemde Türkiye’deki hastanelerin bileşik yıllık büyüme oranı (BYBO) yüzde 1,7 iken özel hastaneler için bu oran yüzde 6,5 olarak gerçekleşti. 
 DOKTORLARIN YÜZDE 20'Sİ ÖZEL SEKTÖRDE
  
 
 Hastane yatak sayıları ise yüzde 3,2’lik bileşik yıllık büyüme oranı ile artarken, özel hastane yatak sayıları yüzde 3,9’luk bileşik yıllık büyüme oranı yakaladı. Rapora göre, Sağlık Bakanlığı Türkiye’deki toplam yatak kapasitesinin yüzde 60’ına sahip. 
 
 Rapora göre, özel hastanelerin bölgesel dağılımına bakıldığında İstanbul, Ankara ve İzmir ön plana çıkıyor. Türkiye’deki özel hastanelerin yüzde 48’i, hastane yataklarının ise yüzde 56’sı bu üç şehirde yer alıyor. Özel hastanelerin yüzde 38’i İstanbul’da, yüzde 6’sı Ankara’da, yüzde 5’i İzmir’de bulunuyor. Sağlık personelinin kuruluşlara göre dağılımına bakıldığında ise Türkiye’deki doktorların yüzde 59’u Sağlık Bakanlığı’na bağlı hastanelerde, yüzde 20’si ise özel sektörde hizmet veriyor. 
 YATAK DOLULUK ORANI YÜZDE 65
  
 
 2006-2010 yılları arasındaki hastane müracaatlarına bakıldığında ise Sağlık Bakanlığı hastanelerinde yüzde 5,6’lık bileşik yıllık büyüme oranı gözlenirken özel hastaneler için bu oran yüzde 32,4 olarak gerçekleşti. Raporda devlet ve özel sektör arasındaki bu farkın sektördeki özel teşebbüs yatırımlarının artışına ve sağlık sisteminin liberalleştiğine işaret ettiği belirtildi. 
 Ancak hastane müracaatlarının çoğunun halen Sağlık Bakanlığı hastanelerine gerçekleştiği vurgulanan raporda, bu müracaatların yüzde 78’inin bakanlık hastanelerine, yüzde 16’sının özel hastanelere, geri kalanının ise üniversite hastanelerine yapıldığına dikkat çekildi. 
 
 Yatan hastaların ise yüzde 60’ının Sağlık Bakanlığı, yüzde 25’inin de özel hastanelerde tedavi gördüğü de belirtildi. Rapora göre, Türkiye’deki hastane yatak doluluk oranları yüzde 64 seviyelerinde bulunuyor. Sağlık Bakanlığı hastanelerinin doluluk oranları bu seviyelerdeyken özel hastanelerin doluluk oranı yüzde 51 civarında. Ortalama yatış süresine bakıldığında ise özel hastanelerde 2 gün olan yatış süresi, Sağlık Bakanlığı hastanelerinde 4,4 gün olarak belirlendi.
 
  