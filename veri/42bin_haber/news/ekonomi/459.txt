Havadan petrol yaptı
İngilterede yeşil enerji üzerine çalışma yapan Air Fuel Synthesis isimli şirket, havadan petrol üretti. Havadan ayrıştırdığı karbondioksit ile subuharından çıkardığı hidrojeni birleştirerek 2 ayda 5 litre petrol elde eden şirket, 2014 yılında günde 1 tonluk petrol üretimiyle faaliyete geçmeye hazırlanıyor.
ATMOSFERDEKİ karbondioksiti ve su buharındaki hidrojeni ayrıştırarak petrol elde eden İngiliz Air Fuel Synthesis adlı şirket, ağustos ayından bu yana 5 litre petrol üretti. İki yıl içerisinde büyük bir rafineri kurarak günde 1 ton petrol üretmeye hazırlanan şirket, aynı zamanda üreteceği petrolü havacılık şirketlerinin uçaklarında kullanacağı şekilde damıtacak. Sistemin önümüzdeki yıllarda küçültülerek araçların motor bölümüne yerleştirilebileceği, bu sayede otomobillerin hiç bir şekilde yakıt almaya ihtiyaç duymadan kendi petrolünü üreterek yoluna devam edebileceği belirtiliyor. Sistem karbondioksiti kullandığı için havanın temizlenmesine de yardımcı olacak. 
RAFİNERİ GİBİ ÇALIŞACAK 
Geliştirdikleri sistemin temel olarak havadaki karbondioksiti ve sudaki hidrojeni ayrıştırmaktan geçtiğini anlatan Air Fuel Synthesisin CEOsu Peter Harrison, şu bilgileri verdi: Karbondioksit ve hidrojeni birleştirerek petrole çeviriyoruz. 2014 yılı sonuna doğru çevreci elektrik enerjisini de kullanarak ticari üretime başlayacağız. Geliştirdiğimiz bu sistemle yenilenebilir enerjiyi çok daha kullanılabilir ve taşınabilir sıvı yakıt haline çevirdik. 15 yıl içinde de büyük bir petrol rafinerisi gibi çalışacağız. Ancak İngilterenin bu sistemi kurmak ve yaygınlaştırmak için doğru yer olup olmadığından emin değiliz. Gerekli altyapının kurulması ve ihtiyaçlarının karşılanması için şartların uygun olması gerekiyor. 
FOSİL YAKITTAN FARKI YOK 
Fosil yakıt kullanımı sonucu oluşan ve termik santrallerin elektrik üretmek için kömür kullanması sonrasında ortaya çıkan karbondioksitin çevreye verdiği zarar bu sistemle azaltılırken, aynı zamanda petrol de elde edilebiliyor. Elde edilen petrolün, görüntü ve koku olarak bakıldığında, fosil yakıttan hiç bir farkı yok. Üretim esnasında hiç bir şekilde petrol ürünü kullanmadıklarına dikkat çeken     Harrison, ortaya çıkan yakıtın bütün otomobillerin motorlarında kullanılabildiğini söylüyor. Harrison, Bu sistemle elde edilecek petrol, enerji konusunda sıkıntı yaşayan ülkeler için yeni bir umut kaynağı olabilir. Pek çok fakir ülkenin yanı sıra, gelişmiş ekonomiye sahip ülkeler de bu yolla enerji sorununa çözüm getirebilir yorumunu yapıyor.  
İnanılması güç ama gerçek 
İNGİLTERE Mekanik Mühendisleri Enstitüsü Başkanı Tim Fox, buluşun inanılması güç olduğunu ancak sonuçların gerçeği temsil ettiğini belirterek şunları söyledi: Bu keşfi bizzat yerinde gördüm ve inceledim. Bilinen prensipler ölçüsünde havadaki karbondioksit gazı ayrıştırılıyor. Ancak şirket ayrıştırılan bu bileşenleri petrol olarak kullanılacak şekilde yeniden bir araya getiriyor. Bu sayede petrol elde edilebiliyor. Ancak bu petrolün elde edilebilmesi için kurulan küçük düzenek, elektrik enerjisine ihtiyaç duyuyor. Doğal petrolün tamamen çevreci sıfatını haketmesi için, üretimde kullanılan elektriğin de çevreci olması gerekiyor. 
 