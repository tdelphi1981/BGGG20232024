Turizimde gelir artışı
 
 Türkiye’nin 2012 yılında turizmden elde ettiği gelirin bir önceki yıla göre yüzde 1,8 oranında arttığı bildirildi. Akdeniz Turistik Otelciler ve İşletmeciler Birliği (AKTOB) Ar-Ge Birimi’nin Türkiye İstatistik Kurumu tarafından yapılan yurt dışı çıkış anketi 2012 yılı sonuçlarından derlediği verilere göre, yabancı ziyaretçi ve yurt dışında yaşayan vatandaşların Türkiye’yi ziyaretlerinden elde edilen toplam turizm geliri, bir önceki yıla göre yüzde 1,8 artarak 23 milyar 440 milyon 435 bin dolara yükseldi. 
 Geçen yıl Türkiye’yi ziyaret eden yabancılardan elde edilen gelir ise yüzde 2,58 artarak 18 milyar 257 milyon 166 bin dolar olarak gerçekleşti. Yabancı ziyaretçilerde kişi başı turizm geliri, yüzde 1’e yakın artışla 568 dolardan 577 dolara yükseldi. 
 Aynı dönemde yurt dışında ikamet eden vatandaşların Türkiye ziyaretlerinden elde edilen gelir ise yüzde 0,74 gerileyerek 5 milyar 183 milyon 269 bin dolara indi. Kişi başı gelir ise yüzde 6,5 düşüşle bin 82 dolardan bin 12 dolara indi. 2012’de Türkiye’de ikamet eden ve yurt dışına çıkan vatandaşların yaptıkları turizm harcamaları da yüzde 18,6 azalarak 4 milyar 51 milyon 275 bin dolara geriledi. 
 Aynı yıl yurt dışını ziyaret eden vatandaşların sayısı yüzde 7,6 azalarak 5 milyon 802 bin 950 kişi oldu. Seyahat edenlerin kişi başı ortalama harcaması da yüzde 11,8 azalarak 698 dolara düştü. 
 AA 