Atina için bacadan gri duman çıktı
İflasın eşiğindeki Yunanistan için toplanan Eurogroupun (Euro Bölgesi Maliye Bakanları) bacasından ne beyaz ne de siyah duman çıktı.
Eurogroup bacasından gri duman yükseldi. Önce 13.5 milyar euroluk kesinti paketini ardında da her alanda kemer sıkmayı öngören 2013 bütçesini parlamentodan geçirerek, topu Eurogroupa atan Yunanistanın iflas etmemek için dört gözle beklediği 31.5 milyar euroluk kredi dilimine yeşil ışık yakılmadı. Eurogroup, kredi dilimi için kararı 20 ve 26 Kasımdaki toplantılarına bıraktı. Geçecek süre içinde Troykanın (Avrupa Merkez Bankası, AB Komisyonu,Uluslararası Para Fonu) taslağı çıkan raporunun nihai şekli beklenecek ve ardından Euro bölgesi parlamentolarında oylanacak.  
ÖDEME TARİHİ 2 YIL UZUYOR 
Eurogroup buna karşı, Yunanistanın 2014 sonuna kadar gerçekleştirmek zorunda olduğu reform ve kesinti paketlerinde 2 yıllık uzatmaya gidilmesi (2016) talebine sıcak baktı. Bu konudaki karar da önümüzdeki toplantılara bırakıldı. Yunanistan programının uygulanmasında 2 yıllık uzatma bu ülkeye 32.6 milyar euro ek yardım yapılmasını gerektirecek. Eurogroup toplantısında ayrıca, Yunanistanın halen 346 milyar euro olan borcu için aranan formül de bulunamadı. IMF, büyük çoğunluğu Avrupa Merkez Bankasında bulunan Yunan devlet tahvillerinde ikinci bir tıraştan yana. Yunanistan, AB ve IMFden beklediği 31.5 milyar euroluk kredi dilimini henüz alamayınca vadesi 16 Kasımda dolan 5 milyar euroluk krediyi ödeyebilmek için dün (Salı) 1 ve 3 ay süreli 4.6 milyar euroluk hazine bonosu satışı yaptı. Hazine bonolarının faizi yüzde 3.9 ve yüzde 4.2 olarak belirlendi. Dünkü satışta rebaket dışı talepler de yarın (Perşembe) değerlendirilerek, Cuma günü ödenmesi gereken 5 milyar euro toplanmış olacak.  

 