İcralık madenci işten çıkarılmayacak
Madenlerde yaşanan kazaların en önemli sebeplerinden biri olarak maden işçilerinin borçlu olmasını gösteren ve bu işçilerin işten çıkarılmasını isteyen Türkiye Taşkömürü Kurumu (TTK) yanlışından geri döndü. TTK, ücretleri üzerindeki hacizleri 1 yıl içinde kaldırmayan maden işçilerinin iş akitlerinin sonlandırılacağı yönündeki 9 Ocak tarihli genelgeyi kaldırdı. Yeni genelge ile işçilerin, borçlarını kapatmaları ve ücretleri üzerindeki hacizleri kaldırmaları veya azaltmaları için uyarılmaları istendi.
Ersin ERCAN- Gürkay GÜNDOĞAN/ ZONGULDAK, (DHA) 
TTK'nın büyük tartışma yaratan genelgesi geçtiğimiz günlerde gündeme gelmişti. Üstelik haber tam da  8 madencinin yüzlerce metre derindeki ölümünün hemen arkasından gelmişti. Madenlerdeki şartların iyileştirilmesi yerine TTK'nın 'icralık olan işçinin kafası dalgın' gerekçesi ile bu işçilerin işten çıkartılmasını istemesi tepki toplamıştı.  
TTK Genel Müdürü Burhan İnan imzasıyla kuruma bağlı Kozlu, Üzülmez, Karadon, Armutçuk ve Amasra Müessese Müdürlüklerine gönderilen ilk genelgede, iş verimini düşürdüğü ve iş güvenliği riski oluşturduğu gerekçesiyle icralık işçilere borçlarını kapatmaları ve ücretleri üzerindeki hacizleri kaldırmaları için 1 yıl süre verildi. Genelgede, 1 yılın sonunda sonunda icra ve hacizleri kaldırmaya yönelik işlem yapmayanların iş akitlerinin sonlandırılacağı belirtildi. 
  GÖÇÜKTEN BETER GENELGE 
GENELGE TEPKİ ÇEKTİ

Kamuoyunda büyük tepki çeken genelge doğrultusunda yapılan çalışmada kurumdaki 9 bin 991 işçiden bin 51inin icralık olduğu ortaya çıktı. Kurumda çalışan madencilerin yanında, Genel Maden İşçileri Sendikası (GMİS) başta olmak üzere kentteki bazı sendikalar ve sivil toplum örgütleri, genelgeye büyük tepki göstererek Genel Müdür Burhan İnanı istifaya davet etti.

ESKİ GENELGE KALDIRILDI

GMİSin, kurumda taşeronlaşmaya karşı pazar günü kentte yapacağı Emeğe Saygı, Taşerona Son mitingi öncesi dün TTK Genel Müdür Vekili Mahmut Özçelik imzasıyla yayımlanan yeni genelge ile icralık işçilerin iş akitlerinin sonlandırılacağı yönündeki eski genelge yürürlükten kaldırıldı.

SADECE UYARI

Yeni genelge ile icralık işçilerin, borçlarını kapatmaları ve ücretleri üzerindeki hacizleri kaldırmaları veya azaltmaları için yazılı olarak uyarılmaları istendi. İşçilerin bir an önce borç ilişkilerini düzene sokarak borçlarından kurtulmaları, böylece ailevi geçim sıkıntılarını aşıp, iş verimine de katkıda bulunmalarının amaçlandığı eski genelgenin çalışanlar arasında yanlış anlaşılmalara neden olduğu ifade edilen genelgede şöyle denildi:

"İcralık durumundaki işçilerin düştükleri zor durumdan kurtarılmaları ve motivasyonlarının artırılması için eğitim programları düzenlenmesi, çalışanlarımızın aile birliği, iş sağlığı ve iş güvenliği ile iş barışının devam etmesi açısından önem arz ettiği düşünüldüğünden, uygulamanın bu şekilde yapılmasını rica ederim.

SAYIŞTAY RAPORU: 200 BİN TL BORCU OLAN İŞÇİ VAR

Genelgede, Sayıştayın 2011de kurumda yaptığı denetim raporuna da yer verildi. Genelgede rapor şöyle açıklandı:

"Sayıştay raporunda, Çalışanların ücretlerinde temlik, icra ve nafaka kesintisi olduğu, 200 bin lira üzerinde borcu olanların bulunduğu, yüklü miktarda borcu bulunan isçilerin maaş bordroları üzerinde yapılan incelemede hiç maaşlarının çıkmadığı veya ellerine cüzi miktarda para geçtiği görülmektedir. Bu işçilerin arasında devamsızlık yapma, hastane izni kullanma ve istirahat alma oranlarının yüksek olduğu, önemli bir kısmının da iş kazası geçirdiği ve iş kazası istirahati kullandıkları görülmüştür. Bu işçilerin iş yerlerinde daha dikkatsiz ve tedbirsiz davrandıkları anlaşılmaktadır. Bu durumun iş güvenliği açısından diğer mesai arkadaşlarını etkileyebileceği dikkatsiz, tedbirsiz ve disiplinsiz davranışları nedeniyle özellikle yer altı iş yerlerinde vahim olaylara-kazalara neden olabilecekleri hususunun dikkate alınması gerekmektedir. Bu nedenle; bu işçilerin borçlanma nedenlerinin araştırılması, aşırı miktarda borçlanmaların önlenmesine yönelik olarak da gerekli eğitime tabi tutulması yararlı olacaktır denilmektedir.