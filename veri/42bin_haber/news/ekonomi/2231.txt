Bankadan paranızı bu yolla geri alabilirsiniz
Bankaların kart aidatı ve hesap kesim ücretleriyle ilgili kesintileri, internet üzerinden yapılan başvurularla geri alınabiliyor.
Amasya'da Bilgi Güvenliği ve Tüketici Hakları Araştırmacılığı üzerine çalışan bilgisayar eğitmeni Hasan Yıldırım, AA muhabirine yaptığı açıklamada, bankaların müşterilerinden kestiği aidatların internet üzerinden yapılan başvurularla geri alınabildiğini söyledi.

Tüketicilerin haklarını savunmak istediklerini ifade eden Yıldırım, 'Bankalar, müşterilerinden kart aidatı ve hesap kesim ücretleri almaya devam ediyor. Tüketiciler bu kesintileri evrak doldurmadan güvenli bir şekilde kolayca geri alabilir. İnternet üzerinden yapılan başvuru sonrası kesintiler tüketicinin hesabına iade ediliyor' dedi.

-Başvurular BİMER üzerinden yapılabiliyor-

Yıldırım, söz konusu başvuruların Başbakanlık İletişim Merkezi (BİMER) üzerinden güvenli ve hızlı bir şekilde yapılabildiğini belirterek, şunları kaydetti:

'BİMER ilgili başvuruyu en kısa sürede ilgili Tüketici Hakem Heyetine göndermekte. BİMER üzerinde yaptığınız başvuruda bilgilerinizin hepsi sisteme kayıt edilir ve başvuru işleme konulur. Sonrasında ise Tüketici Hakem Heyeti, ilgili bankaya gerekli yazıyı ulaştırır ve banka, hesabınıza kesinti yapılan tutarı iade eder. Amasya'da bazı tüketiciler kart aidatı ve hesap kesim ücretlerini bu şekilde geri aldı.'

-45 liralık kesinti, hesabına iade edildi-

Amasya Endüstri Meslek Lisesi öğretmenlerinden Murat Bülbül ise BİMER'e banka kesintilerinin iadesi yönünde internet üzerinden evraksız ve prosedürsüz başvuruda bulunduğunu, yaklaşık 1 ay içinde başvurusuna cevap alarak hesabına 45 liralık kesintinin iade edildiğini söyledi.

Başvuru sürecinde Tüketici Hakem Heyeti ile ilgili bankaya gitmeden işlemlerini internet üzerinden kısa sürede yaptığını anlatan Bülbül, bankanın hesabına 45 lirayı 'iade' yazısıyla yatırdığını bildirdi.