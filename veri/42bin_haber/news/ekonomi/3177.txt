27 trilyon $lık pazarın zirvesinde Türkiye şovu
23 yıllık uluslararası gayrimenkul fuarı MIPIM, Türk şirketlerinin rekor katılımına sahne oldu. 27 trilyon dolarlık pazarı buluşturan fuarın ilk gününde Türk şirketleri büyük ilgi gördü. Türkiyenin sponsor olduğu gala gecesine de ilgi büyüktü.

Fransa’nın Cannes kentinde dün başlayan ve 15 Mart’a kadar sürecek olan dünyanın en büyük gayrimenkul fuarına Türk şirketleri damgasını vurdu. 28 Türk şirketinin stand açarak projelerini tanıttığı fuara bu yıl Türkiye ilk kez onur konuğu olarak katıldı. Açılışa 500’ü şirket yöneticisi olmak üzere 670 Türk’ün katıldığı fuarın açılış galasına da Kültür Bakanlığı ile Nef sponsor oldu. Galaya katılım ise 7 bin kişiyi aştı. Fuarda Türkiye, 28 şirketle Fransa ve İngiltere’nin ardından en fazla katılım sağlayan ülke oldu. Geçen yıl 300 metrekarelik Türkiye çadırı bu yıl bin 200 metrekareye çıkarılırken Çevre ve Şehircilik Bakanlığı’nın organizasyonuyla Türkiye’den katılım 4 kat arttı. Dünyadan bin 850 şirketin katıldığı gayrimenkul fuarı, 27 trilyon dolarlık pazarın zirvesi olarak değerlendiriliyor. 
Ağaoğlu ve Topbaş açtı 
Fuarın ilk günü Türk şirkeleri büyük ilgiyle karşılaştı. İlk gün Türkiye çadırının açılışını ise İstanbul Büyükşehir Belediye Başkanı Kadir Topbaş ve işadamı Ali Ağaoğlu birlikte yaptı. İstanbul’un dünyadaki bütün ekonomik hareketliliği anında izleme imkanı olduğunu ifade eden Kadir Topbaş, Türkiye çadırının açılışında “Tüm yatırımcıları İstanbul’a bekliyorum” diye konuştu. 
En büyük fuar merkezi İstanbul’a 
AÇILIŞTA konuşan Kadir Topbaş, Türkiye’deki gelişime işaret ederek, dünyanın en büyük fuar alanını yapmak için çalışmalara başladıklarını açıkladı. Topbaş, Çevre ve Şehircilik Bakanı Erdoğan Bayraktar ile bu konuyu gö-rüştüklerini belirterek “İstanbul’daki Avrupa yakasında Yeni Şehir projesinin içinde dünyanın en büyük fuar alanını inşa etmeyi planlıyoruz. İçinde golf alanları, kongre merkezleri ve oteller bulunacak” dedi. Ruhsat iptalleriyle gündeme gelen Esenyurt’ta çözüme gitmek için çalıştıklarını da ifade eden Kadir Topbaş “Şu anda meclis gündeminde görüşüyoruz. Yeni planları değerlendireceğiz” dedi. 
Fikirtepe’de fırsat verdik 
Kadir Topbaş, gündemdeki bir başka konu olan Fikirtepe’de ise Afet Yasası’ndan önce karar almaları nedeniyle orada yüksek emsalin geçerli olduğunu belirterek, şunları söyledi: “Burada bir fırsat verdik ancak bu fırsatı değerlendiremediler. Orada süreyi 5 yıl ile sınırlandırmıştık. Son dönemdeyiz. Şu anda değerlendiremediler ve bu takdirde süreyi uzatmayacağız. Üstüne basa basa ‘Madem TOKİ’yi ya da Kiptaş’ı istemiyorsunuz istediğinizle anlaşın’ demiştik.” 
100 milyon liralık satış yaptı 
EMLAK Konut GYO ile Varyap-Gap İnşaat Ortak Girişimi tarafından İstanbul uluslararası finans merkezi sınırları içinde hayata geçirilen Metropol İstanbul projesi de fuardaki yerini aldı. Metropol İstanbul projesinin tanıtımı maketin yanı sıra özel bir etkinlikle de gerçekleştirilecek. Özel bir davetli gurubunun katılacağı toplantıda Metropol İstanbul projesi yatırımcıların beğenisine sunulacak. Fuarın ilgi çeken projelerinden biri olan Metropol ilk meyvelerini almaya da başladı. Dünya ölçeğinde bir fon Metropol İstanbul projesinde 100 milyon liranın üzerinde bir yatırım da gerçekleştirildi. Metropol İstanbul’un MIPIM’deki standını Kadir Topbaş da ziyaret etti. Metropol İstanbul MIPIM’de ayrıca Türk Kahvesi Kültürü ve Araştırmaları Derneği işbirliğinde yabancı konuklarına Türk kahvesi ikramı yaptı. MIPIM’deki Metropol İstanbul maketinin en çok dikkat yeri ise 200 metre uzunluğundaki Metropol Kule oldu. 
Ağaoğlu, teknede de konut satıyor 
İşadamı Ağaoğlu, MIPIM’de bin 200 metrekarelik Türkiye çadırının yarısını kiraladı. Burada Finans Merkezi, Maslak 1453 ve Bodrum projelerini tanıtan Ağaoğlu, ayrıca kiraladığı teknede de konut pazarlıyor. 
MIPIM’de bin 200 metrekarelik Türkiye çadırının yarısını kiralayan Ağaoğlu Grubu Yönetim Kurulu Başkanı Ali Ağaoğlu, horonla açılış yaparken, ulusalararası yatırımcılara da teknede tanıtım yapıyor. Özel davetlilerini özel olarak kiraladığı teknesinde ağırlayan Ağaoğlu, burada İstanbul Finans Merkezi, Maslak 1453 ve Bodrum projeleri için pazarlıklar yaptı. Ağaoğlu bugüne kadar yabancıya bin 300 daire satarak 350 milyon dolarlık döviz sağladıklarını kaydetti. Hedeflerinin bu rakamı 2 yılda 2 milyar doların üzerine çıkarmak olduğunu söyleyen Ali Ağaoğlu “Bu hedefe ulaşırız. Çünkü Türkiye bu ilgiyi görüyor. Burada amacımız 50-100 daire satmaktan çok dünya çapında oyuncu olduğumuzu göstermek. Yatırımcı ile buluşmak” dedi. 
İstanbul’un şansı artıyor 
Türkiye’nin sürdürülebilir büyümeyi yakalaması ve ilk 10 ekonomi arasına girmesi için yabancıya yılda 10 milyar dolarlık satış yapması gerektiğini kaydeden Ağaoğlu, Londra ve Dubai’nin kan kaybederken, İstanbul’un finans kenti şansının arttığını belirtti. Ağaoğlu, İstanbul’un finans kenti olması için yabancı yatırımın önemli olduğuna değinirken “Biz inşaatları yapar, en iyi şekilde tamamlarız. Ancak yabancının hukuksal ve vergisel açıdan rahatlatılması lazım. Akşamdan sabaha yasalar değişmemeli ki hukuksal açıdan güvende hissetsin” dedi.