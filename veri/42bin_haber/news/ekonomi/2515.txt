İMKB'ye doğudan batıdan satış baskısı
ABD'de parasal genişlemenin sonuna gelindiği, Asya'da bir hedge fonun pozisyon kapattığı ve Çin'de konut satışlarına sınır getirildiğine yönelik haberler piyasaları vurdu. Asya ve Avrupa borsalarıyla birlikte İMKB de düşüş yaşanıyor.
Piyasalar, ABD ve Asya'dan gelen haberlerle sarsılıyor. Asya'da bugün riskli varlıklar, bir hedge fonunun emtiadaki büyük pozisyonlarını kapatmakta olduğuna ilişkin piyasada yer alan söylentilerin güveni sarsması ve ABD Merkez Bankası'nın (Fed) tahvil alım programını yavaşlatabileceği endişeleriyle kayıplarını artırdı. Ayrıca Çin'de konut piyasasına sınırlama getirileceği haberleri satışları artırırken, ABD ve Asya borsalarının ardından Avrupa borsaları da düşüşe geçti. Avrupa piyasalarında kayıplar yüzde 2'leri aşarken, yurt içinde de borsa satışlara yenilerek güne yüzde 1 düşüşle başladı. Fed'in dün açıklanan ocak ayına ilişkin toplantı tutanaklarında bazı üyelerin tahvil alımlarına dair endişelerini dile getirmesi ve bu konuda kapsamlı bir tartışma yaşanması, piyasalarda parasal genişlemenin sınırlandırılacağı ya da yıl sonunda sona erdirileceği spekülasyonlarına yol açtı. Fed tutanaklarıyla 
yaşanan bu olumsuz hava borsaları da tepetaklak ederken, İtalya borsasında kayıplar yüzde 2.32'ye, Belçika borsasında yüzde 1.7'ye, Alman borsasında yüzde 1.63'e, İspanya borsasında ise 1.59'a ulaştı. Asya piyasalarında ise Çin'de konut piyasasına sınırlama getirileceği haberleriyle Japonya Nikkei 225 endeksi günü yüzde 1.4 azalarak 11.309 puanla tamamladı.
Çin'de Şangay bileşik endeksi yüzde 3 azalarak 2.325,95 puandan, Güney Kore'de Kospi endeksi yüzde 0.5 azalarak 2.015 puandan kapandı.Hong Kong Hang Seng Endeksi yüzde 1.8 azalarak 22.887 puanda, Hindistan'da Sensex endeksi yüzde 1.2 azalarak 19.403,69 puanda seyrediyor.