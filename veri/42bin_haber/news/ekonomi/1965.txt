Trafik yoğunluğu 121 milyar dolara mal oldu
Teksas Ulaştırma Enstitüsü'nün ilk kez yayımladığı 2012 Kentsel Ulaşım Raporu, ABD'lilerin 2011 yılında trafikte toplam 5,5 milyar saat harcadığını, 10,7 milyar litre fazladan yakıt tüketmek zorunda kaldıklarını ortaya koydu.
Trafik yoğunluğu, ABD'lilerin hayatını olumsuz etkilemeye devam ediyor. Trafik sorununa ilişkin somut veriler elde etmeyi amaçlayan Teksas Ulaştırma Enstitüsü kapsamlı bir rapora imza attı. Enstitü tarafından 498 şehirde gerçekleştirilen araştırmaların sonuçları '2012 Kentsel Ulaşım Raporu' adı altında kamuoyuyla paylaşıldı.

Çarpıcı rakamların yer aldığı rapora göre, Amerikalı sürücüler 2011 yılında ortalama 59 saatlerini direksiyon başında geçirdi. Matematiksel olarak 20 dakika sürmesi gereken bir yolculuğun yoğun trafikte 1 saatte tamamlanabildiğine dikkati çekilen raporda, 2011 yılında Amerikalı sürücülerin trafik yoğunluğu nedeniyle fazladan 5,5 milyar saatlerini araç kullanarak geçirmek zorunda kaldıkları kaydedildi. Raporda ayrıca sürücülerin kaybettikleri fazladan zamanın yanısıra aynı dönemde toplam 10,9 milyar litre fazladan yakıt satın almak zorunda kaldıkları vurgulandı.

Rapora göre, trafik tıkanıklıklarının yol açtığı zaman ve yakıt maliyeti 1982 yılında 24 milyar dolar iken bu rakam 2000 yılında 94 milyar dolara, 2011 yılında da 121 milyar dolara ulaştı. Trafik yoğunluğunun gelecekte yol açacağı kayıplara ilişkin öngörülerin de yer aldığı rapora göre, 2020 yılında ABD'de trafik tıkanıklıkları nedeniyle 17 milyar litre fazladan yakıt tüketilecek. ABD'li sürücüler direksiyon başında fazladan 8,4 milyar saat geçirecek. Sözkonusu sorun nedeniyle ortaya çıkacak zaman ve yakıt maliyeti ise 2020 yılına gelindiğinde 199 milyar dolar olacak.

Şehirlerin nüfus yoğunluğu bakımından farklı gruplar altında incelendiği raporda, araç başına trafikte kaybedilen fazladan zaman sıralamasında ilk sırayı 67 saat ile Washington aldı. Sıralamada New York 59 saatle, 61'er saatlik ortalamayla ikinciliği paylaşan Los Angeles ve San Fransisco'dan sonra dördüncü olarak yer aldı.