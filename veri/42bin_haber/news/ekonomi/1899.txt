Beyaz ekmekte de vitamin bolca var
Gıda, Tarım ve Hayvancılık Bakanlığı Gıda ve Kontrol Genel Müdür Yardımcısı Ahmet Kavak, vitaminlerin sadece ekmekten karşılanmasının bilimsel olarak mümkün olmadığını belirtti.
Kavak, sözlerini şöyle sürdürdü: Beyaz ekmeğin vitamin ihtiyacını karşılamadığı için takviyelere yönelme olduğu yönündeki iddialar gerçek dışı. Bunun için çok ciddi araştırmalar yapmak lazım. Tam buğday ekmeğindeki lifler diğerine göre biraz daha fazladır. O nedenle daha tok tutar, besleyicidir. 
BEYAZDA LİF DAHA AZ 
Türkiye Fırıncılar Federasyonu Başkanı Halil İbrahim Balcı ise beyaz ekmekte de, tam buğday ekmeğinde de B1, B3 ve B6 vitaminlerinin bulunduğunu ancak tam buğday ekmeğinde beyaz ekmekten fazla kepek bulunduğunu söyledi. Balcı, Bu iki ekmek de sinir sistemini besliyor. Beyaz ekmekte lif daha az. Tam buğday ekmeği kana geç karışıyor, bu nedenle de daha uzun süre tokluk hissi veriyor. Kepek oranı yüksek olduğu için tam buğday ekmeği daha faydalı. Tam buğday ekmeği sindirim sistemini daha iyi çalıştırıyor. Diyabet riskini azaltıyor. Bağırsak kanserini önleyici rol oyuyor.  Tam buğday ekmeği tüketilmesini tavsiye eden Başbakan Recep Tayyip Erdoğanı desteklediklerini de ifade eden Balcı, insan sağlığı açısından tam buğday ekmeğinin daha faydalı olduğunu kaydetti.