Volkswagen nazlanırsa nazlansın!
Volkswagen nazlanadursun birçok Alman firma yatırım için Türkiye'nin kapısında. Anadolu Grubu, bir Alman firmayla 2 milyar dolarlık enerji yatırımı yapacak. Deutche Bank da Türkiye'de bankacılık sektörüne girme arzusunda.
ALMANYA Başbakanı Angela Merkel'in iki günlük Türkiye ziyaretiyle birlikte Alman firmaların Türkiye'deki yatırım istekleri de gündeme geldi. Birçok Alman firma Türkiye'de yatırım için kolları sıvadı. Bir Alman firma Anadolu Grubu'yla 2 milyar dolarlık enerji yatırımına hazırlanırken, bankacılık devi Deutche Bank da 'Türkiye'de bankacılık yapmak' istiyor. Ekonomi Bakanı Zafer Çağlayan, dün gerçekleşen Türk-Alman CEO Forumu'nda enerji başta olmak üzere önemli yatırım alanlarının gündeme geldiğini, somut adım olarak Anadolu Grubu'nun bir Alman firmasıyla enerji alanında yapması beklenen 2 milyar dolarlık yatırımı örnek verebileceğini söyledi. Toplantının ardından gazetecilerin sorularını yanıtlayan Çağlayan "Aslında bu forumda Tuncay Özilhan'ın firmasının bir Alman firmasıyla enerjiyle ilgili yaklaşık 2 milyar dolarlık bir anlaşması söz konusuydu; ama toplantının akışından, Merkel'in programından dolayı herhalde, (açıklanması) yetişmedi" dedi. Almanya Başbakan'ı Angela Merkel'in Türkiye ziyareti sebebiyle düzenlenen CEO Forumuna, Türk tarafından aralarında Koç Holding, Borusan, Tusaş, Doğuş, IC İçtaş, Boydak Holding, Boyner, Doğan Holding, Sabancı Holding, Polat Enerji'nin de olduğu 16 şirket yöneticisi; Almanya tarafından ise aralarında Siemens, e.ON, EnBW, Lufthansa, Hitachi Power Europe, Alba, Hoffmann, Deutche Bank, Fraport ve Airbus Operations'ın da olduğu 16 şirket yöneticisi katıldı. 

Bankacılık devi Türkiye'yi istiyor
Çağlayan toplantıda, özellikle beş firmadan, enerji ve müşterek işbirliği alanlarında önemli bilgilerin verildiğini belirtti. Toplantıda finans sektörüne yönelik olarak, Deutche Bank'ın söz aldığını kaydeden Çağlayan, "Deutche Bank, 'biz Türkiye'de bankacılık sektörüne kesinlikle girmek istiyoruz' dedi. Türkiye'nin şu anda bankacılık sektöründe gelmiş olduğu yeri ve önemi bizzat CEO ifade etti ve 'daha evvel Türkiye'de yoğun gayretler sarfettik; ancak Türkiye'de kesinlikle sektöre girmek istiyoruz' dedi. Ne şekilde girecekleriyle ilgili herhangi somut bir şey söylemediler; ama ben size banka satın almaktan bankacılık lisansı almaya kadar opsiyonlarının olduğunu söylüyorum" diye konuştu. Türkiye'de bireysel bankacılık alanında faaliyet göstermeyen Deutche Bank, 1987 yılından beri kurumsal bankacılık hizmeti sunuyor. 

Volkswagen'le görüşmeye gideceğim
Otomotiv sektörüne yönelik yeni teşviklerin yürürlüğe girmesinin ardından, Türkiye'de en fazla satış yapan firma olmasına rağmen Türkiye'de üretimi olmayan Volkswagen'e yönelik yaptığı yatırım çağrısının Merkel ziyaretinde de gündeme geldiğini kaydeden Çağlayan, "Başbakanımızla Merkel arasında bu konu konuşuldu ve bu konuda Sayın Merkel de Volkswagen'in Türkiye'de böyle bir yatırım yapmasından memnun olacaklarını ifade etmişler. Bana iletilen nota göre Başbakanımıza 'kötü bir niyet yok' demişler. Beni kastederek, "isterse Sayın Bakan yetkililerle görüşebilir" demişler" dedi. "Volkswagen Türkiye'ye gelir, gelmez; kendi bileceği iş ama bildiğiniz gibi dünyanın en büyük otomotiv şirketlerine, yan sanayi şirketlerine mektup yolladım. (Doğuş Holding Yönetim Kurulu Başkanı) Ferit Şahenk'i de yanıma alacağım, kısa bir süre içinde Volkswagen ile görüşeceğiz. Yapar veya yapmaz kendi bilecekleri iş" diye konuştu. Geçen yıl gündeme gelen, Lufthansa'nın ile stratejik işbirliğine girmesi konusu ile ilgili bir soruya da Çağlayan, "THY yönetimi bu toplantıda yoktu; Lufthansa konusunda benim bilgim dahilinde bir gelişme yok. Lufthansa, THY'nin yönetim başarı ve becerisini önüne alarak içinde bulunduğu darboğazı aşma noktasında işbirliği planlıyor. Lufthansa bugün buradaydı; ama bu toplantıda herhangi bir görüşme olmadı" yanıtını verdi.