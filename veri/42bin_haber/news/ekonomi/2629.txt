Microsoft Fatih ve Ar-Geye geliyor
Microsoftun CEOsu Ballmer ile Ankarada görüşen Sanayi Bakanı Ergün, dünya devinin Fatih Projesinde yer alma konusunda çok istekli olduğunu söyledi.

BİLİM, Sanayi ve Teknoloji Bakanı Nihat Ergün, Microsoft’un Fatih Projesi’nin içerisinde yer alma konusunda çok istekli olduğunu belirterek, “Kendileri üretimle ilgili yerel ortaklarla, çözüm ortaklarıyla işbirliği yapabileceklerini ifade ettiler. Ayrıca Türkiye’de Ar-Ge merkezi kurma kararlılığı içinde olduklarını da vurguladılar” dedi. Ergün, cuma akşam saatlerinde Başbakan Recep Tayyip Erdoğan tarafından kabul edilen Microsoft’un CEO’su Steve Ballmer ile dün Bakanlıkta bir araya geldi. 40 dakika süren görüşmeye ilişkin bilgi veren Bakan Ergün, Microsoft’un Fatih Projesi ile baştan beri ilgilendiğini söyledi. Fatih Projesi’nin uluslararası işbirliklerine açık bir proje olduğunun altını çizen Ergün, Türkiye’nin bu konuda uluslararası deneyimlerden de yararlanmak istediğini kaydetti. Microsoft’un da deneyimlerinin önemli olduğunu belirten Ergün, şunları söyledi: 
Yerel ortakla işbirliği olabilir 
“Ama şartlar da belli. Tabletlerle ilgili Türkiye’de üretim yapılması ve bu sektörün geliştirilmesi için bir Ar-Ge merkezi kurulması. Aplikasyonların geliştirilmesi için açık kaynak kodlu yazılımlar olması da çok önemli. Bu koşulları dikkate alarak, Microsoft’un da işin içinde yer alması mümkün. Zaten kendileri de hem üretim konusunda hem yazılım konusunda yerel ortaklarla işbirliği yapabileceklerini söylediler. Türkiye’de Ar-Ge merkezi kurma kararlılığı içinde olduklarını ifade ettiler.”