Elmas tüketimi patlayacak
Bain& Company'nin Antwerp Dünya Pırlanta Merkezi (AWDC) işbirliği ile hazırladığı "Küresel Pırlanta Endüstri Raporu"na göre, 2011 yılında 15,6 milyar dolar olan elmas tüketimi 2020'de 26,1 milyar ABD doları seviyesine erişecek. Bu artışta büyüyen Çin ve Hindistan orta sınıfının pırlanta tüketiminin önemli rol oynayacağı ifade ediliyor.
Rapor, sekiz ayrı ülkeden 5 binden fazla tüketicinin yer aldığı geniş kapsamlı bir anketin sonuçlarını ve dünyanın en büyük pırlanta pazarları olan ABD, Çin ve Hindistan'la ilgili analizleri içeriyor.  
Pırlantada en büyük pazar Amerika 
ABD, halen dünyanın açık arayla en büyük pırlanta pazarı konumunda bulunuyor. 27 milyar dolar düzeyindeki elmas pazarı ile Çin ve Hindistan'ı neredeyse üçe katlıyor. Çin, 9 milyar dolara yaklaşan yıllık satışı ile dünyanın en büyük ikinci pırlanta pazarı haline gelmiş durumda. Dünyanın ilk elmas madenlerine sahip olan, pırlanta kesimi ve parlatmasında bir merkez haline gelen Hindistan'ın yıllık satışı ise 8,5 milyar dolara yaklaştı ve hızla büyümeye de devam ediyor.  
Yüzde 60 artış bekleniyor 
Küresel Pırlanta Endüstri Raporuna göre, 2020 itibarı ile Çin ve Hindistan'ın büyüyen orta kesiminin taleplerinin artması sonucunda dünya pırlanta tüketiminin yüzde 60'ın üzerinde artış göstereceği tahmin ediliyor. Rapora göre Çin ve Hindistan'ın toplam tüketiminin 2020 yılına gelindiğinde dünyanın toplam tüketiminin yüzde 36'sını oluşturacağı öngörülüyor. Toplam ham elmas tüketiminin ise 2011 seviyesine göre yılda yüzde 5.9 artış göstererek 2020'de 26.1 milyar dolara ulaşması bekleniyor. Çin ve Hindistan'ın 2011 ve 2020 arasında pırlanta talebindeki artışın yarısından sorumlu olacağı tahmin ediliyor. 
Bain Istanbul Ortağı Serhan Nadir, Türk elmas müşteri dinamiklerinin Hindistanla yakın benzerlik gösterdiğini belirterek şunları söyledi:  
"Pırlanta, Avrupada genelde lüks markaların zincir mağazalarından satın alınırken, Türkiyede hala Hindistanda olduğu gibi aile kuyumcusundan alınıyor. Türk müşterisini Hintlilerden ayıran fark ise, pırlantaya hala altın gibi bir yatırım aracı olarak değil, keyif için takılan bir aksesuar gözüyle bakılması. Son on yılda eğitim seviyesinin artması ve global oyuncuların pazardaki agresif tanıtım aktivitelerinin de etkisiyle, Türk müşteriler de yüzde 20-30 fark vererek marka ürünleri tercih etmeye başlıyor. Yeni düzende artık pahalı ve tek taş pırlanta almak yerine günlük kullanıma daha uygun, pahadan çok tasarımıyla öne çıkan fiyat açısından ulaşılabilir ürünler tercih ediliyor. 
 