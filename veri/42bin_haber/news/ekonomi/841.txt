Yılbaşı öncesi içki denetimleri artırıldı
Yıl boyunca alkollü içkiye yönelik 22 bin denetim yapan Gıda Tarım ve Hayvancılık Bakanlığı, bunların bin 821'ini son 10 günde gerçekleştirdi. Denetimlerde sahte içkiye rastlanmazken, uygun olmayan şartlarda satış yapan 215 işletmeye ceza kesildi. Bakanlıktan yapılan yazılı açıklamaya göre, sahte içki konusunda il müdürlükleri uyarıldı, başta turizm bölgeleri ve büyük şehirler olmak üzere ülke genelinde sahte içki denetimi yapıldı.

Denetimler sırasında kontrol görevlilerince şüphe duyulan alkollü içkilerden numuneler alınarak analiz için yetkili laboratuvara gönderildi. 

Yıl boyu yapılan denetimlerde alkollü içki üretimi gerçekleştiren 34 işletme ile alkollü içki satışı gerçekleştiren otel, dinlenme tesisi, gazino ve birahanelere toplam 181 yasal işlem uygulandı.

Bu yıl alkollü içki üretimi, satışı ve toplu tüketimi yapılan işyerlerine yönelik denetimlerini artıran bakanlık, 2011'de 15 bin 560 olan denetim sayısını yüzde 43 artışla 22 bin 340'a çıkardı.

4 bin 659 denetim elemanı görev yapacak

Bakanlık, yılbaşı gecesinde de 4 bin 659 denetim elemanıyla içki satış yerlerinde denetime devam edecek.

Yurt dışından içki girişlerinin daha sıkı kontrolü için "alkollü içkiler için ihtisas gümrükleri" doğrultusunda uygulamalar devam ediyor. 

Sahte ve Kaçak İçki Eylem Planı Taslağı'nı ilgili kurumların görüşüne sunarak revize eden Bakanlık, alkollü içki üreten yerlerin kayıtlarını Gıda Güvenliği Bilgi Sistemi'nde güncelleyerek yapılan tüm işlemlerin dijital ortamında takibe aldı. 

Sahte içki nasıl anlaşılır?

İçkinin sahte olduğu, renginden ya da kokusundan değil etiket bilgilerinden anlaşılıyor.

İçki şişesinin üzerinde Bakanlık onaylı kayıt numarası olup olmadığının kontrol edilmesi gerekiyor. Ambalaj üzerinde TAPDK bandrolü bulunması gerekiyor.

İçkilerin orijinal ambalajında olup olmadığına bakılıp, tüketim öncesi içkinin göz önünde açılması sağlanmalı. 

Şüphelenilen durumlarda, 174 Alo Gıda Hattı aranabilir.