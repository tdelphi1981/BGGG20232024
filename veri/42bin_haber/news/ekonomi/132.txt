Nar üreticileri bu yıl umduğunu bulamadı
Türkiye'nin önemli nar üretim merkezi Tarsus ilçesinde, Suriye'deki olaylar ve İran'ın talepte bulunmaması nedeniyle bu yılki rekoltenin yüzde 30'unun dalında kaldığı bildirildi.
Tarsus Ziraat Odası Başkanı Ali Ergezer, yaptığı açıklamada, 1,5 milyon ton olan dünya nar üretiminde ilk sırayı 600 bin tonla İran'ın aldığını, bu ülkeyi ise 350 bin tonla Türkiye'nin takip ettiğini söyledi. 
Türkiye'deki üretimin 200 bin tonunun ise Tarsus yöresinde gerçekleştiğini belirten Ergezer, nar ekim alanının 100 bin dekarın üzerine çıktığını, dekar başına ise 50 ağaç düştüğünü ifade etti. 
Nara olan talebi karşılamak ve yöredeki üreticilerin ekonomik refahını yükseltmek amacıyla 2008 yılında belirlenen 2013 yılına kadar 100 bin dönüm nar üretim alanı genişletme hedefinin şimdiden aşıldığını vurgulayan Ergezer, 2005 yılında 30 bin ton olan yıllık rekolte, yıllar itibariyle artarak 200 bin tona kadar yükseldi. Nar bahçelerinde 5 milyondan fazlası meyve veren ağaç olmak üzere toplam 6 milyon ağaç var. Ürünlerimiz iç piyasa talebini karşılarken, önemli bölümü de ihraç ediliyor dedi. 
Geçen yıl hicaz türü narın 97 bin tonunun Rusya'nın yanı sıra Almanya, Fransa ve bazı Avrupa ülkeleri ile Arap ülkelerine ihraç edildiğini bildiren Ergezer, ancak bu yıl sıkıntı yaşandığını kaydetti. 
İhracat olmayınca fiyatlar düştü

Özellikle Suriye'deki olaylar ve İran'ın ithalat yapmaması sonucu Tarsus'tan nar ihracatı yapılamadığını belirten Ergezer, bazı hastalıklar nedeniyle de üretim miktarının düştüğünü belirtti. 
Talep olmaması nedeniyle narın fiyatının düştüğünü vurgulayan Ergezer, şöyle devam etti:
Hasadı eylül ayında başlayan nar rekoltesi beklediğimiz gibi olmadı. İhracat da olmayınca 1 lira olmasını beklediğimiz narın kilogram fiyatı 30 kuruşa kadar düştü. Suriye'deki olaylar nedeniyle kara yoluyla ihracat yapılamıyor. Çünkü bu ülkeye ve bu ülkeyi transit kullanarak diğer ülkelere geçiş yapılamıyor. Irak'ta da benzer durum var. İhracatçılar (bize geçecek yol bul malının hepsini satalım) diyor ama olmuyor. Pahalı olduğu için hava yolu ile ihracat da yapılamıyor. İran ise kendi bağlantılarını korumak için nar ithal etmek zorunda, ama adeta Türkiye'ye ambargo uyguluyor. AB ülkeleri de belli bir oranda ithalat yapıyor. Böyle olunca 1 liradan aşağı olmayacağını beklediğimiz ürünün kilosu 30 kuruşa kadar düştü. Talep olmayınca ürünün yüzde 30'u ise dalında kaldı ve yer yer çatlamaya başladı. 
Ali Ergezer, benzer sıkıntıların gelecek yıl yaşanmaması için Tarsus Ziraat Odası olarak yeni pazarlar bulma konusunda çalışmalar yaptıklarını sözlerine ekledi.