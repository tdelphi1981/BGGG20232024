İDO'ya ilk rakip 2 gün sonra denizde
Bursa Büyükşehir Belediyesi'nce Bursaİstanbul arasında deniz ulaşımının sağlanması amacıyla kurulan Bursa Deniz Otobüsleri İşletmesi'nin (BUDO) kiraladığı Conkbayırı adlı deniz otobüsü, Mudanya İskelesi'ne geldi.
Büyükşehir Belediye Başkanı Recep Altepe, 24 Ocak'ta Mudanya ile İstanbul'un Kabataş İskelesi arasında başlayacak ilk seferde kullanılacak deniz otobüsünde inceleme yaptı. 
Altepe, Mudanya'da yaptığı açıklamada, deniz taşıtlarının çoğaldığını, toplam gemi sayılarının 4 olacağını belirtti. Bu konuda söylediklerini hayata geçirdiklerini ifade eden Altepe, Bursa halkımız ve İstanbullu dostlarımızın yoğun talebi doğrultusunda deniz otobüsü seferlerimizi başlayacağımızı belirtmiştik. Başlangıçta bunun 'blöf olduğu' söylenildi, ama bunun gerçek olduğunu gösterdik dedi. 
Hüdavendigar, Yıldırım Beyazıt ve Nilüfer Hatun gemilerinin kendi malları olduğunu, Conkbayırı'nı ise kiraladıklarını belirten Altepe, Bu işe ne kadar önem verdiğimizi gösterdik. İstanbul-Bursa arasında başlatacağımız seferler devam edecek. Hedefimiz kaliteli hizmet, istikrarlı ve itinalı şekilde halkımızın taşınmasıdır. Hizmette kaliteyi yakalamak istiyoruz. Mudanya-Bursa-Kabataş arasındaki seferlerimizin Bursa ve Mudanya'ya büyük katkısı olacak diye konuştu. 
Altepe, geminin içindeki hizmetin de ucuz ve kaliteli olacağını belirterek, ileride, özellikle yaz aylarındaki talebe göre yeni gemi alımlarıyla deniz otobüsü filosunun sayısını artırabileceklerini bildirdi.