Atatürk Havalimanı Madrid ve Amsterdam'ı geçmek üzere
İngiltere'nin saygın gazetelerinden Financial Times, "İstanbul Atatürk Havalimanı, Avrupa'daki diğer büyük merkezlerin rakip dahi olamayacağı bir hızla büyüyüyor" diye yazdı. Gazete, havayoluyla seyahat ve Türkiye'nin dünyadaki yeriyle ilgili açıklanan yeni rakamların çarpıcı olduğunu vurguladı.

Haberde, geçtiğimiz yıl kapılarından 44 milyon yolcunun geçtiği Atatürk Havalimanı'nın artık Avrupa kıtasının altıncı büyük havalimanı olduğu ve Uluslararası Avrupa Havalimanları Konseyi'nin (ACI Europe) aylık verilerine bakıldığında, Atatürk Havalimanı'nın yakında Madrid ve hemen arkasından da Amsterdam'ı geçeceği belirtildi.

Haberde, Atatürk Havalimanı'nın da geçtiğimiz yıl toplam yolcu sayısının 2011'e kıyasla yüzde 20, 2010'a kıyasla da yüzde 40 arttığı belirtildi.

Sadece Moskova'nın bu büyüme oranının yarısına yaklaşabildiği vurgulandı.

Gazete, bu arada, İstanbul'un ikinci havaalanı Sabiha Gökçen'in de geçtiğimiz yıl 15 milyon yolcu ve yüzde 8.4 oranında büyümeyle Avrupa kıtasının ikinci sıradaki havaalanları arasında en hızlı büyüyen havaalanı olduğunu belirtti.

İstanbul'un havalimanları ile Avrupa arasındaki bu tezat durumun ACI Europe tarafından Avrupa'nın diğer ülkelerindeki "endişe verici gerileme" olarak tanımlandığını belirten gazete,  Atatürk Havalimanı'ndaki büyümenin sık sık gecikmeler yaşanması ve kapıya rahatsız otobüs yolculukları gibi sonuçlarının da bulunduğunu ve tüm bunların Karadeniz kıyılarında dünyanın en büyük havalimanlarından birini inşa etmek için ihale açacağını duyuran hükümet için gerekçe oluşturduğunu yazdı.