'Türk malı' imajı güçlendirilecek
Ekonomi Bakanı Zafer Çağlayan, Teknik Düzenlemeler Rejimi Kararı'nı gözden geçirerek Türk malı imajını koruyacak önemli bir düzenleme yaptıklarını belirterek, Rejim Kararı'nda getirilen en önemli yeniliğin; tarım ve gıda ürünlerinin ihracatında rutin veya risk analizi bazında yapılan denetimlere ilave olarak gerektiğinde tedbir alınmasına ve müeyyide uygulanmasına imkan tanınması olduğunu bildirdi.
Çağlayan, yaptığı yazılı açıklamada, Resmi Gazete'nin bugünkü sayısında yayımlanan Teknik Düzenlemeler Rejimi Kararına ilişkin değerlendirmelerde bulundu.
Teknik Düzenlemeler Rejimi Kararı'nın gözden geçirilerek yeniden yayınlandığını belirten Çağlayan, 1990'ların ortasında Dünya Ticaret Örgütü'nün ve Türkiye ile Avrupa Birliği (AB) arasında Gümrük Birliği'nin kurulması üzerine 1995 yılında Bakanlar Kurulu Kararı olarak çıkarılan ve 2005 yılında revize edilen Rejim Kararı'nın, geçen zaman zarfında gerek Türkiye'de gerek dünyada ve AB'de kaydedilen gelişmeleri yansıtacak biçimde yenilendiğini ifade etti. 
Çağlayan, şunları kaydetti:
Söz konusu çerçeve mevzuat, ithalat aşamasında CE işaretine tabi oyuncaklar, cep telefonları, güneş gözlüğü, tıbbi cihazlar gibi ürünlerin yanı sıra ayakkabılar gibi diğer tüketici ürünleri, gıda ve tarım ürünleri, yemler, zirai ilaçlar, ilaçlar ve psikotrop maddeler, metal hurdalar, atıklar, kimyasallar, katı yakıtlar (taşkömürü, linyit), asansörler ve makineler gibi sanayi ürünlerine kadar geniş bir ürün grubunun insan sağlığı ve güvenliği, tüketicinin ve çevrenin korunması bakımından denetlenmesini sağlamak, ithalat denetimlerinde uygulanacak mevzuatın uluslararası ticari kurallara uygunluğunu gözetmek, mevzuatına uygun veya güvenli olmayan ithal ürünlerden kaynaklanan haksız rekabeti ve yanıltıcı uygulamaları engellemek, tüketiciyi koruyucu tedbirler almak ve ihraç edilecek yaş meyve ve sebze ürünlerini denetleyerek ihraç ürünlerimizin dış pazarlarda rekabet gücüne ve itibarına katkıda bulunacaktır. 
Türk Malı imajını bozanlara müeyyide uygulanacak

Dünyanın 241 ülke/gümrük bölgesine Türk malının ihraç edildiğine değinen Çağlayan, 2023 yılında 500 milyar dolar mal ihracatı hedefine ulaşmak için ihracatçılarla, iş adamlarıyla, sanayicilerle ellerinde çanta, ülke ülke dolaştıklarını bildirdi. 
Ticaret müşavirlerinin sayısını artırdıklarını ve yeni ticaret müşavirlikleri ihdas ettiklerini anlatan Çağlayan, şöyle devam etti:
Yeni pazarlar buluyor, bulundukları pazarlardaki konumlarını güçlendirmek için yoğun bir şekilde çalışıyoruz. İhracatçılarımızın önündeki engelleri bir bir kaldırıyoruz. Binbir zorlukla elde edilen pazarlardaki konumumuzu korumak ve daha da güçlendirmek adına Teknik Düzenlemeler Rejimi Kararı'nı gözden geçirerek Türk Malı İmajını koruyacak önemli bir düzenleme yaptık. Rejim Kararı'nda getirilen en önemli yenilik; tarım ve gıda ürünlerinin ihracatında rutin veya risk analizi bazında yapılan denetimlere ilave olarak gerektiğinde tedbir alınmasına ve müeyyide uygulanmasına imkan tanınmasıdır. 
İhracata konu tarım ve gıda ürünlerinin insan, hayvan veya bitki sağlığı ve yaşamı ile tüketicinin ve çevrenin korunması bakımından alıcı ülkede Türk mallarının itibarına veya ihracata zarar verdiğinin tespit edilmesi durumunda Bakanlığımızca, Gıda, Tarım ve Hayvancılık Bakanlığı ile işbirliği halinde ilgili firmalara müeyyide uygulanması mümkün olacaktır. Böylece, gerek büyük gayretler sonucu dışarıda elde edilen pazar payımızın gerekse Türkiye'nin ve Türk malı imajının korunması kolaylaşacak, kısa vadeli çıkarlar uğruna yapılan münferit uygulamalardan doğan zararların önüne geçilecektir. Düzenlemenin Türk malı imajının daha da güçlenmesine katkıda bulunacağına inanıyor, hayırlı olmasını temenni ediyorum.