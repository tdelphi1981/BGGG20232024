3.9 milyar dolarlık kritik onay
Özelleştirme Yüksek Kurulu; Boğaziçi, Gediz, Akdeniz ve Aras Elektrik Dağıtım'ın satışını onayladı.
Özelleştirme Yüksek Kurulu (ÖYK), Türkiye Elektrik Dağıtım A.Ş'nin (TEDAŞ) Boğaziçi Elektrik Dağıtım, Gediz Elektrik Dağıtım, Akdeniz Elektrik Dağıtım ve Aras Elektrik Dağıtım'daki hisselerinin özelleştirmesinde ihale sonuçlarını onayladı. Özelleştirme İdaresi Başkanlığı'nın bugünkü Resmi Gazete'de yer alan kararlarına göre, Boğaziçi Elektrik Dağıtım'ın 1.96 milyar dolar bedelle Cengiz-Kolin-Limak Ortak Girişim Grubu'na, Gediz Elektrik Dağıtım hisselerinin 1.23 milyar dolara Elsan-Tümaş-Karaçay Ortak Girişim Grubu'na, Akdeniz Elektrik Dağıtım hisselerinin 546 milyon dolara Cengiz-Kolin-Limak Ortak Girişim Grubu'na, Aras Elektrik Dağıtım hisselerinin ise 128.5 milyon dolara Kiler Alışveriş'e satışını onayladı. 

Şartlara uyulmazsa iptal olur

İhaleler sonucunda en yüksek teklifi veren şirketlerin sözleşme imzalamaması ve gerekli şartları yerine getirmemesi halinde; Boğaziçi Elektrik Dağıtım 1.95 milyar dolar, Gediz Elektrik Dağıtım A.Ş 1.20 milyar dolarla en yüksek ikinci teklifleri veren Park Holding A.Ş'ye, Akdeniz Elektrik Dağıtım A.Ş. 543 milyon dolar bedelle en yüksek ikinci teklifi veren GEN-PA Telekomünikasyon ve İletişim Hizmetleri A.Ş'ye satılacak. Aras Elektrik Dağıtım A.Ş. hisselerini almaya hak kazanan Kiler Alışveriş Hizmetleri Gıda Sanayi A.Ş'nin sözleşme imzalamaması veya gerekli şartları yerine getirmemesi halinde ihale iptal edilecek.