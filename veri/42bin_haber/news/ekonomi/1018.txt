Bakandan 4G açıklaması
Bakan Yıldırım, 4G ihalesinde, 3G'de uyguladıkları politikaya devam edeceklerini belirterek, 3G ile işler tıkandığı noktada, 4G'yi devreye sokacaklarını söyledi 
 Ulaştırma, Denizcilik ve Haberleşme Bakanı Binali Yıldırım, TBD, TESİD, TÜTED, TÜBİDER, YASAD'ın da aralarında bulunduğu Bilişim Sektörü Sivil Toplum Kuruluşları temsilcilerini kabulünün ardından basın mensuplarının sorularını yanıtladı.
 
 RTÜK'ün karasal yayına geçmesi nedeniyle boşalan UHF 790-862 megahertz bandının BTK'ya devrini "geç kalınmış ancak önemli bir karar" olarak değerlendiren Yıldırım, "Biz o bandı, hangi takvimde nasıl kullanacağımız konusunda henüz bir karar vermedik" dedi.
 
 4G ihalesinin ne zaman yapılacağının sorulması üzerine Bakan Yıldırım, teknoloji bir noktaya geldikten sonra 3G ile de işler tıkandığı noktada, bu teknolojiyi devreye sokacaklarını söyledi.
 
 Bu frekanslardan ve bantlardan kamuya büyük kaynak temin etme hedeflerinin olmadığını kaydeden Yıldırım, ''Bunu yaptığınız zaman sektörün gelişmesinin önünü tıkarsınız. Burada dengeyi gözetmemiz lazım. Kamu bir kaynak kullandırıyor, buna bedel alması gerekir ama bu bedeli ne kadar yüksek tutarsınız o getirdiğiniz teknolojinin yayılması, alt yapısının oluşturulması, vatandaşa yaygın bir şekilde hizmetin verilmesini o kadar geciktiriyorsunuz. Biz ağırlıklı olarak bu frekanslardan büyük servetler elde etme yanlışlığına geçmişte de düşmedik bunda da düşmeyeceğiz. İstiyoruz ki karar verdiğimiz, başlattığımız anda 3G de olduğu gibi hızlı bir şekilde yayılsın. Bundan hem işletmeciler istifade etsin, ama ondan daha fazlası vatandaşımız çok kısa sürede bu teknolojik hizmete erişim makul fiyatlarla sağlanmış olsun. Hedefimiz bu'' şeklinde konuştu.