'Sakla samanı gelir zamanı'
 
 Türkiye Tarım Kredi Kooperatifleri Genel Müdürü Abdullah Kutlu, kooperatiflerince ithal edilen ilk parti samanın Erzurum’a geldiğini belirterek, "İhtiyacından fazla kimseye yem, saman vererek orada ikinci el piyasası oluşmasına da asla müsaade etmeyeceğiz. Çiftçimizin ihtiyacı ne kadarsa bu ihtiyacını peyderpey karşılayacağız" dedi.
 
 Kutlu, Palandöken Kayak Merkezi’ndeki bir otelde çiftçilerle bir araya geldiği toplantıda, ülke genelinde 2012 yılında kış mevsiminin yoğun kar yağışlı ve uzun sürmesi, yeterli yağışın düşmemesine bağlı olarak başlayan kuraklık neticesinde kaba yem sıkıntısı yaşandığını belirtti.
 
 Spekülatörlerin de bu durumu fırsat bilerek kaba yem fiyatlarının artmasına sebep olduğunu ifade eden Kutlu, "Kaba yem açığı vardır. Ancak söylendiği kadar, spekülatörlerin ağzında olduğu kadar da vahim bir durum yoktur. ’Erzurum’da 330 bin ton kaba yem açığı var’ diye söylendi. Biz 15-20 gündür talep topluyoruz. Bizim elimize gelen kaba yem talebi, saman talebi özellikle Erzurum bölgeye 5 il bağlı Erzurum, Kars, Ağrı, Iğdır ve Ardahan illeri, bu 5 ilimizdeki talep 2 bin ton" dedi.
 
 
 .
 Kutlu, ilk parti samanların Erzurum’a geldiğini ifade ederek, şunları kaydetti:
 
 "TIR'lar İstasyon Caddesi’nde bekliyor ve çiftçimize gönderilecek. Söz verdiğimiz gibi Ocak ayının 21’inde başlattık. Bu süreç devam edecek. Kimse endişe duymasın bu hayvanların aç kalmasına bizim gönlümüz razı olmaz. Türkiye’nin her yerinde talepleri karşılayacak tedbirimiz var. Mersin limanına Kıbrıs’tan, Pakistan’dan, İzmir limanına Bulgaristan’dan, Zonguldak ve Hopa limanına ise Ukrayna’dan, Gürcistan’dan talepler toplandı. Sözleşmeler imzalandı. İhtiyaç ne kadarsa sonuna kadar karşılayacağız. Nisan ayı sonuna kadar devam edecek. Mevsim uzarsa, ihtiyaç olursa yine devam edecek. Türkiye genelinde bu kadar spekülasyon yapılmasına rağmen 20 günde topladığımız talep 20 bin tondur. Bu kadar büyük bir açık yok ama varsa da karşılamaya hazırız."
 
 "İthal yemler çiftçiye 50 kuruştan verilecek"
 
 Kutlu, Gıda, Tarım ve Hayvancılık Bakanı Mehdi Eker ile bu sorunun çözümü noktasında işbirliği yaptıklarını anlatarak, Türkiye Tarım Kredi Kooperatifleri olarak çiftçiye maliyetine saman vermeye hazır olduklarını söyledi.
 
 Samanın hacminin fazla, ancak ağırlığının az olduğunu anlatan Kutlu, "Yurt dışından getirdiğinizde navlun fiyatları orada aldığınız fiyatın 3-4 katına çıkıyor. Şu anda biz Bulgaristan’dan bir gemi yükledik. 5 bin tonluk gemiye bin ton sığdırabildik. Bu nakliyedeki birim maliyetin 5 katına çıkması demektir. Yurt dışından getirilecek kaba yem oradan bedava alsanız bile burada çiftçimize ulaştığı takdirde çok yüksek fiyatlara mal oluyor" diye konuştu.
 Kutlu, Gıda Tarım ve Hayvancılık Bakanlığı ile yapılan görüşmelerin olumlu sonuçlandığını belirterek, şöyle devam etti:
 
 "Türkiye’nin her yerinde kaba yemi 50 kuruşa vereceğiz. Maliyet bunun üzerinde. 80 kuruşa mal edersek 30 kuruşunu Bakanlık karşılayacak. 90 kuruşa mal edersek 40 kuruşunu bakanlık karşılayacak, 60 kuruşa mal edersek 10 kuruşu bakanlık karşılayacak. Ama çiftçimiz, hayvancımız bu ürünü kaba yem ihtiyacını 50 kuruşa alacak. İhtiyacından fazla kimseye yem, saman vererek orada ikinci el piyasası oluşmasına da asla müsaade etmeyeceğiz. Çiftçimizin ihtiyacı ne kadarsa bu ihtiyacını peyderpey karşılayacağız."
 
 Çiftçileri Türkiye Tarım Kredi Kooperatifleri’ne ortak olmaları konusunda davet eden Kutlu, ortaklığın çitçinin menfaatine olduğunu söyledi.
 
 -Erzurum’daki besicilere ithal samanların dağıtımına başlandı-
 
 Kutlu, Hopa Limanı’ndan Erzurum’a ulaşan 8 kamyon samanı İstasyon Caddesi’nde çiftçilere dağıtılmasını izledi. Kutlu, Erzurum’a 20’şer tonluk 8 kamyonla yaklaşık 200 ton yem geldiğini belirterek, şunları kaydetti:
 
 "İlk saman teslimatlarını yapıyoruz. Hopa’dan geldi. Bu süreç devam edecek. Bugün Erzurum, Ağrı, Kars ve Ardahan illerine de bu şekilde samanlar gitti. Orada da çiftçilerimize veriliyor. Burada olduğu gibi İzmir’de de diğer bölgelerimizde de yem dağıtımına başladık. Hayvancılık yapan çiftçilerimiz merak etmesin, ihtiyaçlarınızı karşılayacağız. Ne kadar ihtiyacınız varsa bunu sonuna kadar karşılayacağız ve Türkiye’nin her yerinde 50 kuruşa verilecek. Spekülatörlere asla izin vermeyeceğiz. Çiftçimizin üzerinden haksız kazanç yapmak isteyen hiç kimseye de müsaade etmeyeceğiz. Mersin, İzmir, Hopa, Zonguldak limanında karayoluyla da geliyor. Kıbrıs’tan, Bulgaristan’dan, Ukrayna’dan, Gürcistan’dan Pakistan’dan bağlantılar yaptık. Tedbirler alınmıştır."
 
 AA