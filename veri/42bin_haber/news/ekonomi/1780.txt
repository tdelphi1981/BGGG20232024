Bank Asyadan kentsel dönüşüme finansman
Bank Asya ile Çevre ve Şehircilik Bakanlığı arasında kentsel dönüşüm projelerine finansman desteği verilmesi amacıyla protokol imzalandı. Yapılan anlaşma gereği Bank Asya, yasa kapsamında devletin sağlayacağı destekle kentsel dönüşüm kredisi kullanacak konut sahiplerine, avantajlı oranlarda finansman sağlayacak.
Çevre ve Şehircilik Bakanlığı Altyapı ve Kentsel Dönüşüm Hizmetleri Genel Müdürü Vedad Gürgen, Kentsel Dönüşüm Projesi bugün itibarıyla 310 bin kişiyi ilgilendiren bir proje haline geldi. 200'e yakın kuruluşun lisanslandırılmasıyla beraber riskli yapıların tespitine de başlandı. Halkımızın öncelikli olarak can güvenliğinin sağlanması amacıyla binalarının riskli olup olmadıklarını tespit etmeleri için Bakanlığımızca lisanslandırılan kuruluşlara müracaat etmelerini istiyoruz diye konuştu. 
Proje kapsamında finans kuruluşlarına olan ihtiyacın her geçen gün arttığına dikkat çeken Gürgen, Masrafsız bir krediden bahsediyoruz ve kredilerin konutlar için geri ödemesinde avantajlı bir oran sunuluyor. Bu çıkarılan kanun ve teşvikle halkımızın geleceğini sağlam temeller üzerine kurması artık çok daha kolay olacak" dedi. 
Bank Asya Ticari KOBİ Pazarlamadan Sorumlu Genel Müdür Yardımcısı Murat Demir de imzaladıkları bu protokolle yasa kapsamında devletin sağlayacağı yüzde 4 oranındaki destek ile müşterilerine avantajlı oranlarda finansman sağlamayı hedeflediklerini kaydetti.