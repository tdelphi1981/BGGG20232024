1500 liraya 300 bin işçi arıyor
 
   
 Türkiye’de 2001 ekonomik krizinin derinden etkilediği sektörlerden tekstil, yeniden yükselişe geçti. Ancak sektörün en önemli sorununu kalifiye işçi azlığı oluşturuyor. 
 Antalya Organize Sanayi Bölgesi’nde faaliyet gösteren RAL Tekstil Yönetim Kurulu Başkanı ve Antalya İhracatçılar Birliği Tekstil Sektörü Temsilcisi Ramazan Atılgan, 2001 ve 2008 krizlerinde tekstilin de çok büyük krizler yaşadığını hatırlatarak, 2011-2012 döneminde sektörün biraz toparlanmaya çalıştığını dile getirdi.  
 Tekstil ve hammaddeleri sektöründe Türkiye’nin 2012 ihracatının 27 milyar 202 milyon dolara ulaştığını belirten Ramazan Atılgan, iki önemli krizi atlatan sektörde bugün üretimdeki kalitenin de arttığını ifade etti. 
 Sektörün en önemli sorunlarının başında kalifiye eleman sıkıntısı olduğunu vurgulayan Atılgan, "Antalya’da sektör olarak toplamda 300’e yakın, Türkiye genelinde 250- 300 bin dolayında eleman ihtiyacı var" dedi. Tektil fabrikalarında çalıştırılan işçilerin aylık ücretinin, sigorta, yemek, servis gibi giderlerin haricinde, 1000-1500 lira arasında olduğuna değinen Atılgan, "Ancak işçi bulamıyoruz, herkes işçi arıyor" dedi. 
 ’BİZ İŞÇİ BULAMIYORUZ’ 
 Ekonomik kriz dönemlerinde yaşanan fabrikaların kapanması, işçi çıkartma gibi olayların sektörde çalışan açısından güven kaybına neden olduğunu anlatan Ramazan Atılgan, "Bugün Türkiye’de binlerce işsiz varken, biz işçi bulamıyoruz" diye konuştu. 
 Türkiye’de tekstil sektörünün geri kaldığı konulardan birinin de fason üretimi olduğunu kaydeden Atılgan, "Kendi markalarımızı geliştirir ve dünya markalarına dönüşebilirsek veya satın alabilirsek daha büyük zincirler oluşur ve Türkiye daha çok kazanır" dedi. 
 ÇİN’DE İSYAN ÇIKABİLİR 
 Tekstilde en önemli rakiplerimizden biri olan Çin’de yakın bir zamanda isyan çıkacağını da öne süren Ramazan Atılgan, bu ülkede insanların 50- 100 dolar gibi ücretlere çalıştırılmasından dolayı, haklarını korumak için olaylar meydana geleceğinin göz önünde bulundurulduğunu dile getirdi.  
 Çin’deki insanların artık 30- 50 dolara yaşamak, çalışmak istemediklerini dile getiren Ramazan Atılgan, "Haklarını almak istiyorlar ve bu açıdan maliyetler yükselecektir. Çin’de bir karışıklık olursa Türkiye’nin bir takım olaylara hazırlıklı olması lazım, üretimini artırması lazım. Talepler artacaktır. 
 Türkiye 2013-2014’te dünyada yıldızı parlayan bir ülke olacak ve 200 milyar dolarları hedefleyeceğini umuyorum" diye konuştu. 
 DHA