SGK'da yeni dönem gelecek hafta başlayacak
Sosyal Güvenlik Kurumu (SGK) Başkanı Fatih Acar, 3 büyük operatör şirketiyle sözleşme imzaladıklarını belirterek, 'Vatandaşlar 10 farklı konuda istediği bilgiyi 5502'ye mesaj atarak öğrenebilecek' dedi.
Acar, AA muhabirine yaptığı açıklamada, SGK'da SMS uygulamasının gelecek hafta başlayacağını açıkladı.

Projenin esas amacının vatandaşların kurumlara gelmeden istedikleri bilgiyi almalarını sağlamak olduğunu ifade eden Acar,'3 büyük operatör şirketiyle sözleşme imzaladık, vatandaşlar 10 farklı konuda istediği bilgiyi 5502'ye mesaj atarak öğrenebilecek. Uzun süredir üzerinde çalıştığımız bir projeydi. Çok şükür çalışmalarımızı tamamladık. 10 ayrı bilgiyi SMS kanalıyla vatandaşlarımız bizden 5502'ye mesaj atarak alabilir' diye konuştu.

En çok karşılaşılan sorulara SMS yoluyla cevap verileceğine dikkati çeken Acar, şöyle devam etti:

'Hizmet durumlarını öğrenebilirler, katılım paylarıyla ilgili kendi adlarına tahakkuk eden payları öğrenebilirler, emeklilik yaşını, ilk sigortalılığa giriş tarihini yazarak, ne zaman emekli olacakların öğrenebilirler. Kurumla alakalı 10 farklı bilgiyi vatandaşlarımız, artık SMS yoluyla öğrenebilecek.

Bu, gerçekten çok önemli bir hizmet. Alo 170 kayıt dışı ihbar hattını da hizmete açmıştık. Şu anda 300 kişi, vatandaşlarımızın her türlü sorunlarına cevap veriyor. SMS çalışması da bunun daha ilerisi. 5502 SGK'nın kuruluş kanunudur. Bu yüzden SMS numarası olarak bunu seçtik. SMS atarak vatandaşlarımız bilgilerine ulaşabilecek.'