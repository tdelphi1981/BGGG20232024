Pakmaya profesyonel pastacılığa el attı
Dünyanın sayılı ekmek mayası üreticilerinden olan Pakmaya, 2012'nin 3'üncü çeyreğinde tüketicilere yönelik "Pişirme Yardımcı Malzemeleri" pazarına girdi. Fransız Şef Jean Marc Serra'nın yaptığı lansman dikkat çekti.
Pakmaya, pastaneler, unlu mamül üreticileri, catering şirketleri, zincir mağazalara yönelik olarak "Profesyonel Pastacılık Ürün Grubu"nu sundu.  
Şirket, değişen tüketici talep ve beklentilerini karşılayacak ürünler geliştirmeyi hedefleyerek Ar-Ge ve inovasyon çalışmalarını hızlandırdı.   
Bu çalışmalar sonucunda geliştirilen "Profesyonel Pastacılık Ürün Grubu" sıvı ve toz şantiler, muffin ve browni gibi hazır kek miks toz ürünleri, çikolatalar, jöleler ve pişirme yardımcısı ürünlerinden oluşuyor.  
Pakmaya Satış ve Pazarlama Müdürü Eyüp Doruk yeni döneme ilişkin şunları söyledi: "Müşterilerimizin markamıza duyduğu güven ve bağlılık bize yeni ürün grupları yaratmak konusunda güç verdi. Bize inanan ve güvenen tüketicilerimize, mayada ortaya koyduğumuz uzmanlıktan beslenerek yepyeni ürünler sunmak üzere çalışmalarımıza hız verdik.  
Sonuç olarak ortaya önce pişirme yardımcıları ürün grubumuz çıktı ve şimdi de 20 bin civarında işletme ve 200 milyon TL üstünde bir ciro ile gıda sektöründe önemli bir segment olan Profesyonel Pastacılık alanında geliştirdiğimiz ürün grubumuzu sizlere sunmaktan büyük mutluluk duyuyoruz. Müşterilerimize kalite, karlılık ve hız artışı sağlayacak özel ürünler üretmek amacındayız. Sürdürülebilir büyüme politikamızla, 3 yıllık projeksiyonda pazardaki ilk 3 firma arasında olmayı hedefliyoruz. Ayrıca kuracağımız Pakmaya Pastacılık Eğitim Merkezi ile müşterilerimizin mesleki gelişimlerine katkı sağlayacağız."
 
 