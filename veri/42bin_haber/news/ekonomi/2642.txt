Yıldız: "Alınmayan gazların hepsi alınacak"
Enerji Bakanı Yıldız, "Önümüzdeki yılın sonuna kadar gerek İran'dan, gerekse Azerbaycan'dan şu ana kadar alınmayan gazların hepsi alınacak" dedi. Yıldız, Melikgazi Belediyesi Tiyatro Salonu'ndaki AK Parti İl Danışma Meclisi Toplantısı öncesi gazetecilerin sorularını yanıtladı.

Bir gazetecinin "Rusya, İran ve Azerbaycan'dan parası ödendiği halde alınmayan doğal gaz konusunda bir gelişme olup olmadığını" sorması üzerine Yıldız, şunları söyledi:

"Biliyorsunuz 2012'nin sonunda Rusya'dan 3.6 milyar metreküp civarında, daha önce alınmayan doğal gazın tamamını bitirdik ve sıfırladık. Sıra İran'da. Bu çok iyi bir gelişmedir. Önümüzdeki yılın sonuna kadar gerek İran'dan, gerekse Azerbaycan'dan şu ana kadar alınmayan doğal gazların hepsi alınacaktır.

Vatandaşımız şöyle bir endişe duymasın, bizim parasını ödeyip de dışarda almadığımız gaz var mıdır? Hayır 2014'ün sonuna kadar olmayacaktır. Rusya'da sıfırladık, İran'dan da geçtiğimiz yıl 500 milyon dolara yakın tahsilat yapmış olduk. Bunlar her birimiz için ve BOTAŞ için sevindirici gelişmelerdir."