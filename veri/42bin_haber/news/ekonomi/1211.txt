Bernanke: Borçlanma tavanı yükseltilmeli
ABD Merkez Bankası (FED) Başkanı Ben Bernanke, borçların ödenebilmesi için Kongre'nin borçlanma tavanını yükseltmesi gerektiğini söyledi. Bernanke, Michigan Üniversitesi'nde yaptığı konuşmada, Kongre'nin düzenli olarak borç tavanını yükseltmesi gerektiğini belirterek, "Bu, hükümete mevcut borçları ödeme imkanı sağlar. Borç tavanının yükseltilmesi yeni açık oluşturmaz, yeni harcama yapılacağı anlamına gelmez. Kongre'nin gerekli adımları atarak hükümetin borçları ödeyemeyeceği bir duruma gelmesini önlemesi gerekir" dedi.

Bernanke, borçlanma tavanının yükseltilmemesinin doğuracağı sonucu, bir ailenin tasarruf yapmak için kredi kartı borçlarını ödememe kararı almasına benzetti.

ABD ekonomisinin düzelmesini görmek istediğini dile getiren Bernanke, "Önümüzde çözülmesi gereken önemli sorunlar var. İşler bizim istediğimiz hızda olmasa da doğru yönde ilerliyor. Bu nedenle önümüzdeki birkaç yıldan, ihtiyatlı bir şekilde ümitliyim" diye konuştu.

Bernanke, tüketicilerin daha iyimser olduğunu ancak tatmin olmak için daha alınması gereken epey yol bulunduğunu da söyledi.