Limon üreticisinin yüzünü güldürüyor
Silifke ilçesinde bu yıl limon fiyatlarının yüksek olması üreticisinin yüzünü güldürüyor. Geçen yıl kilosu 30 kuruşa kadar düşen limon bu yıl dalında kilosu 80 kuruş ila 1 TL arasında satılıyor.
Silifke Ziraat Odası Meclis Başkanı Durhasan Akarca, yaptığı açıklamada, bu yıl fiyatların iyi olmasının üreticileri sevindirdiğini söyledi. 
Geçen yıl ilçe genelinde 20 bin dönüm araziden 80 bin ton limon hasadının yapıldığını ifade eden Akarca, bu yıl ise rekoltenin düşük olmasına karşın limonun ilk kez 80 kuruş ila 1 lira arasından alıcı bulduğunu, bu sayede limonun altın yılını yaşadığını vurguladı. 
Olumsuz hava koşulları nedeniyle çoğu bahçede yüzde 40'a varan bir rekolte düşüklüğü olduğunu belirten Akarca, kesimi yapılan limonların önemli bir bölümünün yatağa alınıp, daha sonra satılmasının planlandığına dikkati çekerek, şöyle devam etti: 
Yatağa alınan limon üreticisine daha fazla kazandırıyor. Çoğu üretici de bunu göz önünde bulundurarak, limonlarını tüccarlara satmak istemiyor. Kendi imkanlarıyla limonlarını kesip yatağa alan üreticiler, daha sonra satıp daha fazla para kazanmayı hesaplıyor. Yatağa alınan limonlar Kırobası köyündeki limon deposunda saklanacak ve fiyatların daha iyi olduğu dönemde de satılacak. İmkanı olmayan üreticiler ise limonunu dalında tüccarlara satıyor. 
Limonun para etmesinin üreticileri olduğu kadar işçileri de sevindirdiğini vurgulayan Akarca, Limon para etmediği zaman çalışan işçiler de ücretlerini zamanında alamıyordu. Ancak bu yıl fiyatlar iyi olduğu için bahçe sahipleri ve limon işi yapan tüccarlar çalıştırdıkları işçilere paralarını zamanında verebilecek diye konuştu.