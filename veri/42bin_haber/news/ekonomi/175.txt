"Bu bir varlık satışı değildir"
Enerji ve Tabii Kaynaklar Bakanı Taner Yıldız, Akdeniz Elektrik Dağıtım AŞ'nin özelleştirme ihalesiyle ilgili, ''Bu bir varlık satışı değildir. Fiyatın yüksek ya da düşük olduğunu şu an söyleyemeyiz. İncelemelerin ardından buna karar verilecektir'' dedi. Bakan Yıldız, Türkiye Odalar Borsalar Birliği (TOBB) tarafından Kayseri'de 16 derslikli fen lisesi inşa etmesine ilişkin protokolün TOBB İkiz Kuleler'deki imza törenine katıldı.

Törenin ardından basın mensuplarının sorularını yanıtlayan Yıldız, Akdeniz Elektrik Dağıtım AŞ'nin özelleştirilme ihalesinde en yüksek teklifin nasıl değerlendirdiğinin sorulması üzerine, şu yanıtı verdi:

"Elektrik dağıtım şirketlerinin özelleştirilmesiyle ilgili süreç devam ediyor. Akdeniz, Boğaziçi ve Gediz için özelleştirmeler söz konusu. Dağıtım hizmetlerini özelleştirmeye devam edeceğiz. Bunların tamamını 2013'ün ilk yarısında bitirmeyi hedefliyoruz.

Bir malın değeri ancak satıldığı ya da alındığı değerle ölçülür. Biz kamu olarak özel sektöre 'siz yüksek verdiniz' veya 'düşük verdiniz' diyemeyiz. Belli bir değerin üzerinde ihale sonuçlandı. Bu değerlendirilecektir. Özelleştirme İdaresi ve Maliye Bakanlığı ile yapacağımız değerlendirmenin ardından Başbakanımıza sunacağımız raporla bu süreç nihayet bulacak."

Bu özelleştirilmenin bir varlık satışı olmayacağını, 2036 yılına kadar işletmenin özel sektör eliyle yapılmasını kapsadığını vurgulayan Bakan Yıldız, Türkiye'de kayıp-kaçak oranlarının 2015 yılının sonuna kadar azaltılması için, hedeflenen oranların yakalanması için söz konusu özelleştirmelerin önemli aşama olduğunu söyledi.

Bakan Yıldız, ihalenin sonuçlarla ilgili bir hayal kırıklığı yaşayıp yaşamadığıyla ilgili soruya ise "Hayır bir hayal kırıklığı yaşamadım. Önceki teklifleri özel sektörün verip de arkasında duramadığı teklifler olarak görüyorum" dedi.

Özelleştirmelerde kamunun üzerine düşeni yerine getirdiğini, özel sektörün de verdiği tekliflerin arkasında durması gerektiğini ifade eden Yıldız, enerji sektörü olarak 2013 yılında verilen hedefleri fazlasıyla tutturacaklarını kaydetti.

En yüksek teklif 546 milyon dolar olmuştu

Türkiye Elektrik Dağıtım AŞ'ye (TEDAŞ) bağlı Akdeniz Elektrik Dağıtım AŞ'nin yüzde 100 oranındaki hissesinin dün yapılan özelleştirme ihalesinin nihai pazarlık görüşmesinde, en yüksek teklifi 546 milyon dolarla Cengiz-Kolin-Limak Ortak Girişim Grubu vermişti.