Yunanistan'da bir garip hırsızlık vakası
Yunanistan'da yaşanan hırsızlık vakaları pes dedirtiyor. İneği öldürmeden arka bacağını kesip kaçan aç hırsızların ardından şimdi de hırsızların yeni gözdesi sokaklardaki bakır ve bronz heykeller.
Ekonomik darboğazda bulunan Yunanistan'da, gelirleri azalan vatandaşlar geçimlerini sağlayabilmek için çeşitli iş yollarına başvururken, ülkenin birçok yerinde daha önce görülmeyen ilginç hırsızlık vakaları yaşanıyor. Ekonomik krizin olumsuz etkilerinin iyice belirgin hale geldiği Yunanistan'da, daha önce eritip maden olarak satmak için kiliselerden vaftiz kazanlarını çalan hırsızlar, şimdi de caddelerdeki bakır ve bronz heykelleri çalmaya başladı.
Ticari amaçla yapılmış olabilir
Başkent Atina'da, son altı ay içerisinde aralarında ünlü Yunan yazar Nikos Kazancakis'in büstünün de bulunduğu bakır ve bronzdan imal edilmiş 8 büstün çalındığı bildirildi. Atina Belediye Başkan Yardımcısı Nelli Papahela, hırsızlıkların ticari amaçla yapılmış olabileceğini kaydetti. Papahela son olarak, Atina Belediyesi Kültür Merkezi'nin avlusunda ve kent merkezindeki Aleksandras Caddesi'nde ışıklandırılmış mekanlarda bulunan ünlü ressam El Greco ile Albay Dimitrios Psarrunun heykellerinin çalındığını ifade etti. Batı Trakya'da yaşlı bir kadının bahçesinde baktığı inek aç hırsızların saldırısına uğramıştı. Bahçeye, gece saatlerinde girdiği tahmin edilen hırsızlar, ineği öldürmeden kestikleri arka bacaklarından birini alarak kaçmışlardı.