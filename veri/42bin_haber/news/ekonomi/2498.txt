Artık herkes Mars'ta gezinecek
Amerikan Illinois Üniversitesi'nin geliştirdiği 3D sistemle Mars'a ayak basmak, damarlar arasında yürüyüşe çıkmak artık mümkün. Kullanıcıyı 320 derece çevreleyen CAVE2 adlı sistem, görüntüleri gerçek kılıyor.
İnsan beyninde yürüyüşe çıkmak, Mars'ın yüzeyinde gezmek... Bilim kurgu değil gerçek... Şikago'daki Illinois Üniversitesi bilim adamları tarafından geliştirilen 3D gözlük ile tüm bunların daha fazlasını yapmak, sanal dünya ile gerçek hayatı birleştirmek artık mümkün. Devasa ekrana sahip CAVE2 olarak bilinen sistem kullanıcıyı 320 derece çevreliyor. 72 stereoskopik sıvı kristal ekran panelleri, görüntülere gerçekte de dokunabilme hissi yaratıyor. 

Bilim dünyasında devrim yaratacak
Illinois Üniversitesi bilimadamlarından Jason Leigh "Önümüzdeki beş yıl içinde bilim dünyasının CAVE'i bilimsel çalışmalarında kullanacağını düşünüyoruz. CAVE'ler aslında odaklanınan verileri getirmek adına oluşturulan fantastik lensler" dedi. Leigh, CAVE2'nin özellikle tıpta devrim yaratacağını, tıp eğitimlerine yeni bir soluk getireceğini ve hastalık teşhislerinde kolaylık sağlayacağını söyledi. 

Çizim yapılan gökdelende yürüyüş

Leigh ayrıca, CAVE2 sayesinde yeni ilaçları vücut içinde proteinlere bağlama yolunun modellenebileceğini, bunun yanı sıra otomotiv dünyasında da yeni tasarlanan araçların sanal biçimde sürüş denemesinin yapılabileceğini ve mimarların gökdelenleri inşaa etmeden bina içinde yürüyebileceğini kaydetti. Üniversitenin öğretim görevlileri ve lisansüstü öğrencileri şimdilerde CAVE2'yi test etmek için sanal senaryolar yaratıyorlar. Mars gezintisi için gerçek NASA verilerinden yararlanan grup, beyin turu için de gerçek bir hastadaki kan damarı düzenini esas alıyor. Beyin cerrahı Ali Alaraj CAVE2 deneyimine ilişkin "Kan damarları arasında yürüyüş yapmak müthişti. CAVE2 arterlere, yan damarlara bakabilmeyi mümkün kılıyor. Benim için bilim kurgu olan bu olay şu anda gerçek oldu. Doktorlar bu ürünü kullanarak az hata ile daha hızlı sonuçlar elde edebilir" dedi.