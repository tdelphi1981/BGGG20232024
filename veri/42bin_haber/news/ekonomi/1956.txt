Şeker Piliç, Banvit ile de olmadı!
Torunlar Gıda ile anlaşma masasında sonuç alamadan kalkan Şeker Piliç, Banvit ile de ön görüşmeleri karşılıklı sonlandırdıklarını açıkladı.(Cnnturk.com) -- Şeker Piliç'ten KAP'a yapılan açıklamada şöyle denildi:

"28.01.2012 tarihinde yapmış olduğumuz özel durum açıklamasında Banvit Bandırma Vitaminli Yem San. A.Ş. ile ön görüşmelere başlandığı ve olası gelişmelerle ile ilgili kamuoyuna ilave bilgi verileceği belirtilmişti.

Bu çerevede son gelişmeler (iflasın ertelenmesi kararı) sonrasında, Banvit Bandırma Vitaminli Yem San. A.Ş. ile yapmakta olduğumuz ön görüşmeleri karşılıklı sonlandırmış bulunmaktayız.

İleride şartlar uygun oluştuğu takdirde konu tarafımızdan tekrar değerlendirilecektir."

Şeker Piliç, daha önce de Torunlar Gıda ile masaya oturmuş ancak şirkete gelen hacizler nedeniyle anlaşma sağlanamamıştı.

İflas ertelemeye başvurdu

Şirketten dün yapılan açıklamada, iflas ertelemeye başvurulduğu ve bu kapsamda karar çıkana kadar şirket üzerindeki her türlü haciz işleminin durdurulduğu belirtilmişti.

Öte yandan dün şirketten yapılan ikinci bir açıklamada ise, mevcut durum hatırlatılarak, şirketin faaliyetlerinin önemli ölçüde durdurulduğu, ancak faaliyete yeniden başlama ile ilgili çalışmaların devam etttiği kaydedildi.

Açıklamada, kesimhane tesisi, ileri işlem tesisi, döner tesisi, rendering tesisi ve kuluçka tesislerinde çalışmaya tamamen ara verildiği, yem tesisinin sadece yüzde 2.5'lik bir kapasite ile çalışırken, damızlık tesisinin yüzde 24 ile çalışmasına kısmen devam ettiği bildirildi.