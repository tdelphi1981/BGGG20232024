"Türklere vizeyi kaldırmak için uğraşıyoruz"
DÜNYANIN en büyük tur operatörlerinden Alman TUI'nin ve Dünya Turizm Seyahat Örgütü (WTTC) Yönetim Kurulu Başkanı Michael Frenzel, vizelerin turizmin gelişmesinin önünde engel teşkil ettiğini belirterek, bazı ülkelerin başta Türk turistler olmak üzere, çeşitli ülke turistlerine uyguladığı vizenin kaldırılması için ciddi çalışma yürüttüklerini söyledi.
Özaltın Otel İşletmeleri AŞ Genel Müdürü Öznur Özdemir Özaltın ile OTI Holding Yönetim Kurulu Başkanı Ayhan Bektaş, WTTC Yönetim Kurulu'na seçildi. Özaltın ile Bektaş'ın WTTC yönetimine girmeleri dolayısıyla Antalya'nın Serik İlçesi'ne bağlı Belek Beldesi'ndeki Gloria Serenity Resort Otel'de basın toplantısı düzenlendi.


Toplantıda konuşan WTTC ve TUI Başkanı Michael Frenzel, bütün ülke vatandaşlarının eşit kolaylıkla ve vize almadan dünyadaki bütün ülkelere seyahat edebilmesini istediklerini kaydetti. Frenzel, birçok ülkeyle vizelerin kaldırılmasına yönelik girişimleri olduğuna değinerek, Türkiye'ye vize uygulayan ülkelerin de vizeleri kaldırması için çalıştıklarını, girişimlerde bulunduklarını belirtti. Bu amaçla, resmi girişimler yaptıklarına değinen Frenzel, şunları kaydetti:


"WTTC yönetiminde artık iki Türk üyemiz var. Böylece Türk turistlere vizelerin kaldırılması konusunu daha çok dillendirebileceğiz. Bu konuyu sürekli gündemde tutacağız. Vize uygulaması sürdükçe turizm sektörünün büyümesi ve gelişmesi mümkün olamaz. Hedefimiz vizeleri kaldırıp, insanların eşit rahatlıkta ve güvenlikte seyahat etmesini sağlamak. Bunda da Türkiye'yi en ön sıraya koyacağız." 


Michael Frenzel, bir kaç günlük seyahatler için yeni vize türleri geliştirildiğini ve buna yönelik çalışmalar yaptıklarına işaret ederek, WTTC'nin Brüksel'de gerçekleştirilecek bir sonraki toplantısında, Avrupa ülkelerinin Türk turistlere uyguladıkları vizenin kaldırılması konusunu ele alacaklarını bildirdi.


WTTC'NİN TÜRK ÜYELERİ


WTTC ve TUI Başkanı Michael Frenzel, 20 yıl önce kurulan WTTC'nin yönetimine, dünyanın en önemli markalarının patron ya da üst düzey yöneticilerini kabul ettiklerini vurgulayarak, Öznur Özdemir Özaltın ve Ayhan Bektaş'ın WTTC'nin alacağı çok önemli kararlarda söz sahibi olmak üzere WTTC yönetimine girdiklerine işaret etti. Frenzel, "Bugün, Türkiye için olduğu kadar bizim konseyimiz için de önemli bir gün. Türkiye'yi Avrupa'da görüyoruz. Türkiye, geleceğin turizm ülkesi olarak bizim için önemli" dedi.


Turizmin dünya ekonomisindeki öneminden de söz eden Michael Frenzel, küresel krizlere rağmen dünyada turizm sektörünün büyümesini sürdürdüğünü vurguladı. Turizmin doğrudan 98 milyon, dolaylı yollardan da 255 milyon kişilik istihdam yarattığının altını çizen Frenzel, 2 trilyon dolar iş hacmine ulaşan dünya turizm sektörünün küresel gayrisafi milli hasılanın yüzde 9'unu gerçekleştirdiğini kaydetti. 


Dünyanın gelişen bölgelerinde turizm alanında büyüme beklendiğini aktaran Frenzel, özellikle Çin ve Hindistan'a dikkat edilmesi gerektiğine işaret etti.


WTTC ÜYESİ OLMAKTAN GURUR DUYDUM


Özaltın Otel İşletmeleri AŞ Genel Müdürü Öznur Özdemir Özaltın da WTTC'nin yönetici üyesi olmaktan gurur duyduğunu belirtti. Seyahat özgürlüğünün önemine dikkati çeken Özaltın, "Dil, din, uyruk ve kültürüne bakmaksızın dünyada herkesin tercih ettiği bir destinasyona serbestçe gidebilme hürriyetine inanıyoruz. WTTC'nin tam üyesi olarak mücadele vereceğim bir başka nokta da bu" dedi.


WTTC'YE TÜRKİYE DAVETİ 


OTI Holding Yönetim Kurulu Başkanı Ayhan Bektaş ise WTTC'nin bir sonraki toplantısının Türkiye'de yapılması için bütün gayretleriyle çalışacaklarını söyledi. Avrupa Türkiye Turizm İş Konseyi Başkanı Hüseyin Baraner de Özaltın ve Bektaş'ın WTTC'ye üye olmasıyla Türkiye'nin turizmde lig atlayacağını vurguladı.