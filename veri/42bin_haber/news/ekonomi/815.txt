Asgari ücret görüşmelerinde sona gelindi
Türk-İş Eğitim Genel Sekreteri Ağar, "Asgari ücret için düşük bir zam oranı belirlenirse buna imza atmamız mümkün değil" dedi 
 Türk-İş Eğitim Genel Sekreteri ve Asgari Ücret Tespit Komisyonu Temsilcisi Ramazan Ağar, TÜİK verileri doğrultusunda asgari ücretin net bin 25 liranın üzerinde olmasını istediklerini belirterek, daha düşük zam oranlarını kabul etmeyeceklerini söyledi. 
 Ağar, yarın yapılacak toplantıda görüşmelerin netlik kazanacağını anlattı. 
 Taleplerinin yerine getirilmesini arzu ettiklerini vurgulayan Ağar, "Bizim talebimiz belli. Hükümet ilk ve ikinci 6 ay için yüzde 3 düşünüyor. Ancak biz bunu tartışmayı dahi düşünmüyoruz. TÜİK’in açıklamış olduğu net 1025 liralık ücret bizim talebimizdir. Ağır işçi için aylık gereken harcamaları bin 25 liraya tekabül ediyor. Biz de bin 25 liranın üzerinde bir asgari ücret istiyoruz" diye konuştu. 
 Hükümetin düşündüğü zam oranıyla asgari ücretin 762 liraya ulaşacağına dikkati çeken Ağar ancak TÜİK’in açıkladığı verilere göre bir işçinin en az bin 25 lira maaş alması gerektiğini ifade etti. 
 Ağar, taleplerinde ısrarcı olduklarını dile getirerek, şunları söyledi: 
 "Önce hükümetin kendi devlet kurumlarına inanması lazım. TÜİK, bir devlet kurumu ve açıkladığı verilere hükümetin inanması lazım. Devletin görevi, vatandaşına sahip çıkması gerekir. Biz TÜİK’in açıkladığı rakamı istiyoruz. Bunu tartışmanın da bir anlamı yok zaten. Asgari ücretin tartışma konusu olmaması gerekir. Hükümet, burada ara bulucu gibi duruyor. Ancak asgari ücret için düşük bir zam oranı belirlenirse buna imza atmamız mümkün değil. Buna muhalefet oluruz yani." 
  