Ucuz bal tüketiciye de zarar
Türkiye'nin önemli bal üretim merkezlerinden Sivas'taki arıcılar, ucuz balın ekonomik açıdan üreticinin, sağlık açısından da tüketicinin geleceğini tehdit ettiğine dikkati çekti.
Sivas Arı Yetiştiricileri Birliği Başkanı Yılmaz Doğan, yaptığı açıklamada, başta kekik ve keven olmak üzere zengin bitki örtüsü sayesinde kendine has tat, aroma ve görünüme sahip dünyaca ünlü balın üretildiği Sivas'ta, gezginci arıcılarla birlikte yılda ortalama 8 bin ton bal üretildiğini söyledi. 
Bu rakamın yıllara göre değiştiğini ifade eden Doğan, 2012 yılında gezginci arıcılarla birlikte 6 bin 900 ton bal üretilen Sivas'ın bu rakamla Türkiye'de 4. sırada yer aldığını belirtti. 
Üreticinin en büyük sıkıntısının yüksek girdiler ve piyasada satılan ucuz bal olduğunu dile getiren Doğan, çok ucuza mal edilen glikoz içerikli bal nedeniyle yaşanan haksız rekabetin, dürüst üreticiyi zor durumda bıraktığını kaydetti. 
Doğan, alım gücü düşük olan vatandaşın ucuz bala yöneldiğini aktararak, Ucuz balın tamamı glikoz olarak satılıyor. Glikoz içermeyen balın kilosu en az 15-20 lira aralığında olmalı. Fakat piyasada süzme balın kilosu 5 liraya kadar düştü. Ucuz bal ile rekabet edebilmek için fiyatı yüzde 30 aşağı çekmek zorunda kalan üretici sıkıntı yaşıyor. Yine vatandaşlar da ucuz bal nedeniyle sağlığından oluyor diye konuştu. 
Bilinçsiz tüketicinin sektöre zarar verdiğini dile getiren Doğan, Kristalize olan bal doğru baldır. Ancak tüketici kristalize olduğu zaman o üründen vazgeçiyor. Bu nedenle glikoz kullanımı yaygınlaşıyor dedi. 
Doğan, bu yıl iklim koşullarının üreticinin istediği şekilde gittiğini, mevsim şartlarının bu şekilde devam etmesi durumunda iyi bir sezon beklediklerini belirterek, 2013 yılında 8 bin ton bal toplamayı ümit ettiklerini söyledi. 
2012'de verim düştü

Zara Bal Üreticileri Birliği Başkanı Fatih Öztürk de 2012 yılında bir önceki yıla göre toplam üretimlerinin yarı yarıya düştüğünü, 2011'de kovan başına ortalama 25, 2012'de ise 10 kilo bal elde ettiklerini açıkladı. 
Mevsimsel faktörlerin bu düşüşte etkili olduğunu aktaran Öztürk, Bu düşüş, üreticimizin glikoz kullanmadığını gösteriyor. Eğer katkı maddesi kullanılsaydı bu rakamlar düşmez, artardı. Bu durum aynı zamanda balımızın kaliteli olduğunu gösteriyor diye konuştu. 
Bir kovandan 10 kilo elde edilen bal ile 100 kilo elde edilen balın kalitesinin aynı olmayacağını vurgulayan Öztürk, üreticinin para kazanması için glikoz içermeyen balın kilogram fiyatının en az 15-20 lira olması gerektiğini bildirdi. 
Tüketicinin piyasada satılan ucuz balı tercih etmesinin dürüst üreticiyi zarara sürüklediğine dikkati çeken Öztürk, ucuz balın vatandaşın sağlığını da tehdit ettiğini vurguladı. 
Öztürk, şekersiz balın boğazda yanma hissi bırakacağını ve kaşık yukarı kaldırıldığında kopmayacağını sözlerine ekledi.