AB liderleri bütçe "pazarlığı"nda
2014-2020 dönemini kapsayan 7 yıllık ortak bütçe için toplanan AB liderleri, pastadan daha fazla pay almak için "pazarlığa" tutuştu. Yoğun ikili temaslar nedeniyle öngörülenden 6 saat geç başlayan zirvede, kriz bahanesiyle bütçeyi kırpmak isteyen AB liderlerinin makaslamaya Ar-Ge ve eğitime ayrılan fonlardan başlaması Avrupa Parlamentosu'nun (AP) tepkisini çekti.

AP Başkanı Martin Schulz, beklentilere cevap vermemesi halinde üye ülkelerin uzlaştığı bütçeye onay vermeyeceklerini ve başkentlerden milletvekillerine gelecek baskıyı azaltmak için gizli oylamayı tercih edeceklerini söyledi.

Schulz, gazetecilere yaptığı açıklamada, üye ülkelerin bütçeye katkılarını düşürme çabalarının AB'yi borç birliği haline getireceği uyarısında bulundu.

AB'nin Kıbrıs Rum kesiminin dönem başkanlığında, 22-23 Kasım'da toplanan ilk bütçe zirvesi, üye ülkelerin "net katkı yapanlar" ve "faydalananlar" şeklindeki kutuplaşması nedeniyle anlaşmazlıkla sonuçlanmıştı.

AB Komisyonu'nun gelecek 7 yıl için 1 trilyon 33 milyar euro düzeyinde olmasını önerdiği bütçenin kriz nedeniyle kırpılması istenmiş ve 973 milyar euroya kadar inilmesine rağmen uzlaşma sağlanamamıştı.

AB'nin mevcut 7 yıllık (2007-2013) bütçesi 994 milyar euro olduğu dikkate alınırsa bu sınırın altındaki bir rakam küçülmeye karşılık geleceğinden AB tarihinde bir ilk oluşturacak.