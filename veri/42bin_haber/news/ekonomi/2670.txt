Meye rekabet soruşturması
REKABET Kurulu, Mey İçki hakkında soruşturma başlattı.
Rekabet Kurumunun internet sitesinden yapılan açıklamaya göre, Mey İçki Sanayi ve Ticaret AŞnin satış noktalarında rakip ürünlerin satışına engel olduğu, kendi ürünleri lehine münhasırlık uyguladığı, rakiplerin faaliyetini zorlaştırdığı ve bu şekilde 4054 sayılı Rekabetin Korunması Hakkında Kanunu ihlal ettiği iddiasını içeren şikayet başvurusu üzerine başlatılan önaraştırma, Rekabet Kurulunca karara bağlandı. 
RAKİPLERİ DIŞLADI MI 
Önaraştırmada elde edilen bilgi, belge ve yapılan tespitleri 14 Şubat 2013 tarihli toplantısında müzakere eden Kurul, nihai satış noktalarında münhasırlığı amaçlayan veya münhasırlığa yol açan uygulamalar vasıtasıyla 4054 sayılı Kanunun Rekabeti Sınırlayıcı Anlaşma, Uyumlu Eylem ve Kararlar başlıklı 4. maddesini ihlal edip etmediğinin; rakipleri dışlayıcı veya pazarın kapanmasına yönelik uygulamalarla hakim durumunu kötüye kullanıp kullanmadığının belirlenmesine yönelik olarak, Mey İçki Sanayi ve Ticaret AŞ hakkında soruşturma açılmasına karar verdi.
Konuyla Mey İçkinin yaptığı yazılı açıklamada şöyle denildi: Hakkında soruşturma açılan firmaların rekabet kurallarını ihlal ettiği, kanun kapsamında ceza yaptırımıyla karşı karşıya kalacağı anlamına gelmez. Rekabet Kurulu ile tam bir işbirliği içerisinde çalışmaya devam edeceğiz. 
Tüketici dayatmaya karşı 
EFE Rakı CEOsu Egemen Demirtaş, uzun zamandır tüketiciden ve satış noktalarından bu konuda şikayet geldiğini belirterek, Münhasır satıcılığa karşı yasal düzenlemeler var. Yasal olarak münhasırlık anlaşmaları yok ama fiili olarak uygulama böyle maalesef dedi. Demirtaş sözlerini şöyle sürdürdü: Tüketicide ileri düzeyde bilinçlenme oldu. Bir restorana gidince talep ettiği markayı bulmak istiyor. Dayatılan bir markayı içmek istemiyor. 