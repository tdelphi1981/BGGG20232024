Bu yıl Türkiye'ye 100 milyon Euro'dan fazla yatıracak
Hollanda merkezli Edelstaal Grubu 2013'te Türkiye'ye toplam 100 milyon avrodan fazla yatırım yapacak. Şirketin özellikle turizm ve emlak alanındaki yatırımlarının büyük bir kısmının yıl sonuna kadar bitmesi planlanıyor.
Edelstaal Grubu Yönetim Kurulu Başkanı Turgut Torunoğulları, şirketin Yönetim Kurulu Üyesi Ertan Torunoğulları'yla birlikte düzenlediği basın toplantısında, İstanbul, Gölcük, Fethiye ve Marmaris'te 5 yıldızlı birer otel, İzmit ve Fethiye'de ise 300'den fazla daire ve yazlık inşaatına başladıklarını belirterek, bu inşaatların yıl sonuna kadar biteceğini açıkladı. 
2013 yılında Türkiye'ye yapacakları toplam yatırım miktarının 100 milyon avrodan fazla, bunun doğuracağı iş hacminin ise 200 milyon avro dolayında olacağını belirten, aynı zamanda Dünya Türk İş Konseyi (DTİK) Avrupa Bölge Komitesi Başkanı Turgut Torunoğulları, Türk ekonomisindeki canlılık ve hükümetin istikrarlı büyüme stratejisinin kendileri açısından oldukça çekici olduğu söyledi. 
Bu yüzden, 1990 yılından bu yana Türkiye'de aktif olan yatırımlarını daha da artırma kararı aldıklarına değinen Torunoğulları, Türk ekonomisindeki bu canlılığın Hollandalı yatırımcıların iştahını da kabarttığını ifade etti. 
Hollanda'nın en büyük şirketlerinden VDL ile Türkiye'de ortak yatırımlar yaptıklarını hatırlatan Torunoğulları, şu anda özellikle çöp toplama ve geri dönüşüm konularında çalışmaları olduğunu söyledi. 
2015 yılına kadar Türkiye'deki yatırımlarına bu hızla devam edeceklerini anlatan Torunoğulları, iki sene sonra Hollanda'nın başkenti Amsterdam'da merkezi bir yerde 5 yıldızlı bir otel yapacaklarını bildirdi. 
Aynı zamanda Yurt dışı Türkler ve Akraba Topluluklar Başkanlığı'nın (YTB) kısa zaman önce oluşturduğu Yurt dışı Vatandaşlar Danışma Kurulu onur üyeliğine 
seçildiğini de hatırlatan Torunoğulları, ticari işlerinin yanı sıra  Hollanda'daki Türk toplumunun sorunlarıyla yakından ilgilendiğini söyledi. 
Avrupalı Türkler'in yaşadıkları ülkelerde karşılaştıkları sorunları içeren bir dosyayı geçtiğimiz günlerde Türkiye'de yetkili tüm bakanlara sunduğunu dile getiren Torunoğulları, Ticari hayatımın yanında toplumsal konulara da ağırlık veriyorum. Vatandaşlarımızın sorunlarının takipçisi olacağım. İnsan para kazandıkça bazı şeylerden zevk almamaya başlıyor. Bu çerçevede sosyal sorumluluk projelerine ağırlık veriyorum. Memleketim Kars'ta iki okul yaptırdım, şimdi de bu okulların yanında 300 öğrencinin kalacağı bir yurt yapacağız diye konuştu.