İMKB Başkanı'nın iddialı planları
İMKB Başkanı İbrahim Turhan, Financial Times gazetesine verdiği röportajda, İMKB'nin Türkiye'nin dünya sahnesindeki yükselişine ayak uyduramadığını ve aynı düzeye getirebilmek için ülkenin iş ve finans yapısını değiştirmek istediğini söyledi.(Metin Güneş / CNN TÜRK / Londra) -- Daniel Dombey imzalı yazıda, Turhan'ın amaç ve planları bolca olan bir kişi olduğu vurgulanıyor. 

Yazıda, geçtiğimiz yıl dünyanın en iyi performansını sergileyen borsalarından biri olan İMKB'nin isim değişikliğine giderek, başta Türkçe olmak üzere birçok dile daha uygun olan "Borsa İstanbul" ismini alacağı belirtiliyor. 

Turhan'ın bu yılın ortalarından hemen sonra henüz belirlenmeyen yabancı bir ortakla stratejik bir bağlantıyı netleştireceğini de hatırlatan yazar, uzun vadeli amacın ise kurumun 2015 yılının sonundan önce halka arz edilmesi olduğunu belirtiyor. 

Ancak yazıya göre, yanına işaret konulan hedeflerin altında daha büyük bir hedef yatıyor. 

Yazıda, şu ifadelere yer veriliyor:

"Türkiye'nin tasarruf oranı düşük, sermaye oluşumu üzerinde ciddi kısıtlar var ve önümüzdeki 10 yıl içinde büyük yatırımlar yapılması gerekiyor. En büyük şirketler bile hala aileler tarafından kontrol ediliyor ve uzun vadeli iç borç piyasası kendisini çok yavaş gösteriyor."

Yazıya göre Turhan, borsayı sermayeyi yakalamada daha etkili hale getirerek, Türkiye'nin övündüğü amaçları ile kısıtlı kaynakları arasındaki mesafeyi kapatmayı umuyor.