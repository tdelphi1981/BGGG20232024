Çalıntı fındık için sms uyarısı
 
 TTB Yönetim Kurulu Başkanı Şükrü Güngör Köleoğlu, AA muhabirine yaptığı açıklamada, üreticinin faydasına yaptırımlar, bilgilendirmeler yapmaya çalıştıklarını, bu doğrultuda birçok projeyi hayata geçirdiklerini söyledi.Yöre halkının çoğunluğunun fındık hasadının ardından ürününü satmayıp fiyatının yükselmesini beklediğini dile getiren Köleoğlu, "Üreticiler genellikle fındıklarını toplayıp köyde evlerine bıraktıktan sonra kent merkezine ya da yaşadıkları yerlere gidiyor. Böylece fındığı evinde saklayarak fiyatın yükselmesini bekliyorlar. Ancak hırsızların da işi bu tür olayları takip etmek olduğu için zaman zaman üreticilerin fındıkları çalınıyor" diye konuştu.
  
 ÜRETİCİLERİ İKAZ EDİYORUZ 
 
 Köleoğlu, fındığı çalınan üreticiye yardımcı olabilmek için bir süredir mesajla iletim yöntemini kullandıklarını ifade ederek, "Üyelerimizi bu konuda ikaz edebilmek amacıyla çalınan fındığın miktarı ve ambalaj şekillerini bildiriyoruz. Onları ikaz ediyoruz ve 'dikkat edin bu miktarda ve ambalajda fındık gelirse çalıntı olma ihtimali çok fazla’ diyoruz" dedi. Bir süredir devam eden uygulamanın önemli bir hizmet olduğunu vurgulayan Köleoğlu, şöyle devam etti "Bundan bir şey beklediğimiz yok. Sadece üreticilerimize yardımcı olabilmek gayesiyle bu uygulamayı yapıyoruz. Yılda bu tür yaklaşık 15-20 hırsızlık meydana geliyor ve biz üyelerimizi bilgilendiriyoruz. Bugün de üyelerimize mesaj gönderdik. Arsin Özlü köyünden takriben bin 500 kilogram foşa, bin 500 kilogram sivri fındık çalınmış. Bu mesaj tüm TTB’nin fındıkla iştigal eden üyelerine gönderildi. Bu konuda duyarlı olacaklar. Belirtilen ürünler toplu olarak getirilirse yardımcı olmaya çalışacaklar. Üyelerimizi geriye dönük takip etmediğimiz için bugüne kadar çalıntı ürünü satarken yakalanan olup olmadığını bilmiyoruz." 
 LİSANSLI DEPOCULUK HAYATA GEÇMELİ
 Köleoğlu, üreticinin fındığını paketlediği çuvalın rengini, miktarını ve cinsini bilmesinin önemli olduğunu, böylece kendilerinin de fındık alımı yapan kişileri doğru bilgilendireceklerini ifade etti. Köleoğlu, hem fındık fiyatlarının belirli bir seviyede durması hem de üreticinin hırsızlık gibi olaylara maruz kalmamaları için lisanslı depoculuk sisteminin bir an önce hayata geçirilmesi gerektiğini söyledi. 
 FINDIK BELGELİ OLACAK 
 
 Sistemle üreticinin fındığının güvence altına alınacağını dile getiren Köleoğlu, şunları kaydetti "Üretici fındığını topladıktan ve kuruttuktan sonra satmak istiyorsa satar, satmak istemiyorsa da lisanslı depolara teslim eder. Lisanslı depolara teslim edilen fındığın karşılığında belge alacakları için o tür riskleri olmayacak. Lisanslı depolara verildiği için piyasaya çok fazla miktarda fındık gelip, fiyatları etkileme gibi bir durum da yaşanmayacak. En iyi çözüm yolu budur. Ünye ve Akçakoca’da lisanslı depoculuk yapılmaya başlandı. Yöremizde de inşallah yapılır ve bu tür sıkıntılar ve fındık fiyatlarındaki belirsizlikler ortadan kalkmış olur. Lisanslı depoculuk sisteminin hayata geçirilmesi için borsa olarak çalışıyoruz, proje yapıyoruz, bir şeyler söylüyoruz. Bu maliyeti çok büyük bir proje olduğu için borsanın tek başına yapması mümkün değil. Trabzon’da bir örnek için gerekli yerlere müracaat ediyoruz."
  