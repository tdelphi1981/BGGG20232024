Borsadaki dalgalı seyir devam edecek
Uzun süredir devam eden yükselişi geçen hafta yaşanan sert satışlarla kesilen İstanbul Menkul Kıymetler Borsası (İMKB) 100 Endeksi, yaralarını sarmaya çalışıyor.
Uzmanlar, sert düşüşlerin ardından gelen tepki alımlarının güçsüz kaldığı borsada gerilemenin sindirilmeye çalışıldığına ve dalgalı seyrin devam edeceğine dikkat çekerken, düzeltme nedeniyle olumsuz haberlere karşı hassasiyetin arttığına ve bardağın boş tarafına daha çok bakıldığına işaret ediyor. İMKB 100 Endeksi hafta başından beri 79 bin 900 ile 81 bin 200 puanlık aralıkta sıkıştı. Borsa dün yine 79 bin 821 ile 80 bin 736 puan arasında hareket ettikten sonra günü yüzde 0.3 düşüşle 80 bin 54 puandan kapattı.  
Değer kaybı yüzde 8 
Endeksin bu seviyede, geçen hafta gördüğü zirveye kıyasla değer kaybı da yüzde 8e yaklaştı. Geçen hafta zirveden gerilerken uzun süredir görmediği şekilde yüzde 4ü bulan sert düşüşler yaşayan endekste, hızlı gerilemelerin ardından gelen tepki alımları ise beklendiği kadar güçlü olmuyor. Uzmanlar gelen tepki yükselişlerinin düzeltme nedeniyle güçsüz kaldığını kısa dönemde, dalgalı seyirde devam eden düzeltmenin sürebileceğini ancak özellikle not artışı beklentisiyle yaz aylarına kadar endeksin gücünü koruma potansiyelinin yüksek olduğuna dikkat çekti. 
Yabancı satışı az 
Garanti Yatırım Araştırma Yönetmeni Özgür Yurtdaşseven, yurtdışı piyasalarda nispeten olumsuz bir seyrin yaşanması nedeniyle düzeltmeye gelen tepkilerin güçsüz kaldığını söyledi. Yurtdaşseven, düzeltmenin yaşandığı bu dönemde yatırımcıların bardağın boş tarafına daha fazla dikkat ettiğini belirtti. Yurtdaşseven, şöyle konuştu: Moodysin Türkiyenin kredi notu artışı beklentisini ötelemesi, Merkez Bankasının sıkılaştırmaya beklenenden daha erken gidebileceği ihtimali düzeltmeye neden oldu. Düzeltmenin ardından gelen tepki alımların yaşandığı süreç, yurtdışı piyasaların zayıfladığı bir döneme denk geldi. Bu da alım yönündeki tepkilerin gücünü azalttı. Bununla birlikte de piyasaya bir miktar yabancı satışı geldi. Ayrıca, güçlü beklentiler realize olmaya başlayınca, yurtdışı piysalardaki kötü haberlere de daha duyarlı hale geldik. Bardağın boş tarafına daha fazla bakmaya başladık. Ama genel resime bakıldığında not artışı ve uzun vadede yükseliş performansının devamını bekliyoruz 
Bu dindirme hareketi güçlü sevir devam eder 
BORSADAKİ hareketi bir düzeltme ve sindirme hareketi olarak değerlendiren Oyak Yatırım Araştırma Müdür Yardımcısı Alper Erginol ise, mayıs-haziran ayına kadar endeksin güçlü seyrini koruma potansiyelinin yüksek olduğunu belirtti. Erginol, Yılbaşından beri İMKB çok ciddi olarak ayrışmıştı. Dolar bazında yaklaşık yüzde 12 civarında daha primliydi. Bunun nedeni ise düşük faiz, kredi notu artışının gündemde olması ve para girişi yaşanmasıydı. Ancak, değerlemelerin çok kısa zamanda artması nedeniyle kârların realize edilmesi gerekiyordu. Böylece çoğu kişinin beklediği düzeltmede gerçekleşmiş oldu. Bu düşüşün sindirilmesi gerekiyor. Dolayısıyla bu dönemde 77 bin puan ile 82 bin 500 puan arasında dalgalı bir seyir izleyebiliriz. Bilançoların da geliyor olması bir kar realizasyonu getirebilir dedi. Erginol, mayıs ve hazirana kadar hem hisse bazında kar beklentisi hem de not artışının gündeme olması nedeniyle borsanın pozitif görünümünü koruyacağını söyledi. Hisse bazında hareketlerin öne çıkacağını belirtirken, telekom, holding, savunma sanayine dayalı otomotiv sektörü ve perakande sektörünün getiri potansiyelinin yüksek olduğunu söyledi. 
'Normalleşme' hareketi yaşanıyor 
Ata Yatırım Başekonomisti Gülay Elif Girgin, borsadaki son hareketi bir anlamda ekonomilerdeki 'normalleşme' gibi gördüklerini orta ve uzun vadede olumlu beklentiye sahip olduklarını belirtti. 
Girgin, "Borsada son dönemde yaşanan süreci daha sağlıklı görüyoruz. Çünkü köpük alındı. Orta ve uzun vadede genel olarak İMKB'deki yükselişin devamını bekliyoruz. Ülkenin pozitif bir hikayesi var, not artışı gibi. Bu önemli bir gelişme. Yatırım yapılabilir seviyeye yükselmesi en önemli beklenti. Kurum olarak bunu bekliyoruz. Ancak çok fazla miktarda hareketli seanslar görme potansiyeli var." dedi. 
ekaplangil@hurriyet.com.tr