İran ve Azerbaycandan parası ödenen doğalgaz miktarı alınacak
Enerji ve Tabii Kaynaklar Bakanı Taner Yıldız, Rusya'dan alınmayan doğalgaz miktarının tamamen alındığını ifade ederek, "Önümüzdeki yılın sonuna kadar gerek İran'dan, gerekse Azerbaycan'dan şu ana kadar alınmayan doğalgazların hepsi alınacaktır. Bu hususun halkımız tarafından bilinmesi de önemlidir." dedi.
Bakan Taner Yıldız, partisinin Melikgazi Belediyesi Tiyatro Salonu'nda gerçekleştirilen İl Danışma Meclisi Toplantısı öncesi gazetecilerin İran ve Azerbaycan'dan parası ödenen ancak alınmayan doğalgaz miktarı ile ilgili sorunu yanıtladı. Bakan Yıldız, 2012'nin sonunda Rusya'dan 3.6 milyar metreküp civarında, daha önce alınmayan doğal gazın tamamını bitirdiklerini ve sıfırladıklarını hatırlattı. Yıldız, İran ve Azerbaycan ile ilgili de şu bilgileri verdi: "Sıra İran'da. Bu çok iyi bir gelişmedir. Önümüzdeki yılın sonuna kadar gerek İran'dan, gerekse Azerbaycan'dan şu ana kadar alınmayan doğal gazların hepsi alınacaktır. Vatandaşımız şöyle bir endişe duymasın, bizim parasını ödeyip de dışarda almadığımız gaz var mıdır? Hayır 2014'ün sonuna kadar olmayacaktır. Rusya'da sıfırladık, İran'dan da geçtiğimiz yıl 500 milyon dolara yakın tahsilat yapmış olduk."