Almanya'da milyonlarca kişi borç batağında
AB üyesi ülkeler arasında krizden en az etkilenen ülke olan Almanya'da halkın ekonomik durumu ise pek parlak değil.
Wirtschaftsauskunftei Bürgel adlı kuruluşun araştırmasına göre 6 milyon 700 bin kişi aşırı borçlu durumda. Borçlanılan kurumlar arasında bankalar ve sigorta kuruluşları ilk sırada yer alıyor.

Küresel krizin Almanya'yı teğet geçtiği konuşulsa da istatistikler borç batağındaki kişilerin sayısının oldukça yüksek olduğunu gösteriyor. Ekonomik verileri araştıran 'Wirtschaftsauskunftei Bürgel' adlı kuruluşun yeni araştırmasına göre Alman halkı borç batağında. Araştırma, halkın 6 milyon 700 bininin aşırı borçlanmaya girerek çıkmaza girdiğini gösteriyor.

İLK SIRADA KUZEY REN VESTFALYA YER ALIYOR

Aşırı borçlanmaya en büyük etken olarak Avrupa'yı etkisi altına alan ekonomik kriz, yüksek işsizlik oranı ile kapanan işyerleri ve bu yüzden işini kaybedenler gösteriliyor.

Borçlanmanın eyaletlere göre dağılımında ise Kuzey Ren Vestfalya (KRV) başı çekiyor. KRV'de 1 milyon 650 bin kişinin aşırı borçlanmasına karşılık en az borçlanan eyalet 70 bin kişi ile Bremen. Tüm eyaletlerde borçlanma eğilimi artarak devam ederken sadece Hessen ve Mecklenburg Vorpommern'de bir önceki yıla oranla azalma görülüyor.

KADINLAR DAHA AZ BORÇLANIYOR

Kadınların erkeklere göre çok daha az borçlandığını gösteren araştırmaya göre en yüksek borçlanma 21 ila 30 yaş arası gençlerde görülüyor. Bu gençlerin sayısı ise 1 milyon 600 bini buluyor. Gençlerin bu denli borçlanmasına sebep olarak ise parayı yönetebilme ve kullanabilme tecrübesizliği gösteriliyor.

İŞSİZLİK AŞIRI BORÇLANMAYA İTİYOR

Diğer yandan borçlanmaya iten en büyük etken olarak da Avrupa ve Almanya'da esen ekonomik kriz, yüksek işsizlik oranı ile kapanan işyerleri ve bu yüzden işini kaybedenler gösteriliyor. Araştırmada dikkat çeken diğer bir konu ise 2012 yılında tamamen çıkmaza girip şahsi iflasını açıklayanların oranı oldu. Geçen yıl toplam 9 bin 500 kişi mali çıkmaza girerek iflasını açıklamış. Uzmanlara göre hastalık, boşanma, yanlış tüketim alışkanlığı, taşınmazların finansmanı, düşük ücret politikası uygulaması da borçlanmaya sebep oluyor. Borçlanılan kurumlar ise şöyle sıralanıyor: Bankalar, sigortalar, resmi makamlar, ödenemeyen kiralardan dolayı ev sahipleri, telefon şirketleri ve TV ve internet alışverişleri.