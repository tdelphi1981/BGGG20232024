Dünyada en çok İstanbul kazandırıyor
İstanbul Menkul Kıymetler Borsası (İMKB) Ocak ayında geçen yılın aynı ayına göre dünyada en çok kazandıran borsa oldu.
AA muhabirinin Dünya Borsalar Federasyonu (WFE) verilerinden derlediği bilgilere göre, İMKB Ulusal 100 Endeksi bu yılın Ocak ayında geçen yılın aynı dönemine göre yüzde 37,8 değer kazanarak 78 bin 783,47 puana yükseldi. Böylece söz konusu dönemde İMKB Ulusal 100 Endeksi en fazla değer kazanan borsa oldu.

İMKB Ulusal 100 Endeksi'ni değer artışında Tayland Borsası takip etti. Tayland Borsası, Ocak'ta geçen yılın aynı ayına göre yüzde 36 değer kazandı, SET Endeksi 1.474,20 puana tırmandı.

Tayland Borsası'nı Filipin Borsası, Atina Borsası ve Japonya Borsası Osaka 300 Endeksi takip etti. Bu borsalardaki endeks yükselişi sırasıyla; yüzde 33,3, yüzde 29,3, yüzde 25,7 olarak gerçekleşti.

Filipin Borsası 6.242,74 puana, Atina Borsası 1.029,20 puana, Japonya Borsası Osaka 300 Endeksi ise 986,99 puana çıktı.

-En fazla düşüş Güney Kıbrıs Borsası'nda-

Dünya borsaları arasında en fazla değer kaybı Güney Kıbrıs Borsası'nda yaşandı. Güney Kıbrıs Borsası Ocak ayında, geçen yılın aynı ayına göre yüzde 71,2 değer kaybetti, 110,97 puana geriledi.

Değer kaybında Güney Kıbrıs Borsası'nı yüzde 21 ile Budapeşte Borsası, yüzde 19,8 ile Kazablanka Borsası, yüzde 2,3 ile de Lima Borsası izledi. Budapeşte Borsası 1.026,68 puana, Kazablanka Borsası 8.996,43 puana, Lima Borsası ise 21.435,29 puana geriledi.

Bu yılın Ocak ayında, önceki yılın aynı ayına göre 53 borsada değer artışı, 7 borsada ise değer kaybı görüldü.