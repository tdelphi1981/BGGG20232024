Sanayide ciro azaldı sipariş arttı
Sanayi Ciro Endeksi, 2012 yılı Kasım ayında bir önceki yılın aynı ayına göre yüzde 19, Sanayi Sipariş Endeksi ise yüzde 20,2 arttı.
Türkiye İstatistik Kurumu (TÜİK), Sanayi Ciro ve Sipariş endeksleri, Kasım 2012 sonuçlarını açıkladı. 
Buna göre, Sanayi Üretim Anketi kapsamında yer alan imalat sanayi ile madencilik ve taşocakçılığı kısımlarında bulunan işyerlerinden 2005=100 temel yıllı oluşturulan Sanayi Ciro Endeksi, 2012 yılı Kasım ayında bir önceki yılın aynı ayına göre yüzde 19 arttı. 
Sanayinin alt sektörleri incelendiğinde, 2012 yılı Kasım ayında bir önceki yılın aynı ayına göre, madencilik ve taşocakçılığı endeksi yüzde 2,8, imalat sanayi endeksi ise yüzde 19,7 artış gösterdi. 
Ana sanayi grupları sınıflamasına göre, 2012 yılı Kasım ayında en yüksek artış dayanıklı tüketim malı imalatında görüldü. 
İmalat sanayi alt sektörlerinden 2012 yılı Kasım ayında bir önceki yılın aynı ayına göre değişim oranları incelendiğinde, en yüksek artış oranı yüzde 172,8'le makina ve ekipmanların kurulumu ve onarımı imalatında gerçekleşti. Bunu yüzde 76,6'yla bilgisayarların elektronik ve optik ürünlerin imalatı takip etti. 
Sanayi Sipariş Endeksi

Avrupa Birliği düzenlemelerine göre, imalat sanayi kısmında sipariş ile çalışan faaliyetlerde bulunan ve Sanayi Üretim Anketi'nin kapsamına giren işyerlerinden, 2005=100 temel yıllı oluşturulan Sanayi Sipariş Endeksi, 2012 yılının Kasım ayında 2011 yılının aynı ayına göre yüzde 20,2 arttı. 
Ana sanayi grupları sınıflamasına göre 2012 yılı Kasım ayında en yüksek artış yüzde 31,8'le dayanıksız tüketim malı imalatında görüldü. 
İmalat sanayi alt gruplarında en yüksek artış ise temel eczacılık ürünlerinin ve eczacılığa ilişkin malzemelerin imalatında gerçekleşti. 
Sipariş endeksinin 2012 yılı Kasım ayında 2011 yılı aynı ayına göre yüzde değişim oranları incelendiğinde, en yüksek artış oranının yüzde 129,1'le temel eczacılık ürünlerinin ve eczacılığa ilişkin malzemelerin imalatında gerçekleştiği görüldü. Bunu, yüzde 126,8'le diğer ulaşım araçları imalatı takip etti.