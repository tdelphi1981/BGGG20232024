1 günde 171 milyon TL'yi doğal gaza harcadık
 
 Dünyada daha soğuk iklimlere sahip ülkeler, bizden çok daha az doğal gaz tüketirken ülkemizde doğal gaz tüketimi artıyor. Herkesin aklına ‘neden’ sorusu geliyor. Aslında nedeni basit; ülkemizdeki binaların sadece yüzde 15’inde ısı yalıtımı var, bu nedenle enerjimizi verimli kullanamıyoruz. Yüzde 85 oranındaki yalıtımsız binalar yüzünden hem vatandaşın hem de ülkemizin parası boşa gidiyor. 
 
 Yaşadığımız soğuk hava ve kar yağışı yüzünden doğal gaz kullanımı arttı ve 10 Ocak 2013 tarihinde Cumhuriyet tarihinin en yüksek tüketim seviyesi olan 187 milyon metreküpe ulaştı. Böylece ülke olarak bir günde 171 milyon TL’yi doğal gaza harcamış olduk. Isınmak için çareyi doğal gazda bulan vatandaşımızın oturduğu binaların yüzde 85’i yalıtımız olduğu için harcanan paranın yüzde 50’si boşa gitti. 
 XPS Isı Yalıtımı Sanayicileri Derneği Başkanı Ertuğrul Yörük, ısınmak için harcadığı enerjiden tasarruf etmek isteyen ve doğal gaz faturasını düşürmek isteyen vatandaşların binalarına ısı yalıtımı yaptırması gerektiğini belirtti. 
 YALITIM ÇOK ÖNEMLİ
 
 XPS Isı Yalıtımı Sanayicileri Derneği Başkanı Ertuğrul Yörük, doğal gaz tüketimindeki artışla ilgili şunları söyledi: 
 “Enerji ve Tabii Kaynaklar Bakanı Taner Yıldız, geçtiğimiz hafta boyunca Türkiye’yi etkisi altına alan kar yağışının, doğal gaz tüketiminde ciddi bir artışa neden olduğunu ve 10 Ocak 2013 tarihinde de günlük doğal gaz tüketiminin 187 milyon metreküpe çıkarak en yüksek seviyeye ulaştığını söyledi. Ülkemizde maalesef yalıtımsız binaların sayısı 15 milyondan fazla, bu da mevcut binaların yüzde 85’inin yalıtımsız olduğu anlamına geliyor. 
 Yalıtımsız binalarımız yüzünden doğal gaz tüketiminde rekor kırıyoruz. Oysa enerjisinin yüzde 73’ünü ithal eden ülkemizin tüketim rekorlarına değil yalıtımlı binalara ihtiyacı var. Yalıtımsız binalar yüzünden enerjimizi boşa harcıyoruz ve her yıl bunun ülke ekonomisine bedeli 7,5 milyar doları buluyor. Yalıtımsız binalarda oturanlar da her ay yalıtımlı binalarda oturanlara kıyasla 2 kat daha fazla doğal gaz faturası ödüyor. Yani hem ülke ekonomimiz hem de vatandaşımız yalıtımsızlık yüzünden parasını havaya savuruyor, bütçesine delikler açıyor.” 
 
  