'Elektrikte indirim faturaya yansımadı'
Elektrik Mühendisleri Odası, TETAŞ'ın yüzde 14.8'lik indiriminin elektrik fiyatlarına yansıtılmaması nedeniyle dava açtı.
 Elektrik fiyatları mahkemelik oldu.

Elektrik Mühendisleri Odası (EMO), kamu toptan elektrik satış şirketi TETAŞ'ın Ocak ayından geçerli olan yeni tarifesiyle elektrik satış fiyatında yaptığı yüzde 14.8'lik indirimin elektrik kullanıcılarına uyguladığı nihai tarifelere yansıtılmaması nedeniyle Danıştay'a dava açtı.

EMO'dan yapılan açıklamada, Türkiye'de tüketilen elektriğin yaklaşık yarısının sağlayıcısı konumundaki TETAŞ'ın fiyat indiriminin tüketicilere yansıtılmayarak dağıtım şirketlerinin 2011 yılı verileri üzerinden yalnızca üç ay için bile 575 milyon liralık fazladan tahsilat yapacağı kaydedildi.

Açıklamaya göre dava dilekçesinde, "Tarifeyi belirleyen diğer unsurlarda herhangi bir artış olmadığı koşullarda, çıplak enerji bedelinde yaşanan düşüşün hiç olmamış gibi kabul edilerek, tüketicilerin faturalarına yansıtılmaması açıkça hukuka ve kamu yararına aykırılık oluşturmaktadır" denildi.

ÜÇ AYDA BİR BELİRLENİYOR
Elektrik fiyatları, Enerji Piyasası Düzenleme Kurumu (EPDK) tarafından üç ayda bir belirleniyor.

Ocak'ta tarifede bir değişikliğe gidilmemişti. Elektrik fiyatlarına son olarak 1 Ekim'den geçerli olmak üzere yüzde 9.8 oranında zam yapılmıştı.