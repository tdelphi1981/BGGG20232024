Gösterge faiz not artırımıyla tarihi dibinde
Gösterge faizin bileşik seviyesi düne göre yüzde 1'i aşan düşüşle yüzde 6.78'i görerek tarihinin en düşük seviyesine geriledi.
Kredi derecelendirme kuruluşu Fitch'in Türkiye'nin kredi notunu arttırmasının ardından bir hafta içerisinde 15 baz puana yakın bir gerileme kaydeden gösterge tahvilin bileşik faizi dün günü yüzde 6,85 seviyesinden kapatmıştı.   
Ata Portföy Fon Yönetim Direktörü Cem Tözge  tahvil-bono piyasasında görülen güçlü alışlarla ilgili olarak Fitch'den sonra  Moody's'den de not artırımı gelebileceği beklentisi ile faizlerin gerilediğini belirtti. 
Tözge, Fitch'den gelen not arttırım kararı sonrası faizlerdeki düşüş eğiliminin devam ettiğini ifade ederek şöyle konuştu:  
"Fitch den sonra Moody's'den de gelebilecek not artırım beklentisi ve  Merkez Bankası'nın faiz indirimlerine devam edeceği beklentisi ile faizlerin  aşağı geldiğini görmekteyiz. Getiri eğrisinin uzun vadeli tarafına ciddi boyutta yabancı yatırımcı ilgisi var. 2 yıllık gösterge tahvilde girişlere paralel olarak  yüzde 6.50'nin yeni hedef seviyemiz olacağını, bununla birlikte uzun vadeli tahvillerde ise yüzde 7.25 seviyesi test edilebileceğini düşünüyorum."