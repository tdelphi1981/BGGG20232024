Yerli tramvay 'İpekböceği' raya indi
Bursa Büyükşehir Belediye Başkanı Recep Altepe, üretim çalışmaları devam eden ilk yerli tramvay İpekböceğinin raya indiğini belirterek, Hayallerimiz gerçek oldu. Bursa'da üretilen tramvay artık raylarda dedi.
Büyükşehir Belediyesi'nden yapılan açıklamaya göre, belediye öncülüğünde Bursa'da üretilen ve İpekböceği görünümlü olarak tasarımı yapılan ilk yerli tramvay, Burulaş atölyesine getirildi. Büyükşehir Belediye Başkanı Recep Altepe de tramvayda test sürüşü yaptı. 
İŞTE YERLİ TRAMVAYIN İLK FOTOĞRAFLARI  
Altepe, Bursa'nın adını dünya çapında duyuracak ciddi bir başarıya imza attığını ifade ederek, Seçim sürecinde verdiğimiz sözü tuttuk ve Bursalı sanayicilerimizle ilk yerli tramvayı ürettik. Hayallerimiz gerçek oldu. Bursa'da üretilen tramvay artık raylarda diye konuştu. 
Bursa sanayisinin üretim hedefinin çok yüksek olduğunu vurgulayan Altepe, İpekböceği raya indi. Bursa ve Türkiye için çok önemli bir durum. Bugüne kadar çok büyük paralarla yurt dışından satın aldığımız araçlar artık Bursa'da üretilecek. Bu ilk yerli aracın tüm mekanik, elektronik ve yönetim sistemi, tümüyle Bursa'nın üretimi. İlk defa kendi patentimizle, kendi markamızla bir aracın üretimini yaptık dedi. 
Bursa'nın her konuda marka olmasını hedeflediklerini bildiren Altepe, raya indirilen ilk aracın modern, dünya standartlarında ve Avrupa kalitesinin üzerinde bir yapıda dizayn edildiğini söyledi. 
Altepe, araçların üretimine devam edildiğini de belirterek, Hedefimiz, bu araçların yurt dışında da satılması ve trilyonların Türkiye'nin kasasına girmesidir. Seçim sürecinde verdiğimiz sözü tuttuk, görevimizi yerine getirmenin gururunu ve heyecanını yaşıyoruz ifadelerini kullandı. 
İtalyan ve Alman mühendislerin de kontrol ettiği ilk yerli vagonun test sürüşlerinin başladığını anlatan Altepe, şunları kaydetti: 
Bursa, büyük bir hamle yaptı. Dünya markalarının bundan böyle Bursa'da üretim yapmasını hedefliyoruz. Taşeron değil, marka üretim yapalım istiyoruz. Bu araç sadece Bursa'nın değil, Türkiye'nin gururu oldu. Başbakan Recep Tayyip Erdoğan'ın Bursa ziyaretinde ilk yerli aracın sürüşünü de gerçekleştireceğiz.