Küresel piyasalarda negatif hava
Küresel piyasalar dün açıklanan veriler ve haberlerin etkisiyle sert düşüşler kaydetti.
Kredi derecelendirme kuruluşu Moody's'in, ABD değerlendirmesini bütçe görüşmelerinden sonraya bırakması, mali uçurum konusunda Başkan Obama'nın işinin kolay olmadığı yönündeki açıklama ve yorumlarla New York borsasında Dow Jones endeksi günü yüzde 2,36 değer kaybıyla 2 Ağustos'tan beri ilk kez 13 bin puanın altında kapattı.  
Yaklaşık on işlem gününde 100 günlük hareketli ortalamasının üzerinde tutunmaya çalışan Dow Jones endeksi dün hem 100 günlük hareketli ortalamayı hem de 12.993 seviyesindeki 200 günlük hareketli ortalamasını aşağı yönlü kırarak 12.932 puandan tamamladı. 
Avrupa tarafında da negatif yönlü hareketli bir gün geride bırakıldı. Yunanistan'da krizin sosyal boyutunun derinleşmesi ve yapılan eylemler ve Almanya'da sanayi üretimi verisinin daralmaya işaret etmesiyle hisse senedi piyasaları önceki kapanışa göre yüzde 1 ile yüzde 2 arasında düşüşler kaydetti. 
Dün İMKB'de de satış baskılarının etkisini artırdığı görüldü. Analistler endeksin tarihi zirvesinden gelen kar satışlarının etkisinin küresel piyasalardaki negatif havayla arttığını belirterek, endeksin 71.000 desteğinin altına sarkması durumunda 69.000 seviyelerinin gündeme gelebileceğini kaydediyor. 
Endeksin 25 mayıs tarihinden beri içinde bulunduğu yükseliş trendinin desteğinin 69.000 - 68.700 aralığında olduğunu ifade eden analistler bu yükselişin ilk fibonacci düzeltme seviyesinin de 68.800 puandan geçtiğine dikkati çekiyor. 
Ayrıca kasım ayında fonların, yıllık performanslarını bilançolarına yazmak için satışa geçebileceklerini belirten analistler bunun önümüzdeki günlerde sert ve marjlı hareketlenmelere neden olabileceği konusunda yatırımcıları uyarıyor.

Piyasaların bugün takip edeceği veriler şöyle:

10.00 Türkiye, TUİK eylül ayı sanayi üretimi
12.30 Türkiye, BDDK eylül ayı aylık bülten
14.00 İngiltere MB (BOE) faiz kararı
14.30 Türkiye, MB kasım ayı 1. dönem beklenti anketi
14.45 Avro Bölgesi MB (ECB) faiz kararı
15.30 ECB Başkanı Draghi;nin basın toplantısı
15.30 ABD, haftalık işsizlik maaşı başvuruları
15.30 ABD, eylül ayı dış ticaret dengesi
17.30 Türkiye, Hazine ekim ayı nakit dengesi