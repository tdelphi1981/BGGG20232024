Fındık üreticisi alternatif ürüne ilgisiz
Ordu Gıda, Tarım ve Hayvancılık Müdürü Musa Sağlam, 111 bin 532 fındık üreticisinin alternatif ürünleri tercih etmediğini söyledi.
Sağlam, "Fındık üreticisinin alternatif ürün yetiştirmesi için birtakım çalışmalar yapıldı. Bu kapsamda 2009 yılında çıkarılan kararname doğrultusunda 2009- 2011 yılları arasında Fatsa İlçesi'nde 6, Gülyalı ve Korgan ilçelerinde ise birer üretici olmak üzere toplam 8 üretici fındığını söküp başka alternatif ürüne geçti" dedi. 

Ordu'da 2009 yılında Fındıkta Alan Bazlı Gelir Desteği kapsamında fındık üreticisine dönüm başına 150 lira ödeme yapıldığını vurgulayan Gıda, Tarım ve Hayvancılık İl Müdürü Musa Sağlam, fındığını sökerek yerine kivi, ceviz gibi meyvelerden diken üreticilere de ödeme yapılacak olmasına rağmen üreticinin buna rağbet etmediğini dile getirdi. Sağlam, "Fındık üreticisinin alternatif ürün yetiştirmesi için birtakım çalışmalar yapıldı. Bu kapsamda 2009 yılında çıkarılan kararname doğrultusunda 2009- 2011 yılları arasında Fatsa İlçesi'nde 6, Gülyalı ve Korgan ilçelerinde ise birer kişi olmak üzere toplam 8 üretici fındığını söküp başka alternatif ürüne geçti ve destekleme için başvuruda bulundu. 71 bin 729 dekarlık alanda bu üreticilerimize 10 bin 759 TL ödeme yapıldı" dedi.

3 YILDA 705 MİLYON LİRA ÖDENDİ

Sağlam, Ordu'da toplam 227 bin hektarlık alanda ruhsatlı fındık üretimi yapıldığını ifade etti. İl Müdürü Musa Sağlam, "Fındıkta Alan Bazlı Gelir Desteği'nden faydalanan 110 bin çiftçimize 2009-2011 dönemi için yaklaşık 705 milyon TL ödeme yapıldı. Şimdi ise dönüm başına 2012 yılı için 150 TL, 2013 yılı için 160 TL, 2014 yılı için ise 170 TL ödenecek. Çiftçi kayıt sistemi için şuana kadar 111 bin 532 üretici başvuruda bulundu. Bu üreticimizin tamamının fındıkta alan bazlı gelir desteği için başvurmasını bekliyoruz" diye konuştu.

SON BAŞVURU 30 NİSAN'DA

Fındığını sökerek alternatif ürüne geçen üreticilere 3 yıl ödeme yapılacağını da hatırlatan Musa Sağlam, 2012 yılı başvurularının da halen devam ettiğini, 30 Nisan'da sona ereceğini söyledi.