AB'nin 7 yıllık yeni bütçesi
AB liderleri, 2014-2020 dönemini kapsayan 7 yıllık yeni AB bütçesini hazırlamak için toplandı. Birlik bütçesine net katkı yapan zengin üyeler, AB Komisyonu'nun 1 trilyon 25 milyar euroluk bütçe önerisini kriz nedeniyle yüzde 20'ye kadar varan oranlarda kırpmak isterken bütçeden net katkı alan çoğunluğu Doğu Avrupalı 17 üye Brüksel'den gelen fonların azalmaması için karşıt cephe oluşturdu.

AB liderlerinin farklı çıkar ittifaklarıyla ve veto tehditleriyle başlayan zirvenin yarın tamamlanmasının planlanmasına karşın hafta sonuna sarkabileceği ve hatta kördüğüme girip yeni bir zirve toplanmasına ihtiyaç duyulabileceği belirtiliyor.

AB'nin geçen yılki bütçe gerçekleşmelerine göre yıllık 130 milyar euroluk bütçeye en fazla net katkıyı 11 milyar euroyla Almanya, 7,3 milyar euroyla İngiltere, 6,5 milyar euroyla İtalya ve Fransa, 3,8 milyar euroyla Hollanda, 1,6 milyar euroyla İsveç, 1 milyar euroyla Danimarka, 800 milyon euroyla Avusturya ve 700 milyon euroyla Finlandiya yapıyor.

Öte yandan, AB bütçesinden yılda 11 milyar euroya yakın net katkı alan Polonya'nın başını çektiği eski Doğu Bloku ülkeleriyle Yunanistan, Portekiz ve İspanya gibi borç krizindekiler kendi paylarına da yansıyacak şekilde pastanın büyümesini istiyor.

AB içinde cömert tarımsal desteklerden en fazla faydalanan Fransa ve İspanya çiftçilerine sübvansiyonların kısılmaması için mücadele ederken İngiltere, Hollanda, İsveç ve hatta Almanya, AB bütçesine yapacakları katkıda indirim talep ediyor.

Almanya Başbakanı Angela Merkel, zirve öncesinde yaptığı açıklamada, "İkinci bir adıma (zirveye) ihtiyaç duyabiliriz" derken, kriz döneminde AB'nin de harcamalarında kesintiye gitmesi gerektiğini vurguladı.

İngiltere Başbakanı David Cameron ise bütçeyi artırmak isteyen AB Komisyonu'na tepki göstererek, İngiliz vergi verenler için en iyi anlaşmayı yapmaya ve İngiltere'nin 1984 yılında elde ettiği, AB bütçesine katkıda ıskonto hakkını korumaya kararlı olduğunu belirtti.

AB'nin 2007-2013 dönemini kapsayan mevcut 7 yıllık bütçesi 994 milyar euroyken AB Konseyi Başkanı Herman Van Rompuy, liderlere uzlaşma önerisi olarak yeni bütçenin 973 milyar euro düzeyinde tutulmasını teklif etti.