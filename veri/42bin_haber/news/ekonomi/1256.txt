Siirt'te kaliteli petrol bulundu
SİİRT'in Kurtalan İlçesi'ndeki Mağrip Petrol Sahası'nda 2.5 ay önce sondaj çalışmalarına başlanan Kapıkaya-2 kuyusunda, 2 bin metre derinlikte 33 graviteli, kaliteli petrol bulundu. Daha önce Batman'da arama yapan TPAO, bin bin 500 rakımlı dağda kaliteli petrol tabakasına rastlamıştı.
Batman-Siirt il sınırındaki Kurtalan İlçesi'nde bulunan Mağrip Petrol Sahası'nda, TPAO mühendis ve işçilerinden oluşan arama ekibi, yaklaşık 2.5 ay önce Kıpakaya-2 adlı kuyuda başladıkları sondaj alışmaları sonucu 33 graviteli petrol tabakasına ulaştı. TPAO Batman Bölge Müdürü Gökhan Akın, kuyuda test arama çalışmalarının sürdüğünü belirterek, şöyle dedi: "Hasankeyf Kedil-1' kuyusu ardından 2013'ün bir başka müjdeli haberini de 'Kapıkaya-2' kuyusundan aldık. Ekiplerimiz 2 bin metrede kaliteli petrol buldu. Önümüzdeki günlerde kuyuda günlük petrol üretim kapasitesi kesinlik kazanacak. Bölgede yeni açtığımız Kozluk 'Kuzey Arıkaya-1' ile Silopi 'Çalışkan-1' kuyularından da umutluyuz. Yeni yılla birlikte kuyulardan bir bir müjdeli haberler alıyoruz. Bu yıl açtığımız birçok kuyudan da umutluyuz."

Kurtalan'ın Mağrip Köyü'nde oturan köylülerden Ayetullah Mukyas, Abdullah Kul, Kerem Çiçek, Abdullah Ala, Recep Ala ve Hasan Ekmen, köylerindeki kuyudan kaliteli petrolün çıkmasından büyük mutluluk duyduklarını söyledi. 60 haneli köyün çevresinde zengin petrol rezervleri olduğunu belirten köylülerden Ayetullah Mukyas, şöyle konuştu: "Etrafımızın dört bir yanı petrol, ama hiçbir şeyden istifade etmiyoruz. Köyümüzün yolu stabilize. Sağlık ocağı yok. Köyün altyapısı yetersiz. Üstelik petrol işlerinde tek bir köylümüz çalışmıyor. Zenginlik burnumuzun dibinde ama ailemizin geçimini batıda sağlamaya çalışıyoruz. Yeni bir kuyuda petrol bulundu ama buruk bir sevinç yaşıyoruz."