Evinde, ürettiği metan gazını kullanıyor
Kilis'te besicilikle geçinen bir vatandaş, hayvanların atıklarından ürettiği metan gazıyla tüp ihtiyacını karşılıyor, serasını ısıtıyor.
Polateli ilçesine bağlı Belenözü köyünde yaşayan ve çevresindekilerin 'TÜBİTAK Sıddık' lakabıyla hitap ettiği 51 yaşındaki Sıddık Ünal, 4 büyükbaş, 20 küçükbaş hayvandan elde ettiği atıkları, bahçesinde açtığı iki kuyuda biriktiriyor.

Bu atıklardan, kuyuların altına kurduğu sistemle metan gazı üreten ve gazı hortumla evine taşıyan Ünal, bu sayede mutfak tüpü ihtiyacını karşılıyor, aynı zamanda serasını ısıtıyor.

Maddi imkansızlıklar nedeniyle eğitimini yarıda bırakan ilkokul mezunu Sıddık Ünal, AA muhabirine yaptığı açıklamada, geliştirdiği sistemi 11 yıldan beri kullandığını belirterek, evde tüpe ihtiyaç duymadıklarını söyledi.

Yaklaşık 13 yıl önce yabancı bir televizyon kanalındaki programdan etkilenerek projeler üretmeye başladığını ifade eden Ünal, 'Metan gazı üretme projesini 1999'da hazırladım. Yaklaşık 2 yıl uğraştım ve hayvan atıklarından metan gazı üretmeyi başardım. Bu süre içerisinde evime hiç mutfak tüpü almadım' dedi.

Sistemin çevreci olmasının yanında birçok faydası olduğunu dile getiren Ünal, ürettiği metan gazını su motoru ve ısınma işlerinde de kullandığını dile getirdi.

5 çocuk babası Ünal, 'Yokluklar içerisinde kendi imkanlarımla sistemi oluşturdum. Gaz deposunun cami kubbesi şeklinde olması gerekiyordu. Kubbe olayında çok zorlandım' diye konuştu.



-'Tüm köye yayılabilir'-

Ünal, kendisine maddi destek sağlanması halinde elektrik üretebileceğini ve sistemin kapasitesini geliştirip tüm köye gaz verebileceğini vurguladı.

Proje sayesinde yıllardır tüpe gereksinim duymadıklarını belirten Fahriye Ünal ise eşinin yeni şeyler üretmek için çaba gösterdiğini, bu tür buluşların ekonomik getirisinin olduğunu ifade etti.

Belenözü köyü muhtarı Ahmet Demir de Sıddık Ünal gibi insanların değerlendirilmesi gerektiğini kaydetti.