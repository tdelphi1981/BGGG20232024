Asrın Projesi adım adım ilerliyor
KKTC'ye su götürecek KKTC Su Temin Projesi kapsamında çalışmaları süren Alaköprü Barajı'nın yüzde 60'ı, barajın isale hattının ise 2 kilometresi tamamlandı. Yaklaşık 550 kişinin istihdam edildiği projeyle KKTC'ye yılda 75 milyon metreküp içme ve sulama suyu aktarılacak, Anamur'da da yaklaşık 4 bin hektar alan sulanacak.
 Asrın Projesi olarak nitelendirilen ve Mersin'den KKTC'ye denizin altından su götürecek olan KKTC Su Temin Projesi kapsamında çalışmaları süren Alaköprü Barajı'nın yüzde 60'ı, isale hattının ise 2 kilometrelik kısmı tamamlandı. 
İŞTE PROJEDEN SON FOTOĞRAFLAR 
DSİ yetkililerinden alınan bilgiye göre, projenin Türkiye ayağını oluşturan Alaköprü Barajı'nın, 22 kilometrelik isale hattı ve 10 bin metreküp hacimli terfi merkezinin yapım çalışmaları sürüyor. 80 kilometrelik deniz hattının yapımına da bu ay içerisinde başlanacak. 
Çalışmaların iş programına uygun şekilde sürdüğünü ve gecikme yaşanmayacağını belirten yetkililer, temel atma töreni sırasında yüklenici firma yetkililerinin bitirme tarihi olarak verdiği 7 Mart 2014 saat 13.00'da vanaların açılarak KKTC'ye su verilmesinin hedeflendiğini kaydetti. 
ALAKÖPRÜ BARAJI'NIN YÜZDE 60'I TAMAM 
Proje kapsamında Başbakan Recep Tayyip Erdoğan tarafından 7 Mart 2011'de temeli atılan Anamur'daki Dragon Çayı üzerindeki Alaköprü Barajı'nın ise yüzde 60'ı tamamlandı. 
Yıllık 130 milyon metreküp su depolama hacmine sahip olacak ön yüzü beton kaplamalı, kaya dolgu tipindeki barajın inşaatında, kamyonlarla taşınan kayalar silindirlerle sıkıştırılıyor. Biten kısmın ön yüzüne de beton dökülüyor. Temelden 99 metre yükseklikte olacak barajın bitiş noktasına ise su tahliyesi için dolu savak yapılıyor. 
Bu yılın son aylarında su toplamaya başlayacak olan baraj, KKTC'ye yılda 75 milyon metreküp içme ve sulama suyu aktaracak. Ayrıca, Anamur'da yaklaşık 4 bin hektar alanı sulayacak. 
Alaköprü Barajı'ndan başlayarak, Ören beldesinde yapılacak terfi merkezine ulaşacak 22 kilometrelik isale hattının da 2 kilometresi tamamlandı. 
1.5 metre çapında, 7,5 ton ağırlığında ve 8 metre uzunluğunda duktil boruların birleştirilmesiyle oluşturulan isale hattında olası arızalarda suyun kesilmesi için 4 vanayla 86 tahliye ve vantuz yer alıyor. 
80 KM'LİK DENİZ İSALE HATTI  
Proje kapsamında Anamur'un Ören beldesi ile KKTC'deki Güzelyalı Terfi Merkezi arasında 80 kilometrelik deniz isale hattı yapılacak.
Taşucu'ndaki tesiste üretilen 500 metrelik borular römorkla denizden taşınacak. Deniz yüzeyinde gemiler vasıtasıyla birleştirilen dev borular, deniz suyuyla doldurularak deniz tabanına batırılacak ve robotlar yardımıyla tabana sabitlenecek. 250 metre derinliğe ulaşıldığında borular askıya alınacak. 
Projenin turizm sezonu başlamadan plaj kısmındaki çalışmaların tamamlanması hedefleniyor. Bu amaçla, Ören beldesinde dip tarama gemisinin 30 metre uzunluğunda 6 metre genişliğinde ve 3 metre derinliğinde açtığı kanala ilk boru bu ay içinde yerleştirilerek deniz hattına da başlanacak. 
Proje kapsamında, Türkiye'deki yüklenici firmalar, şantiye yetkililerinden işçilere kadar çeşitli işlerde yaklaşık 550 kişiyi istihdam ediyor. Yetkililer, önümüzdeki aylarda bu sayının artacağını ifade ediyor.