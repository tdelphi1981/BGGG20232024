Bakan'dan 'buzdolabı' uyarısı
 
 Enerji ve Tabii Kaynaklar Bakanı Taner Yıldız, TBMM Genel Kurulu’nda, Elektrik Piyasası Kanunu ile Özel Tüketim Vergisi Kanunu’nda değişiklik yapılmasına ilişkin kanun teklifinin görüşmelerinde konuştu. 
 
 BEDELİNİ ÖDEMEK DURUMUNDA 
 
 Bakan Yıldız, elektrik dağıtım şirketinden kaynaklanan sorunlar nedeniyle buzdolabı zarar gören vatandaşların olduğuna yönelik soru üzerine, "Eğer dağıtım şirketinin hatasından kaynaklanan nedenle bir buzdolabı yanmışsa, buzdolabının bedelini o şirket tazmin etmek durumundadır. Ya da buzdolabını tekrar çalışır hale getirmeli. Bu, çok fazla bilinmiyor, olabilir. Vatandaşlarımız müracaatını yapsın, dağıtım şirketi bunun bedelini ödemek durumunda" dedi.
 
 'HEM KAÇAK KULLANIYOR, HEM ŞİKAYET EDİYOR'
 
 Bakan Yıldız, elektrik kesintileriyle ilgili bir soruyu yanıtlarken, bu kesintilerin bir bölümünün de kaçak kullanımdan kaynaklandığına değinerek, şunları kaydetti:
 
 "Bize, ’Elektriğim kesildi’ diye ihbar geliyor. Arıza ekipleri gidiyor, oranın zaten elektriği kaçak kullandığını tespit ediyor. Nasıl olur da bir adam elektriği kaçak kullandığı halde arıza ekibi talep eder. Hiçbir neden o kaçak kullanımı makul hale getirmez. Bu nedenle kaçak kullandığı elektrik 6 gündür kesikse, 106 gün de geçse biz onun elektriğini vermeyeceğiz."
 
 AA