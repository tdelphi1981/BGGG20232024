Bebek mamalarına dikkat!
Avrupa'da birçok ülkeyi kapsayan at eti skandalının ardından, bebekler için üretilen etli gıdalarda hayvanlar üzerinde kullanılan antibiyotiklere ve mantar ilacı gibi antiparazitlere rastlandığı ortaya çıktı. Mamalardan çıkan söz konusu maddelerin kanser, parkinson ve alzheimera neden olduğu bildirildi.
 Fransız Le Monde gazetesi, uzman araştırmacıların, içinde et kullanılan bebek gıdaları üzerinde geçen yıl gerçekleştirdikleri incelemelerde, "tilmikosin" ve "spiramisin" gibi hayvanlarda kullanılan antibiyotik türlerine rastladıklarını yazdı.

Haberde, incelemelerde, bebek gıdalarında hayvani antibiyotiklere ek olarak, levamisol ve mantar ilacı gibi antiparaziter ilaçların görüldüğü de belirtildi.

Gazete, 2011 yılında inek ve keçi sütleri üzerinde gerçekleştirilen bir başka incelemede de antiemflamatuar, hormon ve antibiyotiklere rastlandığını hatırlattı. Haberde, tarımda kullanılan mantar ilaçlarının insanların sinir sistemlerindeki hücreler üzerinde "beklenmedik olumsuz etkiler yarattığının gözlemlendiği" belirtilip, bu ilaçların kanserojen olabileceği ve parkinson ve alzheimer gibi nörodejeneratif hastalıklara yol açabileceğinden kuşkulanıldığı not edildi.

Sanayi tarafından üretilen etlerin içinde tam olarak ne olduğunu "kimsenin bilmediğini" vurgulayan gazete, Fransa'da hayvanlar üzerinde kullanılan antibiyotik oranının 1999-2009 yılları arasında yüzde 12.5 oranında arttığına dikkat çekti. Fransa'da hükümet, 2011-2016 döneminde hayvanlar üzerinde antibiyotik kullanımını yüzde 25 azaltma kararı almıştı.

Haberde, "Son 50 yıldır hiçbir hükümet endüstriyel besicilik ve antibiyotik çılgınlığı dosyalarını açma cüreti gösteremedi. Şimdi belki de tam zamanı" yorumunda bulunuldu.