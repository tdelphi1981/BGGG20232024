Fas'a 296 milyon dolarlık kredi
İslam Kalkınma Bankası(İKB)'nın, Fas'a, elektrik, içme suyu ve yol yapım projelerini desteklemek amacıyla 296 milyon dolarlık kredi yardımında bulunduğu bildirildi.
Fas Ekonomi ve Maliye Bakanı Nizar Baraka, yaptığı açıklamada, İKB ile Fas hükümeti arasında enerji, su ve yol yapım projelerinde kredi yardımını öngören anlaşmaların imzalandığını belirtti. 
Kredi yardımının 200 milyon dolarının Fas'ın kuzeyinde bulunan Safru kentindeki hidroelektrik üretimi projesini kapsadığını ifade eden Baraka, 84 milyon 79 bin doların, 8 ilin içme suyu projelerine ve 11 milyon doların da köy yolları bakım ve onarım projelerine tahsis edildiğini kaydetti. 
İKB'nin Fas'taki kalkınma projelerine destek olduğuna dikkati çeken İKB Başkanı Ahmed Muhammed Ali ise İKB'nin, karayolları ve baraj yapımı, şeker üretimi ve çimento sanayi gibi bazı alanlardaki projeleri finanse ettiğini de dile getirdi. 
İslam Kalkınma Bankası, 1973'te Suudi Arabistan'ın Cidde kentinde gerçekleşen İslam Ülkeleri Maliye Bakanları Konferansı'nın ardından faaliyetlerine başlamıştı. 
Merkezi Cidde'de bulunan ve 56 ülkenin üye olduğu İKB, birliğe üye olan ülkelerdeki ekonomik kalkınma ve sosyal gelişim projelerine finansman desteği sağlıyor.