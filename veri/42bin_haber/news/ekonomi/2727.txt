Türkiye, madencilikte dünya arenasına çıkıyor
Türkiye, madencilik alanında dünyanın en büyük ve kapsamlı organizasyonu olan PDAC ile ilk kez devler arenasına çıkıyor. Kanada'nın Toronto kentindeki Metro Covention Center'da 3-6 Mart tarihleri arasında yapılacak olan Uluslararası PDAC Madencilik Yatırım Fuarı'na katılacak Türk heyetine Enerji ve Tabii Kaynaklar Bakanlığı Müsteşar Yardımcısı Dr. Nevzat Kavaklı başkanlık edecek.

Heyette, Başbakanlık Yatırım Destek ve Tanıtım Ajansı Başkanı M. İlker Aycı, MTA Genel Müdür Yardımcısı Hayrullah Dağıstan, MİGEM Direktörü Serdar Çulha ve ETİ Madencilik Genel Müdür Yardımcısı Recep Akgündüz yer alacak. Türkiye'nin Ottawa Büyükelçisi Dr. Tuncay Babalı da 4 Mart tarihinde yapılacak olan Türkiye lokalinin açılışına katılacak ve bir konuşma yapacak.

Organizasyonu Başbakanlık Yatırım Destek ve Tanıtım Ajansı Kanada Temsilciliği tarafından yapılan Türkiye lokalinde konuklara günboyunca, Türkiye'nin zengin maden rezervleri, madencilikle ilgili yasalarda son dönemde yapılan düzenlemeler ve güçlü devlet desteği, basılı ve görsel sunumlarla anlatılacak.

Fuarın Türkiye salonunda, Türkiye'de madencilik yapan Kanadalı firmalardan Pilot Gold, Alamos Gold, Chesser Resourse, Alacer Gold, İnmet Mining ve Eurasian Minerals'in yöneticileri de, ziyaretçilere hem sunumda bulunacak hem de Türkiye tecrübelerine ilişkin soruları yanıtlayacak.

Türkiye salonu ziyaretçilerine gün sonunda Türk mutfağından örneklerin yeraldığı bir de kokteyl ikram edilecek.