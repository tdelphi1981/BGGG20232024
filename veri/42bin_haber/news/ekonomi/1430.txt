7.4 milyonun ise kimde olduğu bilinmiyor
Türkiye'deki 131 milyon gayrımenkulden 80 milyonuna erkeklerin, 43 milyon 468 binine ise kadınların sahip olduğu ortaya çıktı. 7 milyon 412 bin arsa ve konutun sahibinin ise cinsiyeti belirlenemedi. Erkeklerin yüzde 65'inin gayrımenkulü bulunurken, kadınlarda bu oran yüzde 35'te kaldı. Kadınların en az tapu sahibi olduğu il yüzde 14 ile Hakkari olurken, yüzde 42 ile en fazla Bayburt'ta olduğu görüldü.
Çevre ve Şehircilik Bakanlığı'na bağlı Tapu ve Kadastro Genel Müdürlüğü Türkiye'de gayrımenkul sahipliğine ilişkin bir araştırma yaptı. Araştırma, Batı'dan Doğu'ya gidildikçe kadının tapu sahipliği oranının ciddi şekilde düştüğü görüldü. 
 
Yapılan araştırmaya göre Türkiyede erkeklerin yüzde 65'i gayrimenkul sahibiyken, kadınlarda bu oran yüzde 35'te kaldı. Bir başka ifadeyle Türkiye genelinde 131 milyon gayrimenkulün 80 milyonunun sahibinin erkek, 43 milyon 468 bininin ise kadın olduğu ortaya çıktı. 7 milyon 412 bin arsa ve konutun sahibinin ise cinsiyeti belirlenemedi. 
DOĞU'DA KADININ ADI YOK! 
Erkek sahiplik oranının Doğu ve Güneydoğu Anadolu Bölgeleri'nde yüzde 86'ya kadar çıkması dikkat çekti. Hakkari'de erkeklerin gayrımenkul sahiplik oranı yüzde 86 olurken, bunu yüzde 82 ile Mardın ve yüzde 81 ile Siirt izledi. 
Kadınların en fazla gayrimenkul sahibi olduğu illerin başında da sayı olarak Ankara ve İstanbul, oran olarak ise Bayburt, Yalova ve Çankırı geldi. Bayburt'ta bulunan daire, arsa ve tarlaların yüzde 41,71'inin sahibi kadınlar olurken, Yalova'da bu oran yüzde 41.4, Çankırı'da ise yüzde 41,2 oldu.  
İZMİRLİ KADINLAR İSTANBUL'U GEÇTİ 
Tapu ve Kadastro Genel Müdürlüğü'nün verilerine göre İzmir'de bulunan ve sahibinin cinsiyeti bilinen 2 milyon 985 bin gayrımenkulün yüzde 38.3'üne yani 1 milyon 142 binine kadınların sahip olduğu görüldü. Ankara'da bulunan 6,5 milyon gayrimenkulün yüzde 37.4'ü kadınların olurken, İstanbul'da kadınların sahiplik oranı yüzde 34.1'de kaldı.  
7.4 MİLYONUN CİNSİYET KAYDI YOK 
Yapılan araştırmada 7 milyon 412 bin gayrimenkulün sahibinin cinsiyet bilgilerine ise ulaşılamadı. Sahiplerine ait cinsiyet bilgileri eksik gayrimenkullerin bütün gayrimenkuller içerisindeki payı yüzde 5,66 olurken, Bakanlık yetkilileri, eski tapularda cinsiyet sorulmadığı için bu sorunun yaşandığını ancak yeni tüm kayıtlarda cinsiyet bilgisinin alındığını belirttiler.  
Türkiye'nin en yüksek nüfusuna sahip ili olan İstanbul'da erkeklerin adına kayıtlı gayrimenkul sayısı 3 milyon 585 bin olurken, sahibinin cinsiyeti bilinmeyen gayrımenkul sayısı 452 bin 542 oldu.  
  

 