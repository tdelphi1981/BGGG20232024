Yatırımcı 3. havalimanına koştu
3'üncü havalimanı ihalesine ilgi beklenenin üstünde seyrediyor. DHMİ Genel Müdürü Birdal "Çok sayıda yerli ve yabancı firma şartname aldı. Ama inceleyenler şartname alanlardan daha fazla. Bunun ihaleye de yansımasını bekliyoruz" dedi.
İSTANBUL'A inşa edilecek 3'üncü havaalanı ihalesine yoğun ilgi sürüyor. Devlet Hava Meydanları İşletmesi (DHMİ) Genel Müdürü Orhan Birdal, ihale için aralarında yabancıların da bulunduğu çok sayıda firmanın şartname aldığını söyledi. Şartnameyi alanları işin stratejisi gereği ihale gününe kadar kamuoyuyla paylaşmayı düşünmediklerini kayde Birdal "Birçok firma şartname aldı. Ama inceleyen firma sayısı, şartname alanlardan daha fazla. Bu ilginin ihaleye de yansımasını bekliyoruz" dedi. Havalimanının yapılmasının bölgeyi olumlu etkileyeceğini ifade eden Birdal "Şu anda yeni havalimanının yapılacağı yer, İstanbul'un çevresel faktörler açısından en kötü yeri. Çünkü gelişi güzel bir şey var. Herkes, orada, kumsalın, toprağın bağrını delmiş bir şeyler yapmış, kontrolsüz, bir alan. Biz o alana hayatiyet kazandıracağız" dedi.

120 bin kişiye istihdam sağlayacak

İstanbul yeni havalimanının ilk etabının, ihalenin karara bağlanmasından ve yer teslimi yapılmasından itibaren 42 ay içinde tamamlamayı hedeflediklerini dile getiren Birdal, havalimanının hizmete girmesiyle yıllık ortalama 120 bin kişiye istihdam imkanı sağlanacağını kaydetti. Projenin 4 aşamada gerçekleşeceğini ifade eden Birdal, şu bilgileri verdi: "Tüm etaplar tamamlandığında yaklaşık 1.5 milyon metrekarelik kapalı alanı, yıllık 150 milyon yolcu kapasitesi, 165 yolcu köprüsü, terminaller arasındaki ulaşımın raylı sistemle yapıldığı 4 ayrı terminal binası, 3 teknik blok ve hava trafik kontrol kulesi, her türlü uçak tipinin operasyonuna uygun müstakil 6 pist, 16 taksi yolu, 500 uçak park kapasiteli toplam 6,5 milyon metrakare büyüklüğünde apron, şeref salonu, kargo ve genel havacılık terminali, devlet konuk evi, yaklaşık 70 bin araç kapasiteli açık ve kapalı otopark, havacılık tıp merkezi, oteller, itfaiye ve garaj merkezi, ibadethaneler, kongre merkezi, güç santralleri, arıtma ve çöp bertaraf tesisleri gibi yardımcı tesislerden oluşacak. Tamamlandığında yolcu kapasitesi bakımından bugün için dünyanın en büyük havalimanı olacak."