Rusya'dan müthiş silah satışı
Rusya 15 milyar dolar silah ihracatı ile rekor kırdı
Rusya Federal Askeri-Teknik Servisi Direktörü Aleksandr Fomin, 2012'de hedeflenen miktardan yüzde 12 daha fazla, 15 milyar dolar ihracatla Sovyet sonrası dönemin rekorunu kırdıklarını açıkladı. 

Rusya'nın ABD'den sonra silah ihracat rakamlarında dünyada ikici sırada olduğunu ifade eden Fomin, 2013 için pozitif sürecin devam ettiğini söyledi.

1 Mart itibari ile Rusya'nın silah ihracat portfoyünün 46 milyar dolara ulaştığına değinen Rus yetkili, "Sadece bu yılın ilk 2 ayında portföy 2,5 milyar dolar arttı." bilgisini verdi.

Rus silah ihracat şirketleri Ortadoğu'da yaşanan çatışmalar nedeni ile satışlarını artırırken, bir kısım yaptırımlar ise ihracatı kısıtlıyor. İran'a yönelik S-300 sevkiyatının teslim edilmemesinin şirket açısından ekonomik başarısızlık oluşturduğunu kaydeden Fomin, "Biz S-300 füze savunma sistemlerini İran için ürettik. BM yaptırımları nedeni ile sevkiyatı yapmadık. Sevkiyat başarısız oldu. Şimdi bu sistemleri başkasına satmak mümkün değil. Burada yüzlerce milyon dolar kaybımız var." dedi.

SURİYE'YE SİLAH İHRACATI ZORLAŞTI

Rusya'nın Suriye'ye yönelik silah ihracatına anlaşmalar çerçevesinde devam edeceğini belirten Fomin şu değerlendirmelerde bulundu: "Burada silah şirketimize ve taşıma araçlarımıza savaş ilan ediliyor. Sigortalar iptal ediyor, hava ve deniz taşımacılığı ciddi zorluk çekiyor. Tüm blokaja rağmen, Rusya uluslar arası anlaşmaları yerine getirmeye çalışıyor. Suriye sevkiyatında önemli miktarda arz gerçekleşemedi. Bir de ödemeler ABD doları olduğu zaman Amerikan bankaları bunu bloke ediyor. Burada Suriye de kaybediyor."

Irak Başbakanı Nuri El Maliki ile imzalanan 4,2 milyar dolarlık silah anlaşmasını da değerlendiren Fomin, "Anlaşmanın uygulamaya geçeceğini söylemek için erken. Durum netleşince bilgi vereceğiz." dedi. Irak yönetimi yolsuzluk iddiası ile anlaşmayı askıya almıştı.