İş dünyasının acı kaybı!..
Borusan Holding Kurucu ve Onursal Başkanı Asım Kocabıyık, tedavi görmekte olduğu İstanbul'da yaşamını yitirdi. Borusan Holding'ten yapılan açıklamaya göre, hayatını Türkiye'nin sanayileşmesine ve toplumun gelişimine adamış olan Asım Kocabıyık, yarın Fatih Camisi'nde kılınacak öğle namazını müteakip Edirnekapı Şehitliği'nde toprağa verilecek.

Asım Kocabıyık, iş adamı olarak imza attığı başarılarının yanı sıra özellikle eğitim, kültür ve sanat alanlarında yürüttüğü sosyal sorumluluk çalışmaları ve hayırseverliği ile tanınıyordu.

1924 yılında Afyon'un Tazlar Köyü'nde doğan Asım Kocabıyık'ın ismi Türkiye'nin sanayileşme serüvenine paralel olarak anıldı.

Asım Kocabıyık, iş hayatına 1944 yılında henüz öğrenci iken girişimci babasının kurduğu İstikbal Ticaret şirketinde çalışarak başladı.

1972'de Borusan Holding'i kurarak bugünkü modern ve kurumsal Topluluğun ilk adımını attı. 57 yıl liderliğini yaptığı Borusan Grubu'nu bugün 6 bin kişinin çalıştığı, çelik, distribütörlük, lojistik ve enerji alanlarında faaliyet gösteren bir dünya şirketi haline gelmesini sağladı.

Cumhuriyet döneminin ilk sanayici kuşağının bir temsilcisi olarak Asım Kocabıyık, Türk ekonomi ve sanayisinin gelişmesinde, dışa açılmasında önemli misyonlar üstlendi. Başta TÜSİAD olmak üzere iş dünyasının önde gelen örgütlerinde aktif rol aldı.

Asım Kocabıyık, Borusan Kocabıyık Vakfı aracılığıyla eğitim, kültür ve sanat alanlarında toplumun gelişimini destekleyecek projeleri hayata geçirdi.

Hayatı boyunca, ülkesine hizmet olarak gördüğü sosyal sorumluluk çalışmaları ve hayırseverliğiyle ilköğretim, lise, yüksekokul, fakülte ve öğretmen evi gibi sayısız eğitim kurumları yaptırarak Milli Eğitim Bakanlığı'nın hizmetine sundu.

Afyon'un Tazlar Köyü'nde 1924 yılında doğan Asım Kocabıyık, ilköğrenimini ve ortaokulun ilk 2 yılını Afyon'da, orta son sınıfı İstanbul'da, lise öğrenimini ise İstanbul Erkek Lisesi'nde tamamladı. Daha sonra girdiği İstanbul Üniversitesi İktisat Fakültesi'nden 1947 yılında mezun oldu.

İş yaşamına 1944 yılında başladı

İş yaşamı Türkiye'nin sanayileşme serüvenine paralel olarak anılan Asım Kocabıyık, 1944 yılında henüz öğrenci iken, girişimci babası Ahmet Kocabıyık'ın kurduğu İstikbal Ticaret T.A.Ş.'nde kurucu ortak ve Yönetim Kurulu Üyesi olarak görev aldı ve çalışmaya başladı. 

Kocabıyık, başlangıçta demir-çelik ithalatı ve tarım ürünleri ithalatı yapan İstikbal Ticaret AŞ'de 8 yılı Yönetim Kurulu Üyeliği, 49 yılı Yönetim Kurulu Başkanlığı olmak üzere 57 yıl görev yaptı. Asım Kocabıyık'ın babası ile birlikte temelini attığı şirket, aynı zamanda bugünkü Borusan Grubu'nun çekirdeğini oluşturdu.

1951 yılında, askerlik hizmetini tamamladıktan sonra, bir süre İngiltere'de kalarak yabancı dil eğitimi alan Kocabıyık, 1952 yılında babasının vefatından sonra işleri tamamen devraldı.

Asım Kocabıyık, 1954 yılında Nurhan Kocabıyık'la evlendi ve Ahmet, Zeynep ve Nükhet adlı üç çocuk sahibi oldu. 

1958 yılında 27 çalışanı ile sanayi sektörüne geçen Kocabıyık bugün 6000'e yakın kişinin çalıştığı çeşitli sanayi kuruluşlarını bünyesinde barındıran ve önemli distribütörlük faaliyetlerinin yürütüldüğü Borusan Grubu'nun kurucusu oldu.

Çağının en ileri teknolojileri ile 1958 yılında kurulan Borusan Mannesmann Boru ve yassı çelik alanında daha sonra kuracağı Borçelik, Türk çelik sanayisinin öncü ve küresel ölçekte rekabetçi kuruluşları arasında yer aldı. 

1960 yılında beyaz eşya, yapı endüstrisi, otomotiv yan sanayi ve madeni eşya sanayine yönelik hafif çelik profilleri üreten Kerim Çelik kuruldu. 

1970 yılında Amerikan EatonS.r.L. lisansı ile supap ve supap aksesuarları üreten Supsan kuruldu. Asım Kocabıyık Supsan'ı faaliyete geçirerek otomotiv sanayisine de adım atmış oldu. 

1972 yılında, Asım Kocabıyık, şirketlerini Borusan Holding AŞ bünyesinde bir araya getirdi. 1973 'te Boru Nakliyat, 1975 'te ise Borusan İhracat İthalat kuruldu. Yine 1975 yılında, Birlik Galvaniz Borusan Grubu'na katıldı. 1976'da, bugün de dünyanın sayılı tesisleri arasında yer alan Borusan Boru Gemlik tesisleri faaliyete geçti.

Borusan Grubu Asım Kocabıyık'ın liderliğinde,1984'te BMW'nin Türkiye distribütörü oldu. Borusan, 1994'te dünya iş makineleri lideri Caterpillar'ın da önce Türkiye'de, ardından da Yakın Asya'daki temsilciliğini aldı. 

Borusan, yenilikçi uygulamalarıyla Caterpillar, BMW, Land Rover gibi uluslararası markaların en iyi yönetilen temsilciliği olarak sayısız kez küresel ödüller kazandı. 

Grubun işlerinin gelişimine paralel olarak lojistik sektöründe hızla büyüyen Borusan Lojistik ise sektöründe toplam kalite yönetimi ödülleri alan ilk ve tek şirket oldu.

2001'de Yönetim Kurulu Başkanlığını oğluna devretti

Borusan Holding'in Kurucu Başkanı Asım Kocabıyık, Kasım 2001'de Borusan Holding Yönetim Kurulu Başkanlığını oğlu Ahmet Kocabıyık'a devrederek, kendini aktif iş yaşamı boyunca hiç aksatmadığı sosyal sorumluluk faaliyetlerine adadı. 

Kocabıyık, kurucusu olduğu Borusan Kocabıyık Vakfı çatısı altında topluma katkı sağlayan projeleri hayata geçirdi. Borusan Kocabıyık Vakfı; eğitim, kültür ve sanat alanındaki çalışmalarıyla, yapılandırılmış kamu yararına faaliyetler alanında Türkiye'de özel sektöre örnek olmuş bir kurum haline geldi.

Özellikle eğitim alanında yoğunlaşan sosyal sorumluluk faaliyetlerini "Memlekete bir hizmet borcum var. Onu yerine getirmeye çalışıyorum" sözleriyle izah eden Kocabıyık, binlerce öğrenciye sağladığı eğitim burslarının yanı sıra üniversite binaları, meslek yüksekokulları, kütüphaneler, öğretmenevleri de inşa ederek, bunları Milli Eğitim Bakanlığı'nın hizmetine sundu. 

Asım Kocabıyık ayrıca, Türkiye Aile Sağlığı ve Planlaması Vakfı, TEMA Vakfı, Eğitim Gönüllüleri Vakfı, Türk Musikisi Vakfı ve Afyon Eğitim Vakfı'nın da kurucuları arasında yer aldı. 

24 yıl İstanbul Sanayi Odası, 15 yıl TÜSİAD yönetiminde yer almış, 4 yıl da İktisadi Kalkınma Vakfı'nda Başkanlık yaptı. 

Asım Kocabıyık, başta İstanbul Üniversitesi olmak üzere çeşitli yüksek öğrenim kurumlarınca fahri doktora unvanına layık görüldü. Kocabıyık, Devlet Üstün Hizmet Madalyası ve İtalyan Hükümeti'nin verdiği Şövalye nişanına sahiptir.