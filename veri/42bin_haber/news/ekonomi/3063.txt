Ev kadınlığından pilotluğa
Çocukluk döneminde büyüyünce ne olacaksın diye soranlara ev hanımı olacağım diyen Ülkü Erk, liseyi yarım bıraktı, evlendi- boşandı, yarım kalan lise eğitimini tamamlayıp üniversiteyi okuduktan sonra hostesliğe başladı. Ülkü Erk, büyük bir azimle başladığı pilotluk okulunu tamamladıktan sonra bugün Türkiyenin ender sayıdaki kadın pilotları arasına adını yazdırdı.
Antalyada 38 yaşındaki Ülkü Erk, liseyi yarım bırakarak, mağazalarda tezgahtarlık yaparak iş hayatına atıldı. Uzun bir dönem tezgahtar olarak çalışan Erk, daha sonra kendi işini kurmaya karar verdi. Bir arkadaşının da desteği ve ortaklığı ile inşaat malzemeleri üzerine kendi işyerini açan Erk, liseyi dışarıdan bitirdikten sonra Anadolu Üniversitesi Açık Öğretim Fakültesi İşletme Bölümünden mezun oldu.

YENİ HAYATIN KAPILARI

Bir süre sonra işlerin ters gitmeye başlamasıyla verdiği çekler yüzünden hapis cezası alan Ülkü Erk, kısa süre cezaevinde kaldı. Maddi yönden çıkmazlar içinde olan genç kadın bu çok zor dönemde evlenmeye karar verdi. Düğünden sonra yurtdışında yaşamaya başlayan Erk, boşanmaya karar verdi ve yurda geri döndü. Erk, o yıllarda Pegasus Havayollarının uçuş hostesliği sınavına girdi. Hiç beklemezken hosteslik sınavını kazanan Ülkü Erk için yeni bir hayatın kapıları böylelikle aralandı.

PİLOT OLACAĞIM ANNE

Erk, hostesliğe başladıktan sonra yeni hedeflere yöneldi. Hosteslik yaptığı dönemde pilot olmaya karar veren Ülkü Erk, annesi, ablası, çalıştığı firma ve pilot arkadaşlarının desteği ile Adanada bu konuda eğitim veren özel bir okula kayıt yaptırdı. O dönemde biriktirdiği para ile eğitimin ilk aşaması olan PPL lisansı alabilen Ülkü Erk, 10 Kasım günü sabah 09.00da ise ilk tecrübe uçuşuna başladı.  
Eğitimin ilk aşamasını tamamladıktan sonra küçük pervaneli uçaklarda pilotluk yapan Erk, bu aşamada çalıştığı Pegasus Havayollarından aldığı destekle eğitimine Ankarada devam etti. İki yıllık eğitim sonunda sınavlarında başarılı olarak ticari pilot lisansını da aldı. 
Pegasus Havayollarında bugün ikinci pilot olarak görevini sürdüren ve Boeing 737- 800 kullanan Ülkü Erk, çok büyük zorluklar içinde, her insan gibi inişli- çıkışlı bir yaşantısı olduğunu belirterek, şunları söyledi:

"Hayatın bitti dediği noktada, birşeyleri geride bırakıp tekrar başlamıştı benimkisi. İşsizlikle mücadele, kötü bir evlilik geçirmişken hostes olarak havayollarına başladım. Yurtdışında yaşamanın verdiği Fransızca ve İngilizce öğrenmek gibi kolaylıklar vardı. Daha sonra hosteslik yaparken pilot olmaya karar verdim. Yılmadan yoluma devam ettim ve yaklaşık bir yıldır ikinci pilot olarak görev alıyorum. İnşallah uzunca yıllar da bu işimi sürdürmek istiyorum." 
 