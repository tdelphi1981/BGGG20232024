Libananco'da temyiz günü yarın
Türkiye'nin lehine sonuçlanan Libananco Davası'nın temyiz duruşması Washington'da yarın yapılacak. Bu aşama da, Türkiye'nin lehine sonuçlanırsa, dosya tamamen kapanmış olacak.
Enerji ve Tabii Kaynaklar Bakanlığı'nın 2003 yılında Enerji Piyasası Düzenleme Kurumu'nun (EPDK) başvurusu üzerine, Uzan Grubu'na ait Çukurova (ÇEAŞ) ile Kepez elektrik şirketlerine el konmasından kaynaklanan dava, Güney Kıbrıslı Libananco Holdings Co. Ltd. isimli şirketin, ÇEAŞ ve Kepez'e ortak olduğunu ve el koyma kararıyla mağdur edildiğini iddia ederek, 2006'da Türkiye aleyhine Uluslararası Yatırım Anlaşmazlıkları Çözüm Merkezi'ne (ICSID) başvurmasıyla başlamıştı. 
Tahkim heyeti, yaklaşık 5 yıllık sürecin ardından 10,1 milyar dolarlık tazminat davasında kararını Türkiye lehine verirken, Libananco Holding bu bu kararı temyize taşımıştı. 
Yaklaşık 1 yıldır devam eden temyiz sürecinde son duruşma yarın Washington'da yapılacak. Bu aşama da, Türkiye'nin lehine sonuçlanırsa, dosya tamamen kapanmış olacak. Heyet davanın bozulması yönünde karar verirse, Libananco Davası yeniden görülmeye başlayacak. 
Daha önce Paris'te yapılan duruşmalar başhakemin kararıyla Washington'a alınırken, hakkında yakalama kararı bulunan Uzan ailesi bireylerinin duruşmaya telekonferansla katılacağı öğrenildi. 
Temyiz duruşmasının ardından kararın aynı gün çıkması beklenmezken, davada Türkiye'yi İsviçre'li Lalive Hukuk Bürosu savunacak. 
Türkiye daha öncede aralarında Temzet Elektrik Üretim AŞ, Alaplı Elektrik ve Kanel Kangal Elektrik Limited Şirketi'nin de olduğu 20'ye yakın tahkim davasının tarafı olmuş, bu davaların birçoğu Türkiye'nin lehine sonuçlanmıştı.