İçerik hırsızlığına Avrupa kelepçesi
Gazetelerde çıkan haberler üzerinden büyük reklam gelirleri elde eden internetin dev arama motorlarına karşı habercilikte telif hakkı savaşını başlatan Avrupa Birliği (AB) ülkeleri, amacına ulaşıyor. Medya kuruluşları, hükümet-lerle birlikte hareket ederek bu kuruluşlardan ek vergi alınmasını da sağlayacak.
MEDYANIN önde gelen şirketleri tarafından içerik hırsızlığı yapmakla suçlanan internet arama motorları, Avrupada kapana kısıldı. Arama motoru piyasasında ezici sayılacak pazar payına sahip olması nedeniyle akla gelen ilk isim olan Google, Avrupa Birliği (AB) ülkelerinin gazetecilikte telif hakkı için hazırladığı yeni düzenlemeden en çok etkilenecek şirket olarak öne çıkıyor. Bir kaç yıl önce müzik endüstrisinin, şarkıların internette hiç bir telif hakkı ödenmeden, ücretsiz olarak paylaşılması nedeniyle güçlerini birleştirerek kazan kaldırmasının ardından şimdi de gazeteler, hükümetlerin de desteğini arkalarına alarak seslerini yükseltmeye başladı.   
HÜKÜMETLERLE MASAYA OTURUYOR 
İnternet üzerinden ücretsiz haber içeriği sağlaması nedeniyle, dünya genelindeki gazetelerin reklam gelirlerinin 2007 yılından bu yana yüzde 41 oranında gerileyerek 2011 yılında 76 milyar dolara kadar inmesine neden olan internet arama motorları, Avrupa tarafından yasal yollarla cezalandırılmaya başlandı. Başta Avrupa hükümetleri ve medya kuruluşları olmak üzere, habercilik konusunda büyük bir kesimi karşısına alan Google, içine düştüğü zor durumdan kurtulmak için Avrupalı hükümetlerle masaya oturmaya başladı. Önceki gün Fransa hükümeti ile medya şirketlerine 60 milyon euroluk ödeme yapma konusunda anlaşmaya varan Google, şimdi içine düştüğü bu ateşten çıkmanın yollarını arıyor.  
YENİ SÜRECE GİRİLİYOR 
Habercilikte telif hakkı için, yasal zeminde hakkını arayan gazeteler, ABde yeni bir süreci başlattı. Almanya, içerik koruması için internet kuruluşlarından vergi talep edeceğini açıklarken, İtalya da benzer bir vergilendirme sistemini devreye almaya hazırlanıyor. Sırasıyla diğer AB ülkelerinin de aynı şekilde kendi ülkelerindeki gazeteciliği korumak için benzer bir yolu izleyeceği aşikâr. Ancak sorunun arkasında yatan temel sorun ise, geleneksel gazeteciliğin reklam geliri gerilerken, internet üzerinden elde edilen kazancın aynı oranda artış göstermemesi. Dünya Gazeteciler Birliğinin verilerine göre geçtiğimiz yıl reklam gelirlerinin büyük bir kısmını sadece dijital platform üzerinden elde eden gazetelerin oranı yüzde 2 seviyesinde kaldı.  
GOOGLE KENDİSİNİ SAVUNUYOR 
Bu süreçte bütün okların üzerine çeken Google ise, her ay 4 milyar tıkı, haberin yayınlandığı gazetenin internet sitesine yönlendirdiğini söyleyerek kendisini savunuyor. Google, gazetelerin internet sitelerine ekleyecekleri bir etiket sayesinde istemedikleri takdirde Google News üzerinde haberlerinin görünmesini engelleyebileceğini belirtse de, medya kuruluşları, Googleın sadece haber başlığı ve bir cümlelik spotu arama motoru kullanıcılarına görüntüleyerek bile reklam geliri elde edebileceğini hatırlatıyor.  
Google ne yapacak 
GOOGLE, içerik için ödeme yapılmasını kendi varlığını ciddi anlamda tehlikeye atacağını söylese de, sesini yükselten ülkelerde, Google Newsün haber arama sayfasında o ülkenin medya kuruluşlarının haberlerini yayınlayamayacağı biliniyor. Bunun reklam gelirlerini etkileyeceğini düşünen Google, orta yolu bulmaya çalışıyor. Google, arama motorlarının haber paylaşmasının doğal olduğunu savunsa da ABDli şirkete karşı hakkını arayan Belçikalı gazeteler de internet devini ceza ödemek zorunda bıraktı.  
Sırada Almanya var  
GOOGLE gibi dev internet kuruluşlarının, haber kaynaklarına lisans ücreti ödemesi yönünde bir yasa taslağı hazırlayan Almanya, Fransanın ardından benzer bir anlaşmayı uygulamaya en yakın ülke olarak görünüyor. Yasa tasarısını bu ay görüşecek olan ve ilkbahar aylarında uygulamaya geçmeye hazırlanan Almanyanın bu çabasına, haber alma özgürlüğüne ağır darbe vurur uyarısını yapan Google,     şimdilik Avrupada köşeye sıkışmış gibi duruyor.  
abatur@hurriyet.com.tr 
 