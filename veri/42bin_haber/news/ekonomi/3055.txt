İMKB gongunu kadınlar çaldı
Dünya Kadınlar Günü dolayısıyla İMKB'nin açılışını bugün kadınlar yaptı. Diğer borsalar da da benzer uygulamalar olacak.
8 Mart Dünya Kadınlar Günü dolayısıyla, İstanbul Menkul Kıymetler Borsası'nda (İMKB) seans açılış gongunu kadınlar çaldı. Gong çalma töreninde konuşan Sabancı Üniversitesi Kurumsal Yönetim Forumu ve Bağımsız Kadın Direktörler Projesi Direktörü Melsa Ararat, Dünya Kadınlar Günü'nde yönetim kurullarında görev almaya, kendilerine emanet edilen varlıkları akılla, sorumlulukla ve tüm pay sahiplerine eşit mesafede durarak gözetmeye hazır 
bağımız kadın yönetim kurulu adayları ile İMKB'de olduklarını belirtti. Ararat "11 sene sonra her denetim kurulunda en az bir kadın üye ilkesinin hayata geçirilmesi için tekrar kolları sıvadık. 2013 yılının başında İMKB şirketlerinin yarısında kadın üye bulunmamaktaydı. Hedefimiz 2015 genel kurullarına gidildiğinde halka açık tüm şirketlerin yönetim kurullarında en az bir bağımsız kadın üye bulunması ve bugün yüzde 11 dolaylarında olan kadın direktör oranının yüzde 20'ye çıkması, bunu amaçlıyoruz" dedi.

Paris borsası da kadın liderlerle açılacak

Ararat, Türkiye'nin dinamik ve büyüyen ekonomisinin dış finansman kaynaklarına şiddetle ihtiyaç duymakta olduğunu kaydederek, şunları kaydetti: "Kadınların yönetim kurullarında bağımsız üyeler olarak yer alması hem şirket yönetim kurullarının işlevselliğini arttırarak yatırımcılara güven verecek, hem de Türkiye şirketlerinin karar kalitesinin iyileşmesini 
sağlayacaktır. Projemize İMKB şirketlerinin gösterdiği ilgi yönetim kurullarının işlevselliğinin artırılması konusunda bağımsız üyelere verilen artan önemin ve kadınlara duyulan güvenin bir göstergesi. Bugün İMKB'nin yanı sıra NYSE ve NYSE Euronext'in Amsterdam, Brussels, Lizbon ve Paris borsaları da kadın liderlerle açılacak ve kapanacak." Gong töreninde Melsa Ararat tarafından ilk defa Finansbank, Garanti Bankası ve Kerevitaş'ın Sabancı Üniversitesi Kurumsal Yönetim Forumu'nun Bağımsız Kadın Direktörler (BKD) veri tabanında yer alan kadınlardan bağımsız Yönetim Kurulu Üyesi ataması yapacakları duyuruldu.