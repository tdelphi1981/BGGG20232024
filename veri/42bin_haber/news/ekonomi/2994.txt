Bankalar altın, gümüş, platin kredisi açacak
Bankalar tutarı en az 5 milyon dolar ve ortalama vadesi bir yılın üzerinde olmak üzere altın, gümüş veya platin kredisi kullandırabilecek. Resmi Gazete'nin bugünkü sayısında Hazine Müsteşarlığı tarafından "Türk Parası Kıymetini Koruma Hakkında 32 Sayılı Karara İlişkin Tebliğ'de Değişiklik Yapılmasına Dair Tebliğ" yayımlanarak yürürlüğe girdi.

Buna göre, bankalar, depo hesapları karşılığı altın, gümüş, platin ile satın aldıkları altın, gümüş veya platinin teslimi veya karşılığının Türkiye'de yerleşik müşteriye Türk lirası, yurtdışında yerleşik müşteriye ise Türk lirası veya döviz olarak ödenmesi suretiyle, Türkiye'de veya yurt dışında yerleşik kişilere tutarı en az 5 milyon dolar ve ortalama vadesi bir yılın üzerinde olmak üzere altın, gümüş veya platin kredisi kullandırabilecek.