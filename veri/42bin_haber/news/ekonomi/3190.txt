2B mesaisi yapan memura "fazla mesai" ödenecek
Hazine'ye ait tarım arazilerinin satış ve iade işlemlerinde fiilen görevlendirilen kamu personellerine fazla mesai ödenecek. Orman Köylülerinin Kalkınmalarının Desteklenmesi ve Hazine Adına Orman Sınırları Dışına Çıkarılan Yerlerin Değerlendirilmesi ile Hazine'ye Ait Tarım Arazilerinin Satışı Hakkında Kanun uyarınca yapılacak satış ve iade işlemlerinde fiilen görevlendirilenlere fazla çalışma ücreti ödenmesine ilişkin Bakanlar Kurulu Kararı, Resmi Gazete'nin bugünkü sayısında yayımlanarak yürürlüğe girdi.

Buna göre, söz konusu kanun uyarınca yapılacak satış ve iade işlemlerinde günlük mesai saatleri dışında fazla çalışma yapmasına ihtiyaç duyulan personel ve fazla çalışma yaptırılacak toplam süre Maliye Bakanlığı personeli için Maliye Bakanlığı'nca, Çevre ve Şehircilik Bakanlığı ile Tapu ve Kadastro Genel Müdürlüğü personeli için Çevre ve Şehircilik Bakanlığı'nca belirlenecek.

Fazla çalışma ücreti, mesai saatleri dışında fiilen fazla çalışma yapan personele ödenecek. Her bir personele fazla çalışma ücreti ödenecek süre ayda 50 saati ve toplamda 6 ayı geçemeyecek.

Fazla çalışmanın her bir saati için 2013 Yılı Merkezi Yönetim Bütçe Kanununun (K) cetvelinde 1,45 lira olarak belirlenmiş olan fazla çalışma saat ücretinin 5 katı esas alınacak.

Fazla çalışma yapan personel ile çalışılan gün ve süreleri gösteren Fazla Çalışma Cetveli düzenlenecek ve bu cetvel fazla çalışma yapan personel ile birim amiri tarafından imzalanacak. Çevre ve Şehircilik Bakanlığı ile Tapu ve Kadastro Genel Müdürlüğü personeline yapılacak fazla çalışma ücreti ödemesi döner sermaye bütçelerinden yapılacak.

Kararın hükümleri, 15 Mart 2013-15 Eylül 2013 tarihleri arasında uygulanacak.