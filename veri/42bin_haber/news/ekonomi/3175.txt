Cari açıkta son 26 ayın en düşüğünü gördük
Cari açık ocakta da 99 milyon dolar azaldı. Ekonomi Bakanı Zafer Çağlayan Yıllıklandırılmış cari açık son 26 ayın en düşüğünde dedi.

Ekonominin yumuşak karnı olarak nitelendirilen cari açıkta gerileme devam ediyor. Bu yılın ilk ayında cari işlemler açığı, bir  önceki yılın aynı ayına göre 99 milyon dolar azalarak 5 milyar 632 milyon dolara geriledi. Rakamları değerlendiren Ekonomi Bakanı Zafer Çağlayan “Yıllıklandırılmış cari açık son 26 ayın en düşük seviyesinde” dedi. Cari açıktaki gerilemede dış ticaret açığının 7 milyon dolar azalarak 5 milyar 881 milyon dolara gerilemesi ve hizmetler dengesinden kaynaklanan net gelirlerin 83  milyon dolar artarak 752 milyon dolara ulaşması etkili oldu. Hizmetler dengesi kalemi altındaki turizm gelirleri, bir önceki yılın ilk  ayına göre 122 milyon dolar tutarında artarak 1 milyar 77 milyon dolara, turizm  giderleri de 43 milyon dolar tutarında artarak 282 milyon dolara ulaştı. 
Geçen yılın rakamı revize edildi 
Açıklanan verilere göre, yurt dışında yerleşik kişilerin yurt içinde yaptıkları net yatırımlar, bir önceki yılın aynı ayına göre 251 milyon dolar azalarak 685 milyon dolara geriledi. Yurt  içinde yerleşik kişilerin yurt dışında yaptıkları net yatırımlar ise 134 milyon  dolar artarak 199 milyon dolar tutarında gerçekleşti. Kamuoyunda kaynağı belirsiz para olarak bilinen net hata noksan kalemi ise bu yılın ocak ayında 144 milyon dolar olarak gerçekleşti. Geçen yılın aynı ayında ise kaynağı belirsiz para girişi 2.2 milyar dolar olmuştu. Öte yandan Merkez Bankası 2012 yılı cari işlemler açığını revize ederek 48.9 milyar dolardan 46.9 milyar dolara gerilediğini bildirdi. 
OVP’deki tahminin altında kalacağız 
Ekonomi Bakanı Zafer Çağlayan, 2013’te Orta Vadeli Program’da yer alan 60.7 milyar dolar cari açık tahmininin altında kalınacağını bildirdi. Bakan Çağlayan, yeni teşvik sistemi, daha fazla üretim ve ihracat ile cari açık sorununu orta vadede çözmek için çalıştıklarını vurgulayarak, hizmet gelirlerinde yapılan revizyonla daha iyi cari açık rakamları görüleceğini bildirdi. Çağlayan, 2012 yılı hizmet ihracatının 44.2 milyar dolara revize edildiğine işaret ederek, “Bu revizyon ile cari açık 46.9 milyar dolara düştü” dedi. 
 