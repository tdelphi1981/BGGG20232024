Yıldız'dan doğalgaz zammı açıklaması
Enerji ve Tabii Kaynaklar Bakanı Taner Yıldız, Katar'da doğalgaz konusunda görüşmelerde bulunduklarını belirterek, 'Bugün yaptığım görüşmeyi de dahil ederek söylüyorum, şu anda fiyatları artırıcı bir unsur oluşmadı, o yüzden Şubat ayında zam beklemiyoruz' dedi.
Başbakan Recep Tayyip Erdoğan'ın Katar'a gerçekleştirdiği çalışma ziyaretine eşlik eden Bakan Yıldız, Türk gazetecilere değerlendirmelerde bulundu.

Görüşmelerde, Türkiye'nin doğalgaz tedarikiyle alakalı kaynak ülke ve çeşitlerini artırmayı amaçladıklarını belirten Yıldız, 'dost ve kardeş ülke Katar' ile yapılan görüşmelerde, doğalgaz konusunun ana başlıklardan birisi olduğunu söyledi.

Doğalgaz konusunda bir kısım prensiplerde anlaştıklarını ifade eden Yıldız, 'Ancak fiyat konusunda henüz son noktayı bulamadık. Biz Avrupa pazarlarıyla alakalı fiyat hedeflemiştik, onlar da Uzakdoğu pazarlarıyla alakalı fiyatları encore ettiler. Kendilerini İstanbul'a davet ettik, orada nihai görüşme yapmak istiyoruz' dedi.

Türkiye'nin Doğu ve Güneydoğu Anadolu bölgelerindeki hava sıcaklıklarının sıfırın altında 15'lerde seyrettiğini anımsatan Yıldız, Katar'ın iki büyük doğalgaz firmalarından biri olan RassGaz ile kargo üzerinden anlaştıklarını, Şubat ayının ortalarında kargo ile LNG'nin (sıvılaştırılmış doğalgaz) Türkiye'ye gönderileceğini belirtti.

Yıldız, 'Görüşmelerimiz son derece olumlu geçti. LNG fiyatı boru gazlarına göre biraz daha yüksek olur, ama biraz daha beklentimizin üzerinde oldu bu fiyat. O yüzden kendilerinden bizim Türkiye'deki doğalgaz pazarından bahsettik, bu fiyatların daha da muhafazakar şekilde değerlendirilmesi lazım geldiğini söyledik' diye konuştu.

Bakan Yıldız, Şubat ayında doğalgaz fiyatlarında artış olup olmayacağı sorusuna da 'Bugün yaptığım görüşmeyi de dahil ederek söylüyorum, şu anda fiyatları artırıcı bir unsur oluşmadı, o yüzden Şubat ayında zam beklemiyoruz' yanıtını verdi.