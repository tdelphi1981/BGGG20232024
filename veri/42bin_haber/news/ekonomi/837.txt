Tüketicilere "yılbaşı alışverişi" uyarısı
Tüketici Dernekleri Federasyonu (TÜDEF) Genel Başkanı Sıtkı Yılmaz, "Tüketicilerimizin yılbaşı nedeniyle yapacağı harcamalar konusunda bütçelerini dikkate almalarını, kredi kartına yüklenmemelerini, borçlanmamalarını ve alışverişe bir planlama yaparak çıkmalarını öneririz" dedi. Yılmaz, yaptığı açıklamada, tüketicinin can sağlığının her türlü değerin üstünde olduğunu söyledi.

Yılbaşı kutlamaların yapıldığı mekanların güvenilir olmasına önem verilmesi gerektiğini belirten Yılmaz, tüketicilerin eğlence adına sağlıklarını riske etmemeleri gerektiği uyarısında bulundu. 

Yılmaz, alınan hizmet nedeniyle bir zararın ortaya çıkması durumunda ise zararın tazmin hakkı olduğunu hatırlattı. 

Yılbaşına yönelik tüketicilere uyarılarda bulunan Yılmaz, şunları aktardı:

"Yeni yıla sayılı günler kaldı. Yeni yıl alışverişlerinin, kutlamalarının ve yılbaşı paket turlarının planlandığı günleri yaşıyoruz. Tüketicilerimizin yılbaşı nedeniyle yapacağı harcamalar konusunda bütçelerini dikkate almalarını, kredi kartına yüklenmemelerini, borçlanmamalarını ve alışverişe bir planlama yaparak çıkmalarını öneririz. 

Paket-Tur sözleşmesi yapan tüketicilerimiz seyahat acentesinden mutlaka turla ilgili bir broşür istemelidir çünkü, anlaşmazlık durumunda broşür, hak arama mercilerine sunulabilecek en önemli belgedir. 

Yeni yıl hediyesini internet üzerinden almak isteyen tüketicilerimizin güvenli olmayan sitelerden alışveriş yapmamasını istiyoruz. İnternet üzerinden alışveriş yapmanız durumunda, hiçbir hukuki ve cezai sorumluluk üstlenmeksizin malı reddederek sözleşmeden cayma hakkına sahip olduğunuzu hatırlatmak istiyoruz. Cayma bildiriminin bir adedinin de bankaya verilmesinde yarar olduğunu düşünüyoruz."

Yılmaz, karşılığı bulunmayan alışverişlerden kaçınılması gerektiğini kaydederek, "Kredi kartı üzerinden yapılan borçlanmaların karşılığının olmaması durumunda daha pahalıya mal olacağının bilinmesini istiyoruz. Bir takvim yılı içinde üç kez dönem borcunun yüzde ellisinin ödenmesi durumunda, kredi kartının limitinin artırılmayacağı ve nakit çekimine kapatılacağını bir kez daha hatırlatmak istiyoruz" uyarısında bulundu.