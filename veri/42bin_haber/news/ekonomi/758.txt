Yıldız: Büyüyen Türkiye'nin küçülen zihniyetidir ODTÜ'de olanlar
Enerji ve Tabii Kaynaklar Bakanı Taner Yıldız, "Her birimiz talebelik hayatı yaşadık, üniversitelerden geçtik, bir kısım duyguları seslendirdik. Büyüyen Türkiye'nin küçülen zihniyetidir ODTÜ'de olanlar" dedi 
 Bakan Taner Yıldız, TPAO tesislerinde Başbakanlık muhabirleriyle yaptığı kahvaltılı sohbet toplantısında soruları yanıtladı. 
 ODTÜ’de yaşanan olaylarla ilgili sorular üzerine Yıldız, "Her birimiz talebelik hayatı yaşadık, üniversitelerden geçtik, bir kısım duyguları seslendirdik. Büyüyen Türkiye’nin küçülen zihniyetidir ODTÜ’de olanlar. Bu gelişen Türkiye’ye yakışmayan yanlardır" dedi. 
 Öğrencilerin farklı fikirlerini medeni bir ortamda anlatmasının son derece doğal olduğunu, ancak ODTÜ gibi son derece teknik bir üniversitede tekniğe yakışmayan ve o üsluba yakışmayan olayların cereyan ettiğini ifade eden Yıldız, "Buranın mazur ve makul görülebilme ihtimali yoktur" dedi. 
 -"Büyüyen Türkiye’nin küçülen zihniyeti"-
  
 Üniversitelerin ve akademik dünyanın Türkiye’nin büyüme hızından daha hızlı büyümesi gerektiğine işaret eden Yıldız, şunları kaydetti: 
 "Ama bu tarz eylemlerle özellikle böyle yakarak, yıkarak, oradaki ağaçlar da ateş alabilirdi, böyle bir kastı nasıl makul görebiliriz. Bunun fikri özgürlükle beraber anılıyor olmasını ben hiç doğru bulmam. Herkes aynı şeylere inanacak, aynı şeyleri konuşacak diye bir kural yok. Demokratikleşen ülkede herkesin farklı fikiri olacak. Bu bir renkliliktir. Ama bunu anlatma şeklinin, bu üslubun bir üniversite öğrencisine, akademisyen çevreye, hele hele böyle seçkin bir üniversiteye yakışmadığını rahatlıkla söyleyebiliriz. 
 Bunları da özgürlük ve güvenlik arasında tartışmaya dönüştüren bir yapıyı da hiç doğru bulmam. Yani her birimizin bir başkasına zarar veren özgürlüğünün tabii ki toplumun güvenliğiyle kesintiye uğratılacağı aşikardır, çok doğru bir şeydir. O yüzden polisle talebe arasındaki bu kolerasyonu böyle anlatmaya çalışmayı ben çok doğru bulmam. Her birimiz kendimize yakışır tarzda, yani bir teknik üniversite yakışır tarzda davranmamız lazım. Ben talebelikten gelen birisi ve teknik üniversiteden gelen birisi olarak şahsen bunu yakıştıramadım. Kısaca yaşananları büyüyen Türkiye’nin küçülen zihniyeti olarak görüyorum." 
 -"Üniversiteye yakışır bir tavrı göstermek zorundasınız"-
  
 Polisin orantısız güç kullandığı iddialarının hatırlatılması üzerine Yıldız, "Sıkılı yumruklarla tokalaşılamaz" özdeyişini aktaran Yıldız, "Çatışma ortamı o hale geldikten sonra kurallarını tartışmak için çok geçtir" dedi. 
 Olaylar sırasında polise demir bilye atıldığını ifade eden Yıldız, "Biz orada asayişin sağlanması kendi haline bırakılsaydı bu uygun doğru bir şey miydi? Bu tartışma, çok geç bir tartışmadır. Siz öğrenciye, üniversiteye yakışır bir tavrı göstermek zorundasınız" dedi. 
 ODTÜ’lü öğrencilerin büyük çoğunluğunun ODTÜ’nün dışında kaldığına dikkati çeken Bakan Yıldız, olaylara karışan öğrencilerin bir kısmının ODTÜ’lü olmadığını ifade etti. 
 Bakan Yıldız, ODTÜ’deki olaylara ilişkin YÖK ile bazı üniversitelerin yaptığı ortak açıklamaya ilişkin de şunları söyledi: 
 "Üniversitelerin Türkiye’ye getirmek istediği o münevver seviyeyi yakalayan bir açıklama olarak görüyorum, bir ortak akıl olarak görüyorum. Zaten bunun makul görülebilmesi, bu tür öğrenci hareketlerinin, bu tarzda taşkınlığa, çatışmaya dönüşen bir yapının bence Türkiye’nin kalkınmasına ve istikrarına olan hedef çizmedir. Yalnızca öğrencinin kendi meramını anlattığı bir yapı değildir o. Bazı davranışların manüplatif spekülatif, hatta çok tahrikkar olduğunu görüyorum. Bunların tarafımızdan doğru bir şekilde ayıklandığının kamuoyu tarafından bilinmesi doğru olur." 
 -Yasadışı dinleme iddiaları-
  
 Yıldız, Başbakan Recep Tayyip Erdoğan’ın çalışma ofisinde dinleme cihazı bulunmasıyla ilgili gelişmelerin hatırlatılması üzerine, AK Parti iktidarının şeffaf yapıda olmasına rağmen dinlenmeye çalışılmasını "Hiç ama hiç hoş değil" ifadeleriyle değerlendirdi. 
 Dinleme çabasını "büyük bir maksada matuf" olarak nitelendiren Yıldız, "Bunu herhangi bir bilgiye dayalı olarak söylemiyorum, ama Sayın Başbakanımızı dinlenmeye çalışmışlarsa ki bakanlarımızı da haydi haydi dinlemeye çalışmışlardır" dedi. 
 Tüm görüşmelerinde lehine ya da aleyhine olabilecek her türlü konuda şeffaf olmaya gayret ettiğini dile getiren Bakan Yıldız, şeffaflığın gücünü kullanabilmemiz lazım, ama insanların böyle tecessüsle, araştırma duygusuyla acaba başka bir şey varmışcasına bunların dinlenmeye çalışmasını hiç, ama hiç doğru bulmuyorum. Kimse bunu dinleyen; amaçlarının farklı olduğuna inanıyorum" diye konuştu. 
 "Sayın Başbakana sorup da cevabını alamadığınız bir soru var mı?" diyen Bakan Yıldız, dinlemenin hangi amaca matuf yapıldığının başsavcılığın araştırmasından sonra ortaya çıkacağını kaydetti. 
 Dinlemeye karşı alınabilecek önlemlerin yetersizliğine de vurgu yapan Yıldız, "Dinleme teknolojisinin hızı, onu engelleme teknolojisinin hızından daha ileri" dedi. 
 -"Nükleerde Uzakdoğu, yakın"-
  
 Üçüncü nükleer santralin yeriyle ilgili bir soru üzerine Bakan Yıldız, "Üçüncü nükleer santralin yeriyle ilgili henüz bir mutabakat yok. Bununla alakalı 4-5 ayrı yeri araştıracağız. İğneada da o isimlerden bir tanesi, ama tek başına bir isim değil. Bu 1,5-2 yıllık bir çalışma onun için daha zamanımız var" dedi. 
 İkinci nükleer güç santralin kurulmasıyla ilgili olarak, Batılı firmalarıyla ve Uzakdoğu ülkelerinin firmalarıyla görüşmelerin devam ettiğini bildiren Yıldız, "Şu anda her ne kadar son son noktayı koymamış olsak da Uzakdoğu’nun daha yakın olduğunu söyleyebiliriz" dedi. 
 -Irak’ın geleceği-
  
 Enerji ve Tabii Kaynaklar Bakanı Yıldız, bir soru üzerine, Irak’ta merkezi idare ile Kuzey Irak yönetimi arasındaki anlaşmazlıkların çözümünün Türkiye üzerinden yapılmaya çalışılmasını doğru bulmadığını ifade etti. 
 Yıldız, şunları söyledi: 
 "Kendi iç işleridir. Kendi iç işlerine ne müdahil oluruz ne de karışmayı isteriz, ama bizim Irak’ın tamamıyla ilgili olarak yürürlükte olan projelerimiz var. O projelerimize de kayıtsız kalmayız. Merkezi Irak hükümetinin öncelikleri tabii ki bizim önceliğimizdir, hukuku bizim hukukumuzdur; çünkü Türkiye bir hukuk devletidir. Onun anayasal güvenceleri yalnızca saygı duyduğumuz değil, itina gösterdiğimiz bir yapıdır. O açıdan Iraklı kardeşlerimizle bu manada bir problem yaşamayacağımıza inanıyorum." 
 DİNÇER: DEMOKRATİK TEPKİ DEĞİL
  
 Milli Eğitim Bakanı Ömer Dinçer, ODTÜ’deki olaylarla ilgili YÖK’ün inceleme başlatmasına ilişkin, "Keşke üniversite kendisi bunları soruştursaydı, YÖK’e gerek kalmasaydı diye düşünüyorum. YÖK’ün de yine üniversite üst kurumu olarak böyle bir tavır içerisinde olmasını doğrusu olumlu buluyorum" dedi. 
 Dinçer, Başkent Öğretmenevi’nde düzenlenen "Otelcilik ve Turizm İşletmelerinde Uygulamalı Eğitim Projesi Kapanış Konferansı"na verilen arada basın mensuplarının sorularını yanıtladı. 
 ODTÜ’deki olaylarla ilgili YÖK’ün inceleme başlatmasının hatırlatılması üzerine, olayları sadece öğrenci hadiseleri olarak görmenin eksiklik olacağını
 söyledi. 
 Olayların demokratik bir tepki göstermenin çok dışına taşındığının da tespit edilmesi gerektiğini ifade eden Dinçer, şöyle devam etti: 
 "Orada yapılan hadiseler, gösteri yapan arkadaşların ortaya koyduğu tavır ve hareketler, doğrusu demokratik bir tavır ve tepki değil. Gönlümüz isterdi ki üniversite yönetimi kendi dirayeti ve inisiyatifini ortaya koysun ve gerekli güvenlik tedbirlerini alsın ve çok önemli bir faaliyet yapılırken herhangi bir tatsızlık, huzursuzluk olmadan problemleri çözsün. Ama gördüğüm kadarıyla üniversite yönetimi o konuda inisiyatifini kullanmadı ve dirayet gösteremedi. Ve yine gönül isterdi ki bir üniversite yönetimi bu hadiselerin olup biteceğini tahmin edemese de olup bittikten sonra gereğini yapsın ve özerk bir yönetim anlayışı içerisinde kendi sorularını ve soruşturmalarını yapabilsin. Bu açıdan bakıldığında keşke üniversite kendisi bunları soruştursaydı, YÖK’e gerek kalmasaydı diye düşünüyorum. YÖK’ün de yine üniversite üst kurumu olarak böyle bir tavır içerisinde olmasını doğrusu olumlu buluyorum." 
 Öğrencilerin herhangi bir olayı protesto etmeye her zaman hakları olduğunu dile getiren Dinçer, insanların katılmadıkları herhangi bir görüşe, politikaya karşı düşünce ve tavırlarını demokratik bir şekilde ortaya koyabileceğini söyledi. 
 Dinçer, "Bunu üniversite içinde ya da dışında yapabilir ama bu, herhangi bir demokratik tepki hadisesi değildi. Orada yapılan protestolar çok açık bir
 şekilde şiddeti içeriyordu. Bu açıdan bakıldığında, şiddetin ulusal düzeyde kınanmasının doğru olduğu kanaatindeyim. Biz hep birlikte şiddete karşı
 çıkmalıyız. Ama demokratik tavırları desteklemeli ve o anlamda da herkesin kendi düşüncesini ifade edebileceği bir zemin için mücadele etmeliyiz" dedi. 
 -İstanbul’daki yangın-
  
 İstanbul’da Milli Eğitim Müdürlüğü binasındaki yangına ilişkin soruya Dinçer, 150 yıllık latif ve güzel bir tarihi binanın yanmasından çok üzüntü duyduklarını ancak en kısa zamanda binayı tekrar eğitim hizmeti için gözden geçirerek hizmete alacaklarını belirtti. 
  Gazetelerde konuya ilişkin bazı tereddütler gördüğünü dile getiren Dinçer, arşiv binasının başka bir yerde olması nedeniyle herhangi bir kıymetli
  belgenin kaybolmadığını açıkladı. 
 Milli Eğitim Bakanlığı’nın elektronik imzaya geçtiğini hatırlatan Dinçer, son zamanlarda verilen bütün kararların elektronik ortamda tutulduğunun ve
 yedekleme yapıldığının altını çizdi. 
 Bakan Dinçer, yangından dolayı, günlük süreçleri etkileyecek kararları gözden geçirmeyi gerektirecek herhangi bir sorunun bulunmadığını bildirdi. 
 -Stajyer öğretmenlere ilişkin kıyafet düzenlemesi-
  
 Bir gazetecinin "Stajyer öğretmenlerin derslere serbest kıyafetle daha doğrusu devlet memurları kanununa uygun olmayan kıyafetle girebilmesine yönelik düzenleme yaptınız. Bu konudaki görüşünüz nedir" sorusu üzerine Dinçer MEB’de öğretmenlik kadrosuna geçmiş, bir yıllık stajını tamamlamış ve artık ders verme yetkisini almış kişiye öğretmen denildiğini, onun dışındakilerin ya stajyer ya da öğrenci olduğunu hatırlattı. 
 Stajyerlerin eğitim vermesinin öğrenciliklerini kaybettirmediğini vurgulayan Bakan Dinçer,  stajyerlerin devlet memuru olmadığını ve henüz öğretmen
 olma hakkı elde etmediklerinin altını çizdi. 
 Dinçer, "Onlar kendi okullarının prosedürlerine tabidir. Dolayısıyla öğrenci vasfıyla hangi hakları taşıyorlarsa, kurumumuzda o haklarla kalabileceklerine karar verdik. Değilse devlet memurlarının kılık kıyafetlerle ilgili düzenlemeleri ne ise devlet memurları ona uymakla mükellefler" dedi.
  