Boyner: Yüzüme söylemek cesaret ister
Siyasetçilerin şahsı üzerinden tüm kadınlara ayrımcılık yaptığını belirten TÜSİAD Başkanı Ümit Boyner, birebir görüşmelerde aynı davranış biçiminde bulunmanın cesaret istediğini söyledi.
TÜSİAD Başkanı Ümit Boyner, siyasetçilere yönelik eleştiri geldi.

Bir televizyon kanalında konuşan Boyner, özellikle siyasetçilerin tribünlere oynamak için kendi şahsında tüm kadınlara ayrımcılık uyguladığını ifade etti.

Boyner, "Bu tip davranışlarla karşı karşıya geldiğim insanlarla daha sonra kapalı kapılar arkasında biraraya gelmedim. Bunu ortalık yerde yapmak onlara çok daha kolay geliyor. Ama sanıyorum birebir görüşme olduğunda aynı davranış biçiminde bulunmaları cesaret ister" dedi.

"Bana ve kadınlara yönelik rahatsız eden dili genel olarak siyasetçiler kullandı. Tabi bu dil çok rahatsız edici" diyen Boyner, Türkiye'nin açık bir toplum olmayı başaramadığını dile getirdi.

"AÇIK TOPLUM ANLAYIŞI YOK"
Eleştirilerin kişisel algılandığını ve bazı şeyleri herkesin önünde konuşmamayı doğru bulan bir yapının olduğunu belirten Boyner, "Bazen fikir beyan etmek yanlış anlaşılıyor. Bir dernek olarak siyasi pozisyon aldığımız düşünülüyor. Bunu anlaşılır buluyorum, çünkü henüz açık toplum anlayışına geçemedik. Ne kadar şeffaf olabilirsek, Türkiye o kadar ilerleyecektir" dedi.

"SİYASETLE İLGİLENMİYORUM"
Politikaya girmeyi düşünmediğini belirten TÜSİAD Başkanı, "Zannediyorum TÜSİAD başkanlarının çoğuna bu soru soruluyor. Siyaset yapmanın gerekleri ile bir Sivil toplum örgütlerinde çalışmanın çok farklı yöntemler içerdiğini düşünüyorum. Açıkçası siyasetle ilgilenmiyorum..." şeklinde konuştu.