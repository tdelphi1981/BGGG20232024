Vergi beyannamesinde son tarih belli oldu
Geliri sadece basit usulde tespit edilen ticari kazanç sahiplerinin 2012 yılına ilişkin gelir vergisi beyanname verme süresi, 25 Şubat 2013 tarihinde sona erecek.
Gelir İdaresi Başkanlığı'ndan basit usule tabi mükelleflerin yıllık gelir vergisi beyanname süreleri konusunda yapılan açıklamada, geliri, sadece basit usulde tespit edilen ticari kazançlardan ibaret olan mükellefler için beyanname verme süresinin bugün itibariyle başladığı bildirildi. 
Açıklamada, mükelleflerin 2012 yılı kazançlarına ilişkin beyannameleri, bugünden itibaren 25 Şubat akşamına kadar bağlı bulundukları vergi dairelerine verebilecekleri belirtilerek, şu bilgilere yer verildi: 
Şubat ayı içerisinde verilecek beyannameler üzerinden tahakkuk eden gelir vergisi, Şubat ve Haziran aylarında olmak üzere; vergi tahsiline yetkili olan banka şubelerine, bağlı bulunulan vergi dairesine, bağlı bulunulan vergi dairesinin bildirilmesi şartı ile herhangi bir vergi dairesine iki eşit taksitte ödenebilecek.