Tüketici güveni aralıkta azaldı
Tüketici Güven Endeksi, aralık ayında bir önceki aya göre yüzde 0.2 oranında azaldı. Kasımda 89.2 olan endeks, aralıkta 89.0'a düştü. Türkiye İstatistik Kurumu (TÜİK) ve Türkiye Cumhuriyet Merkez Bankası (TCMB) işbirliği ile yürütülen Aylık Tüketici Eğilim Anketi'nin 2012 yılı Aralık ayı sonuçları açıklandı.

Buna göre, endeksteki düşüş, tüketicilerin mevcut dönem satın alma gücü, gelecek dönem satın alma gücü ve mevcut dönemin dayanıklı tüketim malı satın almak için uygunluğu durumlarına ait değerlendirmelerinin kötüleşmesinden kaynaklandı.

Alt kalemlerdeki en yüksek düşüş mevcut dönemin satın alma gücü değerlendirmesinde oldu.

Aralık'ta, bir önceki aya göre satın alma gücü endeksi; mevcut dönemin 6 ay öncesine göre 86,3'ten 84,9'a düşerken, gelecek 6 aylık döneme göre ise 87,6'dan 87,1'e indi.

Katılımcıların, gelecek 3 aydaki genel ekonomik duruma ilişkin beklenti endeksi de Kasım ayında 86,3 iken Aralık ayında 86,6'ya yükseldi.

Kasım'da 90,4 olan gelecek 6 aylık dönemde iş bulma olanakları beklentisi endeksi de Aralık'ta 91,3'e çıktı.

Mevcut dönemin dayanıklı tüketim malı satın almak için uygun olduğunu düşünenlerin sayısı da söz konusu dönemde yüzde 0,1 oranında azaldı.

Anket ile tüketicilerin kişisel mali durumlarına ve genel ekonomiye ilişkin mevcut dönem değerlendirmeleri ile gelecek dönem beklentileri ölçülüyor ve yakın gelecekte yapılması planlanan harcamalarına ilişkin eğilimleri saptanıyor.

Anket sonuçlarından hesaplanan Tüketici Güven Endeksi 0-200 aralığında değer alabiliyor. Tüketici Güven Endeksi'nin 100'den büyük olması tüketici güveninde iyimser durum, 100'den küçük olması tüketici güveninde kötümser durum olduğunu gösteriyor.