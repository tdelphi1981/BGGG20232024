Etkiler izlenecek rötuş olabilecek
KONUTTA yeni KDV düzenlemesi, süreç içinde izlenerek gerekli görülen yerlerde yeni düzenlemeler yapılacak.
Çevre ve Şehircilik Bakanı Erdoğan Bayraktarın önceki gün yeni düzenleme sinyali verdiği konutta yeni KDV uygulamasının süreç içinde tüm sektöre etkileri takip edilecek. Gerek görülmesi halinde düzenlemede birtakım yeni kriterler getirilecek.  
TALEPLER DEĞERLENDİRİLECEK 
Daha önceki düzenlemenin adaletsiz olduğuna dikkat çeken yetkililer, Çevre ve Şehircilik Bakanlığı ile Maliye Bakanlığı, bu düzenlemenin en doğru sistem olduğunu düşünüyor. Ancak süreç içinde ortaya çıkan aksaklıkların giderilmesi için gelen talepler üzerine yeni birtakım düzenlemeler de gündeme gelebilir açıklamasını yaptı. KDV oranını belirleyen arsa bedelinin alınacak vergide adaletsizlik yaratacağı endişesine dikkat çeken yetkililer, şu bilgileri verdi: 
AKSAKLIK DÜZELTİLECEK 
İnceleme kararı alınmasına neden olan endişe, arsa bedelini belirleyen ana unsurun arsanın bulunduğu semtin değeri değil emsal oranı olması. Aynı semtteki iki farklı arsanın değerini emsal oranı belirliyor. Buna göre, aynı semtte ve aynı yerdeki farklı emsal arsalardan emsali düşük olan parsele lüks konut yapılması durumunda aynı bölgede yüksek emsali olan parsele yapılan apartmandaki daireden daha az vergi alınması durumu ortaya çıkıyor. Bu durumda lüks villada oturan kişi normal konutta oturan kişiden daha az vergi ödemiş olacak. Sistemin en önemli açığı olarak bu görüldüğü için önümüzdeki dönemde böyle bir düzenleme yapılabilir. Öyle yerler var ki, emlak değerini belediyelerdeki komisyon belirliyor. Bu adil değil. Bunları elden geçireceğiz. Şimdilik böyle uygulamaya geçmesi gerekiyordu. Süreç içerisinde olası aksaklıklar varsa bunlar düzeltilecek. 
Kısa vadede olmaz 
ŞU anda planlanmış ya da hemen hayata geçirilecek bir karar olmadığına dikkat çeken Maliye Bakanlığı yetkilileri, Sistem daha yeni uygulamaya geçti. Bu yüzden yeni şeyler yapılmayacak. Daha oturmayan bir düzenleme için şimdiden yorum yapmak erken olur. Sıkıntı yaratmadığı görülürse aynen devam eder. Zaten kısa vadede böyle bir düzenleme yapılacağını düşünmüyoruz bilgisini verdiler.