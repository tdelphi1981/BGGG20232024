Yatırımcıların başkanı kendi şirketini koruyamadı
Borsa Yatırımcıları Derneği (BORYAD) Başkanı Ali Bahçuvan'ın da ortakları arasında bulunduğu teknoloji şirketi Ericom Telekomünikasyon hisselerinde çok sert hareketler yaşanıyor. Hisseler sadece son 17 günde yüzde 80'e yakın değer yitirdi. Küçük yatırımcılar büyük zarar uğrarken, BORYAD Başkanı Bahçuvan, kendilerinin de mağdur olduğunu ve birilerinin şirketi ele geçirmeye çalıştığını söyledi. Bahçuvan Sermaye Piyasası Kurulu'na da çağrıda bulunarak, "gelin bizim şirketteki işlemleri inceleyin. Resmen alabora olduk" dedi.
 
Haziran 2011'de halka arz edilen Ericom Telekom hisselerinde sular durulmuyor. 3.55 liradan halka arz edilmesinin ardından devamlı sert hareketlerle gündeme gelen Ericom hisseleri bu ayın başlarında 21.55 liraya kadar yükselmişti. Ancak bu yükselişin düşüşü de çok sert oldu. Arka arkaya taban olan hisse dün itibariyle 4.52 liraya kadar geriledi. 
 
Özellikle küçük yatırımcının büyük tepkisini çeken hisse hareketleri ile ilgili olarak açıklama yapan BORYAD Başkanı Ali Bahçuvan, kendilerinin de çok mağdur olduğunu ve zan altında kaldıklarını söyledi. Şirkete abileri ile birlikte üç sene önce ortak olduklarını ve hemen arkasından halka arz sürecini başlattıklarını anlatan Bahçuvan, "Benim yüzde 4.99 hissem bulunuyor. Kardeşlerimden Mustafa Bahçuvan'ın yüzde 12, Soner Bahçuvan'ın da yüzde 10 payı var" bilgisini verdi.  
BÜYÜK HATA YAPTIK
 
Ericom'un yüzde 67'sinin halka açık olduğunu anlatan Bahçuvan, halka arzın ardından 'BORYAD Başkanı' kimliği  ile örnek bir kurumsal yönetim örneği göstererek imtiyazlı hisseleri kaldırdıklarını, ancak bunun büyük bir hata olduğunu sonradan anladıklarını kaydeti.  
Bahçuvan, şöyle konuştu: "Ben imtiyazlı hisseye karşıyım. Bunu göstermek ve diğer şirketlere de örnek olmak için halka arzdan sonra diğer ortakları ikna ederek imtiyazlı hisseleri kaldırdık. Ama burada maalesef hesap edemediğimiz bir şey oldu, hisse manipülasyona açık hale geldi. Çoğunluk hisseyi alan yönetimi de alacağı için birilerinin ele geçirmesine uygun bir ortam oluştu. Biz hissedeki hareketlere müdahale edemedik, sert iniş-çıkışlara da mani olamadık." 
 
Yönetimdeki abilerinin de kendisine kızgın olduğunu belirten Bahçuvan, "Herkes bizi suçlar oldu. yaptığımız iyilik başımıza dert açtı" diye konuştu.  
ŞİRKETİ ELE GEÇİRMEYE ÇALIŞIYORLAR
 
Teknoloji şirketlerinde bir değerleme problemi olduğunu ve herhangi bir defter değeri veya fiyat/kazanç oranı belirlenemediğini kaydeden Bahçuvan, dünyadaki örneklerine bakıldığında da fiyatların beklentiler üzerinden oluştuğunu ifade eti. Bahçuvan bu nedenle teknoloji şirketlerinin sert fiyat hareketlerine daha fazla maruz kaldığını belirtti.   
 
Birilerinin borsa operasyonları ile şirketlerini ele geçirmeye çalıştığını ileri süren Bahçuvan, şunları söyledi: 
 
"Fiili dolaşımdaki oranlar hızla değişti. Bir anda yüzde 5'i geçen ortakların oluşması ve takastaki hareketler bu ele geçirilme korkumuzun daha da alevlenmesine neden oldu. Hisseler 20 liralara çıktı ama kim neden nasıl bu kadar yüksek bir hisseyi alır, gerçekten satıldı mı onu da bilmiyoruz. Halen ele geçirilme olasılığı var mı onu da anlayamıyoruz. Halka açıklığın yüksek olması ve imtiyazlı hisse bulunmaması bu tür sert hareketerin yaşanmasına neden oluyor."  
BENİM ŞİRKETİMDEN DE UZAK DURUN
 
Hisselerde dalgalanmanın devam edebileceği uyarısında bulunan Bahçuvan, "Ben imtiyazı kaldırarak hediye verdim derken alabora olmuş vaziyetteyim. Çok sert hareketler oluyor. Ben şirketin ortağı da olsam yatırımcılara kısa vadede bu tip riskli hareketler yapan hisselerden uzak durmalarını öneriyorum" dedi. 
 
Bahçuvan, yaşanan düşüşte kendisinin hisse satışının da etkili olduğu şeklindeki iddialara ise, "Ben hisse satmadım. İştiraklerin elinde hisseler vardı, bir kısımını sattılar. Ama eğer bu fiyat hareketi nedeniyle yatırımcıyı mağdur ettiniz derlerse bu iştiraklerin hisselerini almaya talibim. Biz suçlanmak istemiyoruz" dedi. 
SPK GELSİN İNCELESİN
 
Bahçuvan son düşüşle ilgili olarak da ilk etapta şirketin yüzde 51'inin ele geçirildiğini düşündüklerini ancak öyle bir durumun olmadığını anladıklarını belirterek, "Kim aldı kim sattı kimin elinde ne kadar hisse var bilemiyoruz. SPK'nın işlemleri ve genel ihbarları incelemesini istiyoruz. Eğer bir suçumuz varsa da bedelini öderiz. Biz çalıp çırpıp bi yere götürmedik. Şirket çalışmaya devam ediyor ve işler  beklentiler doğrultusunda ilerliyor" diye konuştu.  
eguler@hurriyet.com.tr 

 