Bankalarda altın koyacak yer kalmadı
İsviçre bankaları bilançoları şiştiği gerekçesiyle fiziki altın hesabı açma yönünde gelen taleplerin önüne geçmek istiyor.
Altınları İsviçre bankalarında koruma geleneği sona erebilir.

Güvenlik nedeniyle yurtdışı yatırımlarının ilk tercihi olan ülkede bankalar kasalarında aşırı derece fazla altın olduğu gerekçesiyle dünyanın farklı bölgelerinden gelen altın saklama taleplerine sıcak bakmamaya başladı.

Financial Times gazetesinin konuya yakın kaynaklar ve müşterilere dayandırarak verdiği haberine göre, fiziki altın piyasasının en önemli iki bankası olan UBS ve Credit Suisse, değerli madeni saklamak için aldıkları ücretleri artırdı.

Bankalar bu şekilde aralarında diğer bankalar, fon yöneticileri ve bireysel yatırımcıların da olduğu büyük müşterilerinden altınlarını kendi kasalarına aktarmasını istiyor.

SERMAYE ARTIRMA ZORUNLULUĞU ETKİLEDİ
Aksi takdirde müşterilerin altınları bu iki bankanın kendi bilançosu altına kaydedildiğinde, bankalar sermaye rezervlerini artırmak zorunda kalıyor.

Küresel bankacılık sektöründeki sermaye artırma baskısı UBS ve Credit Suissede de fazlasıyla hissediliyor.

Bu yüzden iki banka Basel III uygulamaları öncesinde bilançolarını şişiren altın varlıklarının önüne geçmek istiyor.

Konuya yakın kaynaklar altın hesaplarını tutma ücretlerinin artırılmasının sadece başlangıç olduğunu, bankaların bilançolarını düşürmek için daha farklı adımlar da atacağını söyledi.