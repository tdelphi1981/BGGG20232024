AB'ye "karnesiz" taşımacılık başlıyor
AB ve EFTA ülkelerine taşımalar, 1 Aralık'tan itibaren tır karnesi zorunluluğu olmadan yapılacak. Gümrük ve Ticaret Bakanı Hayati Yazıcı, AA muhabirine yaptığı açıklamada, AB'ye üye 27 ülke ile İsviçre, Norveç, İzlanda ve Liechtenstein'ın aralarında olduğu Avrupa Serbest Ticaret Birliği (EFTA) ülkelerinin karayolu taşımacılığında Ortak Transit Sözleşmesi'ne taraf olduklarını belirterek, bu sözleşmenin eşyanın gümrük ve vergilerinin askıya alınarak taşınmasını amaçladığını söyledi.

Sözleşmenin tarafı olmak isteyen Türkiye'nin uzun süredir yasal, teknik ve bilgi işlem altyapısı için gerekli şartları sağlamaya çalıştığını ifade eden Yazıcı, şu bilgileri verdi:

''Gerek Bakanlığımız bünyesinde gerekse AB Komisyonu ile yürütülen çalışmalar neticesinde Ortak Transit Sözleşmesi'nin katılım sürecini başarıyla tamamladık. Taşımacılarımız 1 Aralık'tan itibaren ülke olarak taraf olacağımız sözleşme ile hem zamandan hem de paradan tasarruf edecek. Bu sözleşme, AB üyesi bir ülke gibi uygulamaya dahil olduğumuz ilk ve tek enstrüman olması nedeniyle de bizim için ayrıca önemli.''

Daha az maliyetli transit beyanname dönemi

''Sözleşme sayesinde AB ve EFTA ülkelerine yönelik taşımalar, tır karnesi zorunluluğu olmadan ve daha düşük maliyetli teminatla yapılabilecek.

Tır karnesi yerine, daha az maliyetli olan ve elektronik işlemlerle yürüyen transit beyanname olacak'' diyen Bakan Yazıcı, AB ile yapılan taşımacılıkta kullanılan yıllık yaklaşık 500 bin tır karnesinin dikkate alınmasıyla taşımacılığın sadece yüzde 50'sinin ''T1 beyannamesi'' ile yapılması halinde yılda 53 milyon euro tasarrufun sağlanacağını söyledi.

Bakan Yazıcı, sistemle beyanın kağıt nüsha yerine elektronik ortamda verilecek olmasıyla da kağıt tasarrufu sağlanmasının yanı sıra yaklaşık 4 milyon liralık belge maliyetinin ortadan kaldırılacağını vurgulayarak, ortak transit işleminin her adımının sistem üzerinde izlenebilmesiyle gümrük idarelerinin kaçakçılıkla mücadele kapasitelerinin de artacağını dile getirdi. 

Sözleşmeyle, Berlin'den Ankara'ya yapılacak Ortak Transit İşleminde, araç ve eşyanın Berlin Gümrüğü'ndeki beyanname bilgililerinin Türkiye'ye giriş yapacağı gümrük ile Ankara Gümrüğü'nde de görülebilmesine imkan sağlandığını bildiren Yazıcı, böylelikle eşya için risk analizleri ve kontrollerinin daha araç Türkiye'ye gelmeden yapılabileceğini belirtti.

Tır Karnesi

''Tır Karnesi'' uluslararası kara taşımacılığını dolayısıyla uluslararası ticaretin kolaylaştırılmasını sağlayan bir gümrük transit belgesi. Eşya, tır karnesi himayesinde hareket noktasındaki gümrük idaresinden, varış noktasındaki gümrük idaresine kadar bir prosedür altında taşınır ve bu prosedüre tır sözleşmesi kapsamında ''Tır taşıması'' denir. 

Her bir Tır Karnesi farklı bir referans numarasına sahipken, ihtiva ettiği sayfa sayısına göre 4, 6, 14 ve 20 yaprak olmak üzere çeşitlere ayrılıyor.

Tır Karnesi tek bir tır taşıması için düzenlenir. Eşya, hareket, transit ve varış gümrüklerine Tır Karnesi ile beraber sunulur. Tır Karnesi usulüne uygun olarak ilgili gümrük idaresine onaylatılır. Bu işlemden sonra Tır Karnesi kefil kuruluşa iletilmek üzere, tır işlemlerinin yürütüldüğü Odaya iade edilir. 

TIR Karneleri TOBB adına TIR işlemlerini yürütmekle görevlendirilen Odalar tarafından dağıtılır. Karne hamilleri TIR işlemlerini yalnızca bu odalardan tercih edeceği birisi ile yürütür.