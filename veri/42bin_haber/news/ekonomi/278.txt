Teşvikte tarihi karar
Türkiye'de fakir il kalmadı. 8 yıllık teşvik yasası kaldırılıyor. 49 ile tevşvik sistemi yıl sonunda sona eriyor.
Ekonomi yönetimi, yerli ve yabancı yatırımcıların merakla beklediği 5084 sayılı teşvik yasasının süresinin bir kez daha uzatılmamasını kararlaştırdı. Buna göre, kişi başına düşen milli geliri bin 500 doların altındaki illerin desteklenmesini öngören yasa, 31 Aralık itibariyle sona erecek. 

8 YILDIR UYGULANIYOR
Ekonomi yönetiminin, tamamen kaldırılması yönünde karar aldığı, 5084 sayılı kanun, 2004 yılında yürürlüğe girmişti. Düşük gelirli illerin desteklenmesini amaçlayan yasa, küresel kriz nedeniyle 2008 yılında 5 yıl süreyle uzatıldı. 5 yıllık süre, 2012 yılı sonu itibariyle doluyor. Sanayiciler ise, sürenin 5 yıl daha uzatılması için yoğun kulis faaliyeti yürütüyor. Ancak, ekonomi yönetimi, yeni teşvik sisteminin kapsamanın geniş olması ve illerin gelişmişlik düzeyinin bin 500 doların üzerine çıkması üzerine sürenin bir kez daha uzatılmamasını kararlaştırdı.
 
BÖLGESEL TEŞVİKTEN YARARLANACAKLAR
5084 sayılı yasa kapsamında halen 49 il faydalanıyor. Söz konusu illerin arasında Doğu ve Güneydoğu Bölgeleri'nin yanı sıra diğer bölgelerden de iller bulunuyor. Yasanın sona ermesi ile birlikte, söz konusu illerde yeni uygulamaya konulan teşvik sistemi esas alınacak. Yani, iller Türkiye'yi 6 bölgeyi ayıran teşvikten yararlanacak. İllerde bulunan yatırımlar, bölgesine göre teşvik alacaklar. 

ÇAĞLAYAN DUYURDU
49 ilin desteklenmesini öngören yasanın süresinin bir kez daha uzatılmayacağına ilişkin kararı Ekonomi Bakanı Zafer Çağlayan açıkladı. Çağlayan, TBMM Plan ve Bütçe Komisyonu'nda önceki gece yaptığı açıklamada, yasanın süresinin uzatılması konusunda yoğun talepler geldiğini belirterek, ancak sürenin bir kez daha uzatılmayacağını söyledi. Çağlayan, Cumhuriyet tarihinin en kapsamlı teşvik paketinin geçtiğimiz aylarda uygulamaya konulduğuna dikkat çekerek, yeni pakette daha fazla teşviğin verildiğini kaydetti.