Kuyumculardan ilginç istek!
TOKAT'ta kuyumcular, bankalara şubelerden Cumhuriyet ve ziynet altını alıp satma yetkisi verilmesine tepki göstererek, kendilerine de kredi verme yetkisi istedi.
Tokat Kuyumcular Derneği Başkanı Yaşar Gençay, kentte bulunan kuyumcu işletmecileri ile birlikte ortak basın toplantısı düzenledi. Hükümetin bankalara altın alıp satma yetkisi vermesini değerlendiren Gençay, "Buradan Cumhurbaşkanı ve Başbakan'a sesleniyoruz. Altını sarrafı anlar. Bizler, halkın her türlü elektrik, su, telefon ödemelerini tahsil edeceğiz. Sarraf kart vereceğiz. Havale yapacağız. Mevduat hesabı açacağız. Otomobil ve konut kredisi vereceğiz. Nakit kredi açacağız. Bunlar için hükümetten destek, meclisten yasal düzenleme istiyoruz. Eğer sistem bu ise, herkes her ticareti yapıyorsa, serbest piyasa ekonomisi geçerli ise bizde tüm kuyumcular olarak yetki almak istiyoruz. Bankalar devletin verdiği yetkiyi, kuyumcuları ve halkı ezerek kullanmaktadır. Para alıp satma işini gücü olan yaparsa yani banka yaparsa adı faiz, esnaf yaparsa tefeci oluyor. Karlarını kolay yoldan katlayan, şehrin en yüksek değerli iş yerlerini zapteden kimi yöneticileri ve hükümeti kınıyoruz. Ya bize bankalara verdikleri yetkiyi versinler, ya da bankaların altın alıp satma işlemlerini durdursunlar" dedi. 

Altının Türkiye Cumhuriyeti'nin sigortası olduğunu söyleyen Gençay, "Merkez bankasındaki altın devletin. Yastık altındaki altın da halkın sigortasıdır" diye konuştu. Gençay tepki amaçlı olarak vitrinine yapmak istedikleri işlemlerin yazılı olduğu pankart astı.