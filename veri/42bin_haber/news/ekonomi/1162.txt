Piyasalar Bernanke'ye odaklandı
Küresel piyasalar geçtiğimiz haftayı genel olarak Merkez Bankası kararlarıyla dalgalı seyrederken analistler bugün akşam saatlerinde FED Başkanı Ben Bernanke'nin konuşması ve hafta genelinde de yoğun veri akışının piyasaların yönü üzerinde belirleyici olacağını kaydediyor. Geçtiğimiz hafta ABD'de bilanço sezonunun başlaması hisse bazlı hareketlerin artmasına neden oldu.

Dow Jones endeksi hafta ortasına kadar alçalan bantta hareket ettikten sonra haftanın ikinci yarısında alışların etkisini artırmasıyla haftalık bazda yüzde 0,39 yükselişle 13.488 puandan kapattı.

Analistler ABD hisse senedi piyasalarının pozitif görünümü koruduğunu ancak önümüzdeki günlerde gündemde tekrar üst sıralara çıkacak bütçe tavanı ile "mali uçurum" sorununun tedirginlik yaratmaya devam edeceğini belirtiyor.

Avrupa tarafında geçtiğimiz hafta ECB'nin faizleri değiştirmemesi ve Başkan Mario Draghi'nin faiz kararının oy birliği ile alındığını açıklamasının ardından euro diğer para birimleri karşısında yükselişe geçerken hisse senedi piyasaları karışık seyretti.

Almanya'da DAX endeksi haftalık bazda yüzde 0,77 oranında değer kaybederken, İngiltere'de FTSE 100 endeksi yüzde 0,52 oranında değer kazandı.

Yurtiçinde ise İMKB 100 endeksi haftalık bazda yükselişini 8. haftaya taşıyarak 81.033 puanla tarihinin en yüksek haftalık kapanışını yaptı.

Analistler geçtiğimiz haftanın son iki işlem gününde özellikle banka hisselerinde kar satışlarının etkisini artırdığını ancak buradaki kayıpların holding hisselerindeki yükselişle telafi edildiğinin dikkati çektiğini belirtiyor.

Bu hafta yurtiçi ve yurtdışındaki yoğun veri akışı olduğuna vurgu yapan analistler, yurtdışında bugün akşam saatlerinde FED Başkanı Bernanke'nin konuşması, yurt içinde ise yarın açıklanacak işsizlik ve aralık ayı merkezi yönetim bütçe dengesi verilerinin öne çıktığını kaydediyor.