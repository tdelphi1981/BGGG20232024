MB Başkanı Başçı: Enflasyon hedefine yakınız
Merkez Bankası Başkanı Erdem Başçı, "Enflasyonda bu yıl yüzde 5 olan hedefimize oldukça yakın bir gerçekleşme bekliyoruz" dedi 
 Merkez Bankası Başkanı Erdem Başçı, bu yıl enflasyon oranının yüzde 5 hedefine çok yakın gerçekleşmesini beklediklerini söyledi. 
 Başçı, "2013 Yılı Para ve Kur Politikası"nı açıkladığı basın toplantısında Merkez Bankası’nın temel amacının fiyat istikrarını sağlamak olduğunu söyledi. 
 Enflasyon hedeflemesine başladıkları 2001 yılından itibaren hedeflenen ve gerçekleşen enflasyon oranlarını hatırlatan Başçı, "Bu yıl yüzde 5 hedefimize oldukça yakın bir gerçekleşme bekliyoruz. Enflasyon hedeflemesine başladığımız dönemin en düşük yıl sonu enflasyonu, bu yıl gerçekleşebilir" dedi. 
 Yüzde 5 hedefine ne kadar yaklaşılırsa, gelecek yıl yüzde 5 hedefine ulaşmanın o kadar kolay olacağını dile getiren Başçı, 2015 yılı enflasyon hedefinin Orta Vadeli Program’da yüzde 5 olarak açıklandığını anımsatarak, "Şu anda da resmen açıklıyoruz. Dolayısıyla önümüzdeki 3 yıl boyunca enflasyonun yüzde 5’e yakın gerçekleşmesini arzu ediyoruz" ifadesini kullandı. 
 Merkez Bankası Başkanı Başçı, 2013 yılında dalgalı döviz kuru rejiminin uygulanmaya devam edileceğini açıkladı. Başçı, "Uygulanmakta olan kur rejiminde Merkez Bankası’nın nominal ya da reel herhangi bir kur hedefi bulunmamaktadır. Bununla birlikte Merkez Bankası finansal istikrara yönelik riskleri sınırlamak amacıyla Türk Lirası’nın aşırı değerlenmesi veya değer kaybına karşı kayıtsız kalmamaktadır. Burada kelimelerin seçimi çok önemli, aynen yazıldığı gibi okunması gerekiyor" şeklinde konuştu.
  
 Başçı, 2013 yılında 6,2 milyar lira tutarında Devlet İç Borçlanma Senedi almayı planladıklarını söyledi. 
 Erdem Başçı, 2013 yılında uygulayacakları politika araçlarını sıralarken, "Faiz koridoru, politika faizi, TL likidite yönetimi, yabancı para likidite yönetimi, vadeye dayalı zorunlu karşılıklar, kaldırca dayalı zorunlu karşılıklar ve rezerv opsiyonu mekanizmasını kullanacağız. Döviz alımları ve döviz satımlarını yapmayı gerekmedikçe öngörmüyoruz" dedi. 
 Erdem Başçı'nın açıklamalarından öne çıkan bölümler şöyle: 
 -"Merkez Bankası, döviz kurlarındaki oynaklığı ne kadar azaltabilirse fiyat istikrarı açısından o kadar önemli bir mesafe almış olacak" 
 -"Kredi büyüme hızı ve reel efektif döviz kurlarındaki oynaklığı azaltmak, enflasyondaki oynaklığı da azaltacağından bizim daha iyi bir fiyat istikrarı sağlamamıza yol açacaktır" 
 -"Kredi büyüme hızında aşırı oynaklık istemiyoruz" 
 -"Yeni yapısal araç, kaldıraca dayalı zorunlu karşılıklar" 
 -"(2013’te) Döviz alımları ve satımları yapmayı öngörmüyoruz" 
 -"2013 yılında Merkez Bankası’nın temel rezerv biriktirme aracının ihracat reeskont kredileri olacağı görülmektedir" 
 -"Merkez Bankası dövizdeki dalgalanmaların dalga boyunu azaltacakmış, o zaman ben de risk alayım dememek lazım. Dünyada ne olacağı belli
 olmaz. Herkes riskini iyi yönetsin" 
 -"Bugünden itibaren bankaların kendilerine tanınan borçlanma limitleri çerçevesinde Merkez Bankası’ndan alabilecekleri döviz-repoların vadesi 1 aydan 1 haftaya düşürülmüştür. ABD doları için yüzde 4,5, avro için yüzde 5,5 olarak belirlenmiş olan borç verme faiz oranları ise her iki para birimi için yüzde 10’a yükseltilmiştir" 
 -"Kaldıraç oranına dayalı makro riskleri azaltıcı ve döngüsellik karşıtı bir uygulamaya geçiyoruz" 
 -"Sermaye yeterliliği katsayısı, Basel 1, Basel 2, Basel 2,5’ta kullanılan sermaye yeterliliği katsayısı risk ağırlıklarının hesaplanma biçiminden dolayı bazı dönemlerde makrofinansal riskleri değerlendirmekte yetersiz kalabilmektedir" 
 -"Kredi risk ağırlığını kredi derecelendirme kuruluşları belirliyor. Bunlar da bazen yanlış yapabiliyorlar. Bir ülkeye AAA verilirse onun risk ağırlığı sıfır olur. O zaman sermaye yeterlilik katsayısı da anlamsız, yetersiz bir gösterge haline gelmiş olabilir"
   
  