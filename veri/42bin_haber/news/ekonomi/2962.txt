Sinopta Fransız rekabeti
Fransız GDF Suez, iki Japon şirketiyle birlikte oluşturduğu ortak girişim grubuyla Sinopta yapılacak nükleer santrale teklif verdi. Kanada ise yarıştan koptu.

Sinop’a kurulacak nükleer santralle ilgili ülkelerin yarışında rekabeti artıran teklifin Fransızlar’dan geldiği ortaya çıktı. Sinop’a yapılacak olan ikinci nükleer santral için Türkiye; Çin, Japonya, Kanada ve Güney Kore ile görüşürken, Fransız GDF Suez’in Japon Itochu ve Mitsubishi ile OGG kurarak teklif verdiği belirtildi. Fransız şirketleri daha önce Türkiye’deki nükleer santral yapımı sürecine katılmak istediğini açıklamış, ancak Fransa’daki sözde Ermeni yasa tasarısı nedeniyle Türkiye bu talepleri reddetmişti. 
Aslında geçen ay tamamlanıyordu 
Son dönemde Paris ile Ankara arasında ilişkilerin yeniden iyileşmesi Sinop’a da yansıdı. Yetkililer, nükleer santral görüşmelerinde özellikle Çin ve Japonya-Fransa’nın teklifinin şu aşamada daha önde olduğunu belirtiyorlar. Enerji Bakanı Taner Yıldız da dün yaptığı açıklamada, Sinop’a yapılacak olan nükleer santral görüşmeleri sürecinde Kanada ve ilgili firmanın yarıştan koptuğunu söyledi. Yıldız “Müzakereler aslında geçen ay tamamlanıyordu ama Türkiye lehine daha çok rekabetin oluştuğunu gördük. Yani özellikle bu üç ülke bu yarıştan kopmamak için uğraşıyorlar” dedi. 
20-25 milyar dolarlık yatırım 
Öte yandan, GDF Suez’den bir yetkili “Geçen hafta Enerji Bakanlığı ile Japon hükümet yetkilileri arasında Ankara’da görüşmeler yapıldı. Japonya’dan Dışişleri Bakanlığı ile Ticaret Bakanlığı’ndan yetkililerin bu konudaki temasları sürüyor” dedi. Toplam yatırım tutarının 20-25 milyar dolar arasında öngörüldüğünü kaydeden yetkili “Santralin büyüklüğü 5.000 MW olarak planlanıyor. Eğer Sinop’ta santral için Enerji Bakanlığı ile mutabakata varılamazsa aynı OGG, Türkiye’nin yapımını planladığı üçüncü nükleer santral için de teklif verecek” diye konuştu.