BİM dünya çapında ilk 10'da
Perakende sektörünün önde gelen isimlerinden BİM Birleşik Mağazalar AŞ, 2012 yılında yüzde 21 büyüme ile 9,9 milyar TL net satışa imza attı.
Firma, net kârını yüzde 11 artırarak 331,3 milyon TL'ye çıkardı. BİM, geçen yıl bin 870 yeni istihdam imkanı oluştururken, toplam çalışan sayısını da 20 bin 724'e çıkardı. Dünyanın en hızlı büyüyen perakendecilik şirketleri arasında 10'uncu sırada yer alan BİM, mağaza sayısını da 3 bin 655'e çıkardı. BİM İcra Kurulu Üyesi Galip Aykaç, 2023'de Türkiye'nin perakende alanında uluslararası markası olmayı hedeflediklerini söyledi.

BİM'in 2012 yılı mali sonuçları İstanbul Swiss Otel'de düzenlenen basın toplantısı ile kamuoyuna duyuruldu. Toplantıya BİM İcra Kurulu Üyeleri Galip Aykaç ve Haluk Dortluoğlu katıldı. Türkiye'nin 2023 hedeflerine ve perakende sektörünün bu süreçteki rolüne değinen Galip Aykaç şu bilgileri verdi:

"Türkiye'nin 2023'te dünyanın en büyük 10 ekonomisi arasına girmesi ve 2 trilyon dolar milli gelir elde etmesi hedefleniyor. Perakende sektörü ülkemizin bu hedeflere ulaşmasında lokomotif görevini üstlenebilir. Perakende sektörümüz sadece Türkiye'de yaşayan 75 milyon insanımıza değil, ülkemize uçakla 3 saat mesafedeki ülkelerde yaşayan 950 milyon kişiye hizmet verme vizyonuna sahiptir. 2023'te Türkiye'nin 10 uluslararası markaya sahip olacağı, bunlardan ikisinin perakende sektöründen çıkacağı öngörülüyor. Bu iki markadan biri BİM olacaktır. Perakende sektöründe konsolidasyon sürecinin devam etmesini bekliyoruz. Bugün ülkemizde organize perakendenin toplam perakende içindeki payı yüzde 42 düzeyindedir. Bu oran gelişmiş ülkelerdeki payın hayli altındadır. Bu açıdan ülkemizde organize perakendenin önünün açık olduğunu söyleyebiliriz. Organize perakende, 2012 yılında da özellikle istihdamın artması başta olmak üzere, kayıt dışı ekonominin azalmasında ve rekabetçi yapısı sayesinde kaliteli ürün ve hizmetlerin yoğun bir şekilde tüketiciyle buluşmasında önemli rol oynadı."

Haluk Dortluoğlu geçen yıl BİMCELL ile girdikleri mobil iletişim sektöründe de tüketicilerden büyük ilgi gördüğünü belirtti. Dortluoğlu, "Karmaşık paketler içermeyen, sade, ekonomik ve tüketici için bir katma değer ortaya koyan çözümler sunan BİMCELL güçlü pazarlama ağı ve marka itibarı ile abone sayısını her geçen gün arttırıyor. Halen 440 bin abonesi bulunan BİMCELL, mobil iletişim sektöründeki yükselişine devam ediyor." diye konuştu.