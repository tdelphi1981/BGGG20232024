Para Politikası Kurulu: Enflasyondaki düşüş sürecek
 
 Merkez Bankası Para Politikası Kurulu’nun (PPK), 18 Aralık tarihli toplantı özetinde, öncü göstergelerin işlenmemiş gıda yıllık enflasyonunun aralık ayında da azalış kaydedeceğine işaret ettiği belirtildi. 
 Kurulun, 18 Aralık tarihli toplantı özetinde yer alan enflasyon gelişmeleri başlıklı bölümde, kasım ayında tüketici fiyatlarının yüzde 0,38 oranında arttığı, yıllık enflasyonun yüzde 6,37’ye gerilediği hatırlatıldı. 
 Yıllık enflasyondaki düşüşün büyük ölçüde işlenmemiş gıda fiyatlarından kaynaklandığı belirtilen toplantı özetinde, maliyet ve talep yönlü gelişmelerin etkisiyle temel enflasyon göstergelerinin aşağı yönlü eğilimini sürdürdüğü ve hizmet fiyatlarının ılımlı seyrini koruduğu belirtildi. 
 Toplantı özetine göre, gıda ve alkolsüz içecekler grubunda yıllık enflasyon kasım ayında 3,5 puan azalışla yüzde 4,32 oranına geriledi. Yılın üçüncü çeyreğinde yükselişte olan mevsimsellikten arındırılmış işlenmemiş gıda fiyatlarında, taze meyve ve sebze fiyatlarının etkisiyle, son iki ayda keskin düşüş gözlendi. Öncü göstergeler işlenmemiş gıda yıllık enflasyonunun aralık ayında da azalış kaydedeceğine işaret ediyor. İşlenmiş gıda grubunda, buğday fiyatlarındaki seyre paralel olarak ekmek ve tahıllar grubundaki fiyat artışları sürerken, diğer işlenmiş gıda fiyatlarındaki artış eğilimi de son iki ayda belirginleşti. Buna karşın, yıllık işlenmiş gıda enflasyonu baz etkisi ile yüzde 9,13’e geriledi. Enerji grubunda ise yıllık enflasyon, kasım ayında sınırlı bir oranda gerilese de, yüzde 14,5’lik yüksek seviyesini koruyor. 
 Hizmet grubunda yıllık enflasyonun yüzde 7 seviyesindeki seyrini sürdürdüğü belirtilen özette, "Kasım ayında yıllık enflasyon haberleşme hizmetleri ve kirada yükselirken ulaştırma hizmetleri ile diğer hizmetlerde gerilemiştir. Mevsimsellikten arındırılmış fiyatlar ve yayılım endeksi hizmet fiyatlarındaki ılımlı seyrin sürdüğüne işaret etmektedir" denildi. 
 Temel mal grubu enflasyonundaki yavaşlama eğilimi sürüyor. Kasım ayında yıllık enflasyon giyim grubunda yükselirken, diğer alt gruplarda geriledi. Yavaşlamanın belirgin olarak gözlendiği dayanıklı tüketim mallarında fiyatlar bir önceki yıl seviyesine geriledi. Mevsimsellikten arındırılmış veriler kasım ayında temel enflasyon göstergelerinin ana eğilimlerindeki görece düşük oranlı seyrin sürdüğüne işaret ediyor. 
 Özette, işlenmemiş gıda fiyatlarındaki seyrin katkısıyla kısa vadede enflasyondaki düşüşün devam edeceğinin öngörüldüğü belirtildi. 
 -Enflasyonu etkileyen unsurlar-
  
 2012 yılı üçüncü çeyreğine dair gayri safi yurt içi hasıla verilerinin, iktisadi faaliyetin yavaşlayarak da olsa ılımlı bir seyir izlediğini teyit ettiği ifade edilen özette, nihai yurt içi talep özel yatırım talebinde görülen belirgin düşüşün etkisiyle bir miktar gerilediği belirtildi. 
 Özete göre, mal ve hizmet ihracatı artış eğilimini korurken ithalat talebinin gerilemesi sonucu net ihracat büyümeye en yüksek katkı yapan harcama bileşeni olmaya devam etti. Nihai yurt içi talepteki gerileme ihracat talebindeki artış ile birlikte değerlendirildiğinde ekonomideki dengelenme sürecinin devam ettiği görülüyor. 
 Kurul, sanayi üretim endeksinin ekim ayında bir önceki aya kıyasla gerilediği, ancak bu gelişmenin iktisadi faaliyetin son çeyrekteki ana eğilimini tam olarak yansıtmadığı değerlendirmesinde bulundu. Zira, fiili ve resmi tatil günleri arasındaki ayrışma üretimin son aylarda dalgalı bir seyir izlemesine neden oldu. Ayrıca, imalat sanayi firmalarının sipariş beklentileri ve PMI endeksinde görülen artışlar iktisadi faaliyetin gelecek dönem seyrine ilişkin olumlu sinyaller içeriyor. Güven endeksleri ve kredi büyümesi verileri de bu görünümü destekliyor. 
 Son dönemde açıklanan veriler, küresel büyümedeki yavaşlamaya rağmen pazar ve ürün çeşitlemesinin desteğiyle ihracatın artış eğilimini koruduğuna işaret ediliyor. İthalatın ise gelecek aylarda iç talepteki artışa bağlı olarak bir miktar hızlanacağı tahmin ediliyor. Buna rağmen Kurul, kısa vadede 12 aylık birikimli cari dengedeki iyileşmenin yavaşlayarak da olsa devam edeceğini öngörüyor. 
 Mevsimsellikten arındırılmış toplam ve tarım dışı işsizlik oranları 2012 yılı eylül döneminde bir önceki döneme göre artış gösterdi. Bu dönemde, işgücüne katılım oranlarının istihdama kıyasla daha hızlı artması işsizlik oranlarının yükselmesine yol açtı. Tarım dışı istihdam inşaat ve hizmet sektörlerinin etkisiyle artarken, sanayi istihdamında düşüş devam etti. Ekim ayında beklentilerin üzerinde azalan sanayi üretiminin kasım ayında yüksek oranlı bir artış göstereceği tahmin ediliyor. Ayrıca, PMI istihdam değeri ve İktisadi Yönelim Anketi göstergeleri arasında yer alan istihdam beklentisi verileri kasım ayında iyimser bir seviyede bulunuyor. Diğer öncü göstergeler de tarım dışı istihdamdaki ılımlı artışların devam edeceğine işaret ediyor. 
 Öte yandan, küresel ekonomiye dair belirsizlikler önümüzdeki dönemde yatırım ve istihdam artışını sınırlayabilecek bir diğer unsur olarak önemini koruyor.