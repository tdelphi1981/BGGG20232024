Anamur muzuna 1.5 liralık rakip
İklim özellikleri ve verimli toprakları nedeniyle sayısız ürün çeşidinin yetiştirildiği Hatay, her geçen gün artırdığı muz üretim alanlarıyla Anamur'a rakip olma yolunda ilerliyor. Hatay muzunun kilosu 1.5-2 lira arasında satılıyor.
Maydanoz, Trabzon hurması, can eriği, pazı gibi ürünlerin yetiştiriciliğinde Türkiye sıralamalarının zirvelerinde kendisine yer edinen Hatay, yeni sebze ve meyvelerin ekiminde de iddialı. 
Gıda, Tarım ve Hayvancılık İl Müdürü Aydın Tüfekçi, yaptığı açıklamada, kentin son yıllarda ekim alanı yaygınlaşan muz yetiştiriciliğiyle meyve tabağında daha fazla yer edinmeye başladığını söyledi. 
Hatay'da bu yıl toplam 336 dekarda muz yetiştiriciliği yapıldığını, bundan yıllık bin 380 ton rekolte elde edildiğini anlatan Tüfekçi, Özellikle Amik Ovası gibi çok geniş ve verimli topraklara sahip Hatay, tarımsal potansiyeli yüksek olan bir ilimiz. Muz üretiminde yaptığımız çalışmalarla son zamanlarda önemli gelişme kaydettik. Son birkaç yıldır muz üretim alanlarımızı 336 dekara kadar çıkarttık. Hatay'da, Tarım ve Kırsal Kalkınma Planı çerçevesinde 5 yıllık bir planımız var. Hedefimiz bu bölgede alternatif bir üretim modeli olan örtü altı muz üreticiliğini geliştirmek ve arttırmak dedi. 
Tüfekçi, kentin uygun iklim şartları ve sahip olduğu arazi genişliği sayesinde muz yetiştiriciliğinde Anamur'un önüne geçebilecek durumda olduğunu bildirerek, muz üreticiliğinin bölgede çok karlı bir sektör olduğunu vurguladı. 
46 SERA BİN 380 TON REKOLTE 
Muz yetiştiriciliğine kentin rağbet gösterdiğini dile getiren Tüfekçi, şöyle devam etti: 
Şu anda mevcut muz seramız 46. Geçen yıl elde edilen bin 380 ton rekolte bizi oldukça sevindirdi. Üretimin kent ekonomisine katkısı ise 4 milyon 116 bin lira. Bölgemizde hem iklim koşullarının hem de toprak yapısının son derece müsait olmasından dolayı dekar başına 7 tona kadar muz alabiliyoruz. Hatay, şu an muz üretiminde Türkiye sıralamasında Mersin ve Antalya'dan sonra üçüncü sırada yer alıyor. Fakat biz muz yetiştiriciliği konusunda oldukça iddialı bir iliz. Sera alanlarımızın artışının devam etmesi halinde ilimiz iklim şartları ve sahip olduğu arazi genişliği sayesinde Anamur bölgesindeki yetiştiriciliğin önüne geçebilecek durumda. 
KİLOSU 1.5-2 LİRA 
Üretimin İskenderun ve Hassa ilçelerinde yoğunluk kazandığını belirten Tüfekçi, muz üretiminin genellikle sahil bölgelerinde yapıldığını, denize kıyısı olmayan Hassa ilçesinde ezber bozduklarını ve 16 dekarlık alanda çok güzel verim elde ettiklerini bildirdi. 
Tüfekçi, kilosu 1.5-2 TL arasında satılan muzun fiyatından üreticilerin de tüketicilerin de memnun olduğunu kaydetti. 
Muz seraları oluşturulurken İl Özel İdaresi ile Gıda Tarım ve Hayvancılık Bakanlığı tarafından fide temini sağlandığını ifade eden Tüfekçi, amaçlarının üreticileri bu işe teşvik etmek olduğunu sözlerine ekledi.