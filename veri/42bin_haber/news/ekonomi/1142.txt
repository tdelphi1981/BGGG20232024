Altın sıvı ihracatı hız kesmeden sürüyor
Tunus ve İspanya'daki rekolte düşüklüğü nedeniyle talebin arttığı zeytinyağında kasım-aralık dönemi ihracatı, geçen yıla göre yüzde 139 artış gösterdi.
Ege Zeytin ve Zeytinyağı İhracatçı Birlikleri'nden aldığı bilgiye göre, Türkiye'nin zeytinyağı ihracatı 1 Kasım ile 31 Ekim arasındaki dönemde gerçekleşiyor. 31 Ekim 2012'de sona eren geçen sezonda Türkiye'nin toplam zeytinyağı ihracatı, geçen döneme göre yüzde 65 artarak, 20 bin tona yaklaşırken, değer olarak ise ihracat, yüzde 33 yükselişle 65 milyon dolara ulaştı. 
1 Kasım 2012'de başlayan zeytinyağı ihracat sezonuna ise iyi başlayan sektör, kasım ayı ihracatını önceki sezonun aynı ayına göre miktar olarak yüzde 140, değer olarak da yüzde 118 artırdı. 
Sektör, altın sıvı olarak da nitelendirilen zeytinyağı ihracatında yakaladığı ivmeyi aralık ayında da korudu. Kasım-aralık aylarını kapsayan yeni sezonun ilk iki ayındaki ihracat, geçen döneme göre miktar olarak yüzde 139, değer olarak yüzde 117 arttı. Buna göre, 1 Kasım-31 Aralık 2012 döneminde, 7 bin 373 ton zeytinyağı ihraç edildi ve 23 milyon 102 bin 357 dolarlık döviz girdisi sağlandı. 
Avusturya ve Bahreyn'e ihracat patlaması

Kasım-aralık döneminde en fazla ihracat artışı gerçekleşen ülkeler ise Avusturya ve Bahreyn oldu. Avusturya'ya yapılan ihracat miktar olarak 46, Bahreyn'e gönderilen zeytinyağı ise 25 katına çıktı. 
Akdeniz ülkelerinden İtalya'ya giden ürün miktarı yüzde 747 artarken, Malezya'ya yüzde 718, Yemen'e yüzde 479, Belçika'ya yüzde 389, Çin'e yüzde 123 oranında artış gösterdi. 
Önemli üreticilerden Fas'a bu iki ayda ihracat yapıldı. Fas gibi Gana, Madagaskar, Mozambik, Panama, Peru, Şili, Moğolistan gibi ülkeler, geçen yıl ithal etmediği kasım-aralık ayında Türk zeytinyağını tüketen ülkeler oldu.

35 yıllık ihracatçıyım ilk kez Peru'ya ürün verdim

Birlik Başkanı Ali Nedim Güreli, AA muhabirine kasım-aralık dönemi ihracatını değerlendirdiği açıklamasında, Türkiye'nin en önemli rakibi olan Tunus ile dünyanın en büyük üreticilerinden olan İspanya'da rekoltenin düşük olduğunu söyledi. Bu yıl artan talebin Türk ihracatına olumlu yansıdığını dile getiren Güreli, şöyle konuştu: 
35 yıllık ihracatçıyım ilk kez Peru'ya ürün verdim. Sezonun ilk iki ayında Peru'ya gönderilen zeytinyağının hepsini benim firmam gönderdi. Belki de ilk kez bu ülkeye açıldık. Peru yeni bir pazar. Bunun gibi birçok yeni pazarda payımızı artırmaya çalışıyoruz. Yüzde 139-140 oranına ulaşan ihracat artışı çok önemli.
2012 yılının son iki ayında 61 ülkeye zeytinyağı, 72 ülkeye yeşil zeytin ve 68 ülkeye de sofralık zeytin gönderildiğini vurgulayan Güreli, İhracat olmasaydı yağ fiyatları ülkede çökerdi. İhracat, böylesine önemli bir ürünü ayakta tutuyor. Bir dönem iç piyasacı arkadaşlar ihracata gerek yok diyordu. Bu çağa uygun olmayan laflar ettiler. Biz bu rakamları yakalamakta geç kaldık. Çok daha iyi rakamları yakalayacağız dedi.