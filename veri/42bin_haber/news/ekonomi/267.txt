Çağlayan'dan Merkez Bankası'na iğneleme!
Ekonomi Bakanı Çağlayan, "Türkiye'nin faiz düşürmek için Fitch'in Türkiye'nin notunu artırmasına gerek yoktu, ama anlatamadık" dedi 
 Ekonomi Bakanı Zafer Çağlayan,"Türkiye’nin faiz düşürmek için Fitch’in Türkiye’nin notunu artırmasına gerek yoktu. Ama anlatamadık" dedi. 
 Çağlayan, Milliyet Gazetesi’nin Seyhan Otel’de düzenlediği "Geleceğe Yatırım Türkiye’ye Yatırım Toplantıları"nda yaptığı konuşmada, Türkiye’ye karşı haksızlık yapan kredi derecelendirme "troykası" olduğunu belirterek, bunların en ünlüsünün Fitch, diğerlerinin ise Standart & Poor’s (S&P) ile Moody’s olduğunu ifade etti. 
 Bu kuruluşların geçmişte Türkiye ile mukayese edilemeyecek ülkelere yüksek not verirken Türkiye’ye her zaman düşük not verdiğini belirten Çağlayan, geçtiğimiz haftalarda "Fitch’in lütfettiğini" ve Türkiye’nin kredi notunu değiştirdiğini hatırlattı. 
 Çağlayan, şöyle konuştu: 
 "Sabah ola hayrola. Biz zaten bunu 2-3-4 sene önce hak etmiştik bir kere. Türkiye’nin hak etmiş olduğu hakkını teslim etti bu. Bu Türkiye’nin itibarında değişiklik yapmaz. Türkiye itibarlı şükürler olsun. Olsa olsa Fitch’in ve diğerlerinin kaybetmiş olduğu itibarları için onlara bir restorasyon imkanı verir. Yapılan bu açıklamadan dolayı zil takıp oynayacak halimiz yok. Biz zaten kendimizi ve durumumuzu biliyoruz. Bizim ülkemize geçen yıl dünyada kriz yaşanırken 16 milyar dolar yabancı sermaye geldi. Ülkemize olan güvende bir sıkıntı yok. Şimdi tabi ki bu Türkiye’nin kaynak akışını getirecek. Türkiye bir kaynak akışı sağlayacak. Türkiye için önemli ama şimdi biz gerek hükümet ve bakanlık olarak bundan sonra gelecek olan bu kaynağı çok iyi şekilde değerlendirmemiz gerekiyor. Bu kaynağı tüketime değil mutlak suretle yatırım için ihtiyaç duyan KOBİ’ye, esnafa, yeni yatırımcıya kanalize etmemiz gerekiyor." 
 Çağlayan, bu kararın beraberinde bir faiz düşüşü getireceğini belirterek, "Türkiye’nin faiz düşürmek için Fitch’in Türkiye’nin notunu artırmasına gerek yoktu. Ama anlatamadık. Bizim bir bağımsız kuruluşumuz var. Niyetim onla kavga etmek değil. Çünkü sıkletlerimiz farklı. Ben Türkiye Cumhuriyeti’nin Ekonomi Bakanı’yım, biliyorum nerede olduğumu. Ama maalesef bu konuda Türkiye faizleri daha önce düşürebilecek bir durumda olurdu" dedi.
 Faizin yüksek olmasının sanayici ve yatırımcı açısından bir maliyet enflasyonu olarak karşısına çıktığının altını çizen Çağlayan, "kredi maliyetindeki her bir artı puanın bu ülkenin yatırımcısına, dolayısıyla tüketicisine yazdığını ve aleyhine çalıştığını" söyledi. 
 Çağlayan, şöyle devam etti: 
 "Şimdi görüyorum ki Merkez Bankası Başkanı, ’Bu paranın gelmesiyle beraber gerekirse faizleri düşürürüz’ diyor. İyi, 3 ay sonra da olsa aynı noktaya gelmekten dolayı kutluyorum kendisini. Hani bir şarkı var, ’Daha önceler nerelerdeydiniz’ diye başlar. Şimdi bugün bu parayı bu şekilde kanalize ederken, faizin düşürülmesi ve gelen paranın da Türk Lirası’nı aşırı değerlendirmemesi gerekiyor. Kim sağlayacak bunu, işte Merkez Bankası başta olmak üzere regülatör kuruluşlar bunu sağlayacak. Çünkü Türk parasının aşırı değerlenmesi Türkiye’de ihracatı olumsuz etkiliyor. Ama asıl önemli olan ithalatı daha fazla körüklüyor. Bir talep yaratıyor, düşük ithalattan dolayı, kur baskısından dolayı. Ümit ediyorum ki inşallah bunu en iyi şekilde değerlendireceğiz ve Türkiye yeni yatırım teşvik sistemiyle cari açık meselesini gündeminden silecek bir yapıya gelecek. Bunu bugün, yarın değil 4-5 yıl sonra inşallah görmeye başlayacağız." 
 -Türkiye’nin ekonomik başarısı-
  
 Çağlayan, bugün gelinen seviyede cari açığın düşmesinin son derece önemli ve anlamlı olduğunu ancak cari açığın ihracattan dolayı düşmesinin hepsinden daha önemli olarak ortaya çıktığını sözlerine ekledi. 
 Türkiye’nin daha da büyüyeceğini, "Uyusun da büyüsün" olmayacağını anlatan Çağlayan, Türkiye’nin her yıl ortalama yüzde 5 ile yüzde 6 büyümek zorunda olduğunu, başka bir çarenin de olmadığını kaydetti. 
 Çağlayan, Türkiye’nin krizi bir fırsata çevirdiğini belirterek, geçmişte Almanya, Kore ve Japonya’yı anlatırken bugün ise artık Türkiye’nin dünyanın her yerinde konuşulan bir ekonomik başarısı olduğunu söyledi.