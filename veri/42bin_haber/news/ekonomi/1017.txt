Afşin-Elbistan'a yeni santral
Enerji ve Tabii Kaynaklar Bakanı Yıldız, Afşin-Elbistan'da linyit kömürü madenciliği ve elektrik üretimiyle ilgili yeni santral kurulacağını söyledi 
 Türkiye ile Birleşik Arap Emirlikleri (BAE) arasında ''Afşin-Elbistan Bölgesinde Linyit Kömürü Madenciliği ve Elektrik Üretimi Alanında İşbirliğine Dair Hükümetlerarası Anlaşma'' imzalandı.
 
 İşbirliği Anlaşması için JW Marriott Otel'de düzenlenen törene, Enerji ve Tabii Kaynaklar Bakanı Taner Yıldız, BAE Enerji Bakanı Mohamed Bin Dhaen Al Hamlı, EÜAŞ Genel Müdürü Halil Alış, BAE Enerji Şirketi TAQA Yönetim Kurulu Başkan Yardımcısı Abdulla Saif Al-Nuaimi ve ilgililer katıldı.
 
 Enerji ve Tabi Kaynaklar Bakanı Taner Yıldız törende yaptığı konuşmada, yerli kömürde ileri ki 11 yıl içinde 18 bin MW'lar seviyesindeki güce ulaşılmak istendiğini belirtti.
 
 Yıldız, ''Yeni yapacağımız santraller var. Bunun en büyüğü Afşin-Elbistan'da olacak. Temiz ve nezih bir çalışma yapacağız. Dikkatli bir çalışma yapacağız. Yerli kömürümüzü ülkemize kazandırmış olacağız'' dedi.
 
 10-12 milyar dolarlık yatırım
 
 Taraflar arasında imzalanan anlaşmanın hayata geçmesiyle bölgede toplam 10-12 milyar dolarlık yatırımın yapılması planlanıyor. Bu yatırımlarla bölgeden toplam 85 milyon ton/yıl kömür, karşılığında da 45 milyar kWh/yıl enerji üretilecek.
 
 Proje sayesinde yaklaşık 15 bin kişi istihdam edilecekken, işletme döneminde ise yaklaşık 8 bin 500 civarında doğrudan istihdam sağlanacak.