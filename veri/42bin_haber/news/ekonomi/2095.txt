Hibe krediyle 'haydar' üretiyor
 
 Eşinin hediye ettiği işlemeli çakmaktan esinlenerek kamudaki işini bırakan Kadir Bakırhan, ürettiği el sanatı hediyelik eşyaları Türkiye'nin birçok şehrine pazarlıyor. Bunların arasında, adam dövmede kullanılan 'haydar'lar da var
 
 Kastamonu'nun Abana ilçesinde yaşayan 45 yaşındaki Kadir Bakırhan'ın hayatı, eşinin hediye ettiği el işlemeli çakmakla değişti.
 
 1990'lı yıllarda İstanbul Güngören'deki bir lisede hizmetli kadrosunda çalışırken eşi Nazmiye Bakırhan'ın emek vererek yaptığı çakmağı görünce çok mutlu olan Bakırhan, işlemeli çakmağın başkalarının da ilgisini çekebileceğini düşündü.
 
 Hemen bir kutu çakmak alan Bakırhan, üzerine işleme yapılan çakmakları hafta sonu sahilde açtığı küçük bir tezgahta satmaya başladı.
 
 Çakmakların her geçen ilgi görmesi ve işlerin iyi gitmesi üzerine radikal bir karar alan Bakırhan, önce hizmetli kadrosunda çalıştığı lisedeki görevinden istifa etti ardından da memleketine yerleşip hibe kredi desteği alarak el yapımı hediyelik eşyaların üretimine başladı.
 
 MEMURİYETİ BIRAKTI 
 
 Kadir Bakırhan, yaptıkları çakmaklara ilginin bir hayli fazla olduğunu ve talebi karşılamakta güçlük çektiklerini kaydetti.
 
 Benimsediği işi ilerletmeye karar verdiğine dikkati çeken Bakırkan, “Çünkü çok talep vardı ve benim de ilgi duyduğum bir sektördü. Düşündüm, taşındım ve bu işle hayatımda yeni bir başlangıç yapmaya karar verdim. Eşimin de desteğini alarak devlet kadrosundaki görevimden istifa edip el sanatına yöneldim” diye konuştu.
 
 2005 yılında yerleştiği Abana'da yerel bir gazetede hibe kredi desteği ile ilgili haber okuduğunu ve ardından Sosyal Yardımlaşma ve Dayanışma Vakfı'na hazırladığı projeyi sunduğunu söyledi.
 
 El sanatları üzerine hazırladığı projenin onaylanmasıyla hayatında bambaşka bir sayfa açıldığını kaydeden Bakırhan, “O dönem bana verilen 4 bin 800 liralık hibe kredi desteği sayesinde işimi kurdum ve eşimin desteğiyle tekrar üretime başladım” dedi.
 
 Bugün ürettiği, tamamen Türk malı hediyelik eşyaları Sinop, Samsun, Tekirdağ ve Sakarya gibi illere pazarladığını vurgulayan Bakırhan, “İşlerimiz de çok şükür her geçen gün iyiye gidiyor. İnşallah önümüzdeki birkaç yıl içinde 25-30 kişinin bu işten ekmek yiyebileceği bir atölye açmayı ve bir marka haline gelmeyi hedefliyoruz” ifadelerini kullandı.
 
 AA