Euro/dolar paritesi 7 ayın en yükseğinde
Euro/dolar paritesi uluslararası piyasalarda 2 Mayıs 2012 tarihinden bu yana gördüğü en yüksek seviye olan 1,3189'a kadar yükseldi.
Geçtiğimiz hafta Avrupa tarafında ECB'nin faizleri değiştirmemesi ve bankacılık sorunuyla ilgili euro bölgesi maliye bakanlarının temel konularda anlaşması ile ABD tarafında Fed'in parasal genişlemeye devam edeceğini açıklaması paritenin hızlı bir şekilde yükseliş kaydetmesini sağladı. 
Geçtiğimiz haftaya 1,2908 seviyesinden başlayan parite haftayı analistlerin dikkati çektikleri 1,3170 direncinin hemen altında kapatmıştı. Bu haftaya da pozitif görünümünü devam ettirerek başlayan parite, açılışın ardından en yüksek 1,3189'u gördükten sonra şu dakikalarda 1,3170 direnç seviyelerinde dengelendi.
Teknik analistler paritenin 1,3170 üzerinde tutunması durumunda 1,3280 direncinin gündeme gelebileceğini, olası düşüşlerde ise 1,3080 seviyesinin destek konumuna gelip gelmeyeceğinin takip edileceğini ifade ediyor. 
Pariteyle ilgili değerlendirmede bulunan Stratejist Ahmet Mergen ise asıl olarak dolardaki değer kaybının euronun değer kazanmasına sebep olduğunu belirterek şunları söyledi: 
Avrupa ülkelerinde ekonomik tedbirler alınması piyasada olumlu olarak algılanmakta ve euroya destek vermektedir. Diğer yandan euronun güçleneceğini düşünen yatırımcıları da uyarmak gerekir. Zira açık konuşmak gerekirse euroda faiz indirimi tehlikesi ortadan kalkmadı ve sonraki ECB toplantısında gene gündeme gelecektir. Paritede destek 1,3040-1,3060 aralığında gözüküyor.