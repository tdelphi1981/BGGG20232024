KGS kartlarında kalan bakiye yanmayacak
 
 Otoyol ve köprü geçişlerinde kullanılan KGS, 31 Ocak 2013 tarihinden itibaren yerini Hızlı Geçiş Sistemi’ni (HGS) bıraktı. Bununla beraber, 14 milyon KGS kullanıcısının yaklaşık 1 milyon 600 bini HGS’ye geçti. 
 Karayolları Genel Müdürlüğü yetkileri, otoyol ve İstanbul’daki boğaz köprülerinde kullanılan mevcut KGS ve OGS ücret toplama sistemlerine ilave olarak, Karayolları ve PTT Genel Müdürlüğü arasında yapılan protokolle, kurulumu PTT tarafından yapılan HGS ücret toplama sisteminin, 17 Eylül 2012’de hizmete alındığını hatırlattı. 
 Tüm ülke genelinde 31 Ocak 2013’ten sonra kullanımına son verilen KGS ücret toplama sistemi kullanıcılarının mağdur olmamaları amacıyla; mevcut kartlarındaki bakiyelerinin, talepleri ve kartın satın alındığı satış kanalına göre banka hesaplarına iadesi, OGS veya HGS hesaplarına aktarılması için gerekli düzenlemeler yapıldığını ve tedbirlerin alındığını anlatan yetkililer, bu amaçla yeni yöntemler geliştirildiğini ve Karayolları Genel Müdürlüğü Merkez Teşkilatı ile bölge müdürlüklerinde KGS işlemleri ile ilgili hizmet verilmeye başlandığı ifade etti. 
 KGS kartlarındaki bakiyelerin PTT şube ve acentelerinde açılan HGS hesaplarına aktarımını kolaylaştırmak için, otoyol kullanıcı taleplerinin yoğun olduğu 29 ayrı noktadaki Kredi Yükleme Terminali (KYT) cihazlarına yeni yazılımlar yüklenerek işlemlere ivme kazandırıldığı anlatan yetkililer, bunun yanı sıra vatandaşlara yardımcı olmak için Karayolları Genel Müdürlüğü Ankara Merkez Yerleşkesi’nde müracaat masası kurulduğunu, ayrıca 444 11 17 numaralı danışma hattının da, otoyol kullanıcılarına hizmet verdiğini belirtti. 
 BAKİYE AKTARIMI DEVAM EDİYOR
  
 KGS kullanıcılarının şikayetlerinden, yazılı ve görsel basında yer alan bilgi ve reklamlarda, KGS ile birlikte kartlarındaki bakiyelerin de iptal olacağı şeklindeki yanlış kamuoyu algısının oluştuğunun anlaşıldığını belirten KGM yetkilileri, KGS kartlarındaki bakiyelerin iptalinin söz konusu olmadığını, 31 Ocak 2013 tarihinden sonra da HGS etiketlerine bakiye aktarımı veya KGS kartlarında kalan bakiyenin iadesi işlemlerine devam edildiğini bildirdi. 
 AA