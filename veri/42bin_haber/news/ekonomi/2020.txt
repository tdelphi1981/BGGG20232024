CHP'den BMC işçisine destek
CHP İzmir İl Başkanı Ali Engin, Türkiye'de mayına dayanıklı araç da üreten BMC'de uzun süredir ücretlerini alamadıkları iddiasıyla eylem yapan işçileri ziyaret etti.
Engin, "Böyle büyük bir kuruluş için sizlere ödenecek 30- 40 milyon lira devede kulak. Umuyorum başka bir hesap olmasın. Geçici bir finansal kriz olsun ki sizler de yeniden işinize dönün. Geç de olsa ücretlerinizi alın ve fabrikalar yeniden çalışmaya başlasın. Umarım buralar alışveriş merkezi haline getirilmesin" dedi.


Altı ay önce üretimin durduğu BMC, 150 milyon dolarlık kredi anlaşması yaparak, Aralık ayında her işçiye 3 bin 250 lira ödeme yaptı. Yaklaşık 2 bin 300 işçi, biriken alacaklarını tahsil edemeyince 10 Ocak'ta iş bıraktı. İşveren 31 Ocak'ta ödeme yapacağını söyleyince, işçiler yine tezgahın başına geçti, ancak ödeme o tarihte de gerçekleşmeyince ay başında üretim durdu. 


Geçen hafta fabrikanın önündeki yolu trafiğe kapatan işçileri bugün CHP İzmir İl Başkanı Ali Engin ziyaret etti. Engin, hükümetin toplumu üretimi dışarıya kaydıran, ithalata dayalı bir ekonomiye özendirdiğini, taşeronlaşmayı artırdığını, yerli sermayeyi zayıflattığını, tarlaların, fabrikaların boş kaldığını, küçük esnafın dükkan kapattığını öne sürdü. Ali Engin şöyle konuştu:


"İş, ekmek kavgasının ne kadar değerli olduğunun parti olarak farkındayız. İktidar gündemi sürekli başka yerlere kaydırıyor. Oysa bir iktidarın işi, ülkesinde yaşayan insanın refahı, mutluluğu, barışı, dirliği ve huzurudur. AKP gelmiş geçmiş iktidarlar içinde en acımasız hükümetlerden biri. 250 milyar dolar yıllık ithalat yapıyor. Artık üretemiyoruz Asya'dan ucuz üretim alıyoruz. O yüzden isşiz kalıyorsunuz. Sistem buraya doğru gidiyor."


"UMARIM BURASI AVM OLMAZ"


CHP İzmir İl Başkanı Engin, büyük kuruluşların 'kapatalım fabrikayı başka yerde açalım', 'kıdem tazminatlarını ödeyelim orada ucuz işçiler çalıştıralım' mantığı içinde hareket ettiğini de iddia ederek şunları söyledi:


"Böyle büyük bir kuruluş için sizlere ödenecek 30- 40 milyon lira devede kulak. Umuyorum başka bir hesap olmasın. Geçici bir finansal kriz olsun. Sizler de yeniden işinize dönün, geç de olsa ücretlerinizi alın ve fabrikalar yeniden çalışmaya başlasın. Umarım buralar alışveriş merkezi haline getirilmesin. Sizler işsiz kalmayın. Bu mahalledeki esnaf da dükkanlarını kapatmak zorunda kalmasın. 10 yıldır aynı film tekrarlanıyor. Fabrikalar AVM oluyor. İşçiler sokağa atılıyor. Aldığınız kıdem tazminatı size ancak bir yıl yeter. Sistem bu. Türkiye'ye yabancı sermaye gelir tabi, burayı 50 milyon dolara alacak, 100 milyon dolara AVM yapacak. Siz işsiz kalacaksınız, esnaf işsiz kalacak. Buradaki kar transferi yurtdışına gidecek. Geçen yıl yurtdışına yapılan yabancı kar transferi 21 milyar dolar. Bu filme 'hayır' diyeceğiz. Yeniden fabrikalarımız çalışacak çocuklarımız ülkeyi yönetecek."


MUHALEFET DE SAHİP ÇIKMALI


Türk Metal İş İzmir 1 No'lu Şube Başkanı Halil İbrahim Tosun da, "Bir şirketin en değerli varlığı çalışanlarıdır. Holdingin sahibi bu şirkete sahip çıkmadı. BMC milli servet. Bu fabrikaya patron sahip çıkmıyorsa, işçinin sahip çıktığı gibi iktidarı ve muhalefetiyle bu şirkete sahip çıkılmalı" diye konuştu