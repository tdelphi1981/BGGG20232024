Öztrak: Büyüme yüzde 2.5'in altına gidecek
CHP Genel Başkan Yardımcısı ve Hazine eski Müsteşarı Faik Öztrak, büyüme beklentilerine ilişkin, Bırakın yüzde 3,2'yi, bırakın en başta hedeflenen yüzde 5'leri yüzde 4'leri, herhalde yüzde 2,5'in altına doğru gidecek dedi.
Öztrak, Keşanlı Yönetici ve İş Adamları Derneği (KEYİAD) ile Bahçeşehir Üniversitesi'nin düzenlediği Ekonomide Keşan-İpsala-Enez-Saroz Körfezi Bölgesi'nin İstanbul Buluşması başlıklı toplantıda yaptığı konuşmada, Türk ekonomisinde 2012 yılının 3. üç ayında gelen büyüme rakamlarının iç açıcı olmadığını öne sürerek, Bir önceki yıla göre yüzde 1,6 büyümüşüz. Mevsimlik hareketlerden arındırdığımızda bir önceki çeyreğe göre de yüzde 0,2 büyümüşüz. Bu büyüme oranları aslında Türk ekonomisinin son dönemde daraldığı 2009 yılından sonraki en kötü rakamdır. Bir de yılın son 3 ayına ilişkin veriler var. Ekim ayında sanayi üretimi yüzde 5,7 daralmış. Bu son 3 yılda kaydedilen en sert düşüş diye konuştu.  
Ekim ayında açıklanan Orta Vadeli Program'da yıl için öngörülen yüzde 3,2'lik büyümenin yakalanamayacağını ifade eden Öztrak, şunları söyledi: 
Bırakın yüzde 3,2'yi, bırakın en başta hedeflenen yüzde 5'leri yüzde 4'leri, herhalde yüzde 2,5'in altına doğru gidecek. Daha dün kabul edilmiş olan 2013 yılı bütçesinin mürekkebi kurumadan bütçeye dayanak teşkil eden temel tahminlerin bir kısmı geçerliliğini yitirmiş durumda. Bu sonuç yani yüzde 2,5 civarında bir büyüme, aslında ülkemizin 2012 yılında bir önceki yıla göre büyümesi, (Türkiye'yi) en fazla yavaşlayan ilk 10 ekonomi arasına sokuyor. Yumuşak inişi gerçekleştireceğiz diye başladığımız 2012'de oldukça sert ve hatta kontrolsüz bir inişe doğru gittiğimiz görülüyor. Sene başında ekonomideki yavaşlamaya rağmen düşen işsizlik, Temmuz ayından itibaren yeniden artmaya başladı. Çalışmak isteyen her 5 gencimizden biri işsiz. 2009 yılından itibaren izlenen sıcak paraya dayanan hızlı büyüme politikası özellikle vatandaşların borçlarının artmasına, tasarrufların düşmesine neden oluyor. 
Ekonomideki yavaşlamayla birlikte vatandaşın, borçların altında ezildiğini ileri süren Öztrak, Enflasyon bu yıl da hedefi aşacak. Yavaşlama nedeniyle bütçe açığında hedefe göre sapma ise yüzde 60'a yaklaşacak. Bugüne kadar yüksek büyümenin katkısıyla adeta bütçe disiplini içinde gidiyormuş izlemi veren maliye politikası bunun böyle olmadığını, konjonktür daralmaya başladığından itibaren ortaya koydu diye konuştu.