Akaryakıt kaçağı bu yöntemlerle bitecek
Mahkûmiyeti olana akaryakıt lisansı yok. Lisans almadan iş yapana 1 milyon liralık ceza.
Gümrük ve Ticaret Bakanlığınca hazırlanan kaçak akaryakıt yasa tasarısıyla hakkında kesinleşmiş mahkumiyet kararı olan kişilere lisans verilmeyecek. Lisans almadan lisansa tabi faaliyette bulunanlar hakkında bir milyon lira idari para cezası verilecek. Hükümet, 34 bin tona ulaşan akaryakıt kaçakçılığını önlemek için düğmeye bastı. Bu kapsamda Bakanlar Kuruluna sunulan 40 maddelik Akaryakıt Kaçakçılığı Kanun Tasarısı ile radikal önlemler hayata geçirilecek. Önümüzdeki günlerde Meclise sunulacak tasarıyla şu düzenlemeler yapılacak:
· Tasarıyla rafinerici lisansı sahipleri tesislerindeki ham petrol, ara ürün, akaryakıt harici ürün ve akaryakıt tankları ile yurtiçi ve yurtdışı satış tanklarını lisanslarına işletmekle yükümlüdürler ve lisanslarına işlenmiş tanklarda, belirtilen ürünler dışında başka bir ürün bulunduramayacak. 
· Dağıtıcı lisansı sahibi, kurum tarafından belirlenen esaslara uygun olarak bayilerinde kaçak akaryakıt satışının yapılmasını önleyen teknolojik yöntemleri de içeren bir denetim sistemi kurmak ve uygulamakla yükümlü olacak. Söz konusu sistemi kurmadığı ya da usul ve esaslara uygun denetimi sağlayamadığı tespit edilen dağıtıcılara idari para cezaları uygulanacak. Yurt içinde pazarlanacak akaryakıta veya akaryakıtla harmanlanan ürünlere rafineri çıkışında veya serbest dolaşıma girişinde rafinericilerce ve dağıtıcılarca belirlenecek şart ve özellikte ulusal marker eklenecek.
· Biyoyakıt ilk üretim merkezleriyle tasfiye edilecek akaryakıt için ulusal marker ekleme noktaları belirlenecek. Marker ekleme işlemleri yetki verilen bağımsız gözetim firmalarının nezaretinde yapılacak. .
· Lisans almadan lisansa tabi faaliyette bulunanlar hakkında bir milyon lira ceza verilecek. Lisans almaksızın hak konusu yapılan tesislerin yapımına veya işletimine başlanmasıyla bunlar üzerinde tasarruf hakkı doğuracak işlemlerin yapılması ve sahip olunan lisansın verdiği haklar dışında faaliyet gösterilmesi halinde 350 bin lira idari para cezası kesilecek. 
· Ceza uygulanan bir fiilin iki takvim yılı geçmeden aynı kişi tarafından tekrarı halinde, cezalar iki kat olarak uygulanacak. İdari para cezaları, ön araştırma veya soruşturma aşamasının tamamlanmasından sonra Kurul tarafından en geç üç ay içinde karara bağlanacak. 
· Kaçakçılık fiillerinin işlendiği tespit edilen rafineri hariç her türlü tesiste lisansa tabi tüm faaliyetler kovuşturmaya yer olmadığına dair karar veya mahkeme kararı kesinleşinceye kadar geçici olarak durdurulacak. 
· Kesinleşmiş mahkeme kararına göre lisans sahiplerinin lisansı iptal edilecek. Lisans sahibine verilen idari para cezası ödenmeden lisansa konu tesis için lisans verilmeyecek. 
5 yıla kadar hapis cezası geliyor 
GÜMRÜK ve Ticaret Bakanlığınca hazırlanan tasarı kaçakçılık yapan kişiler hakkında da ağır cezai yaptırımlar getiriyor. Buna göre eşyayı, sahte belge kullanmak suretiyle gümrük işlemlerine tâbi tutmaksızın ülkeye sokan kişi, bir yıldan beş yıla kadar hapis ve onbin güne kadar adlî para cezası ile cezalandırılacak. Eşyanın, gümrük kapıları dışından ülkeye sokulması halinde, verilecek ceza üçte birinden yarısına kadar artırılacak.