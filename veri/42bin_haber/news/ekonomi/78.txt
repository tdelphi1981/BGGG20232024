Kış lastiği takmayana büyük ceza
Ulaştırma, Denizcilik ve Haberleşme Bakanlığı, yolcu ve yük taşımada kullanılan araçlara her yılın 1 Aralık-1 Nisan tarihleri arasında kış lastiği takma zorunluluğu getirdi. Kış lastiğini takmayanlar, tespit edildikleri taktirde 500 TL ceza ödeme durumunda kalacak. Yönetmelik 12 Kasım Pazartesi günü yürürlüğe girecek.
Ulaştırma, Denizcilik ve Haberleşme Bakanlığı'nın hazırladığı araçların yüklenmesine ilişkin ölçü ve usuller ile tartı ve boyut, ölçüm toleransları hakkındaki yönetmelik Resmi Gazete'de yayımlandı. Yönetmelikle beraber yolcu ve yük taşıyan araçlara kış lastiği takma zorunluluğu getirildi. Yolcu ve yük taşıyan araçlar her yılın 1 Aralık-1 Nisan tarihleri arasında kış lastiği takacak. Bakanlık hava şartlarının durumuna göre bu süreyi bir ay uzatabilecek. 

Yönetmeliğe göre kış lastiğinin denetimini ise bakanlığın yetkilendirdiği bakanlık personeli ile Emniyet Genel Müdürlüğü, Jandarma Genel Komutanlığı, Gümrük ve Ticaret Bakanlığı'nın sınır kapılarındaki birimleri ve belediyelerin denetim birimleri yapacak. Görevlilerin kış lastiği takmayan aracın işleteni hakkında 500 lira idari para cezası karar tutanağı düzenlemesinin ardından araçların lastiklerini uygun hale getirebilecekleri en yakın yerleşim birimine kadar gitmesine izin verilecek.

Yönetmelikte ayrıca taşıma sınırı üstünde yolcu alanların, haklarında düzenlenen idari para cezasının ardından tüm sorumluluk ve giderler araç işletenine ait olmak üzere fazla yolcularını en yakın yerleşim biriminde indirecekleri ifade edildi. Yük taşıyan araçların ise azami yük ağırlığının yüzde 20'den fazla aşılması durumunda, fazla yükünü Karayolları Trafik Kanunu'ndaki esaslara uygun hale getirmesinin ardından yola devam etmelerine izin verileceği belirtildi.