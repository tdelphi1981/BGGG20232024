Japonya büyümeye geçti
Dünyanın en büyük üçüncü ekonomisi Japonya, 2012'yi yüzde 0.2'lik büyüme ile kapattı. Büyümede özel tüketim ve kamu yatırımların artmasının rol oynadığı kaydedildi.
Hükümet bugün yaptığı açıklamada, 2012'in son çeyreğinde ülke ekonomisinde yüzde 0.2'lik bir büyüme sağlandığını duyurdu. Öncü göstergeler, ekonominin yüzde 0.4 küçüleceğini gösteriyordu. Ülke ekonomisinde ikinci ve üçüncü çeyreklerde yaşanan daralma nedeniyle Japonya'nın resesyona girebileceğinden endişe ediliyordu. Bu arada, Maliye Bakanlığı yaptığı açıklamada, ülkenin cari dengesi ayrıca Ocak'ta 364.8 milyar yen açık verdiğini belirtti. Ülkenin önde gelen bankalarından SMBC'den uzman Koya Miyamae, resesyonun sona erdiğini belirterek, "Ekonomi toparlanmaya geçti." dedi. Hükümetin yapacağı harcamalar sayesinde büyümenin hızlanacağına dikkat çeken Miyamae, şirketlerin karlılığının artacağını ifade etti. Japonya Araştırma Enstitüsü'nden Hideki Matsumura, hükümetin açıkladığı rakamların Japonya'nın büyümeye başladığının göstergesi olduğunu savundu. Matsumura, "Şinzo Abe yönetiminin aldığı tedbirler sayesinde daha iyi bir büyüme sağlanacaktır. Bütün gösteriler, olumlu bir geleceği gösteriyor." yorumunda bulundu. 

Japonya, küresel ekonomik krizin yol açtığı daralmanın yanı sıra Çin ile yaşadığı ada krizi yüzünden ekonomisinde açıklar veriyordu. 16 Aralık seçimleriyle tekrar iktidara yükselen Liberal Demokratların lideri Abe'nin attığı net adımlar sonrası ise uluslararası piyasalarda Yen'in değeri düşmeye başladı. Ayrıca kapsamlı teşvik paketleri açıklayan Abe, Merkez Bankası'na baskı yaparak yıllık enflasyon oranını yüzde 2 olarak belirlenmesini sağladı. Abe yönetimi, Merkez Bankası Başkanı olarak hükümetin politikalarına destek veren Haruhiko Kuroda'yı seçtirecek.