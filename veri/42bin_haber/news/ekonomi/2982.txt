YHT'lerde yeni dönem
Türkiye Cumhuriyeti Devlet Demiryolları (TCDD), çeşitli kurum ve kuruluşlardan başta Yüksek Hızlı Tren (YHT) olmak üzere trenlerle yolculuk yapmak için gelen talepleri karşılamak için 'Kurumsal Kart' uygulamasını başlattı. Kurumsal Kart sahipleri, ayda 550 liraya trenlerle sınırsız yolculuk yapma hakkına sahip olacak.
TCDD Genel Müdürlüğü'nden yapılan yazılı açıklamada, 'YHT Seyahat Kartlarına'na ek olarak başlatılan 'Kurumsal Kart'ın, YHT parkurlarının yanı sıra konvansiyonel hatlarda da yolculara serbest seyahat imkanı sağlayacağı belirtildi.

Talep eden kurum veya kuruluş adına fotoğrafsız olarak düzenlenecek 'Kurumsal Kart'ın ilk etapta Ankara'da bilet satış noktalarından temin edilebileceğinin ifade edildiği açıklamada, gelecek talebe göre Eskişehir, Konya ve Polatlı YHT garlarında da satışa sunulacağı kaydedildi.

Düzenlendiği tarihten itibaren 30 gün süreyle geçerli olacak Kurumsal Kart'ın, YHT'de ekonomi sınıfı başta olmak üzere yataklı vagonlar hariç, yurt çapında çalışan tüm trenlerde kart sahiplerine sınırsız yolculuk yapma fırsatı verdiğinin bildirildiği açıklamada, 550 liraya satışa sunulan kurum veya kuruluş adına basılacak Kurumsal Kartın, ilgili kurum/kuruluşların şahıs ya da şahıslarının kullanabileceği belirtildi.