Hamsi bollaştı, fiyat düştü
Marmara Denizi'ndeki kuvvetli rüzgar nedeniyle yaklaşık iki haftadır avlanamayan, bu nedenle fiyatı yükselen hamsinin kasası, Bandırma Balık Hali'nde 15 liradan alıcı buldu. Yaklaşık iki haftadır olumsuz hava koşullarına bağlı olarak balıkçıların denize açılamaması hamsinin miktarını azalttı, fiyatını ise yükseltti. 

Kasası yaklaşık 50 liradan satılan hamsi, rüzgarın etkisini kaybetmesinin ardından denize açılan balıkçılar tarafından yeniden avlanmaya başlandı. Balığın bollaşması kasa fiyatını 15 liraya kadar düşürdü. 

Bandırma Balık Hali'nde 2 bin 400 kasa hamsi, 800 kasa sardalye, 225 kasa çinakop ve 30 kasa zargana satıldı. Sardalyenin kasası 20, çinakopun 100, zargananın ise 35 liradan alıcı buldu. 

Pazar tezgahlarında ise hamsinin kilogramı 5, sardalyenin 4, çinakopun 7, zargananın ise 8 liradan satışa sunuldu.