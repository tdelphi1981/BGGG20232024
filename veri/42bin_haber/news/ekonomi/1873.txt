Bakan Yıldırım: Başbakan ne derse o olacak
Ulaştırma Denizcilik ve Haberleşme Bakanı Binali Yıldırım, Özelleştirme Yüksek Kurulu'nun onayını bekleyen köprü ve otoyol ihalesiyle ilgili, Başbakan Recep Tayyip Erdoğan ne derse o olacağını söyledi.
Çetinkaya Şirketler Grubu, Denizli Sümerpark'da 26. mağazasını açtı. Açılış törenine Bakan Yıldırım, AK Parti Genel Başkan Yardımcısı Necati Çetinkaya, AK Parti milletvekilleri Mehmet Yüksel ve Nurcan Dalbudak, Vali Abdülkadir Demir, Belediye Başkanı Osman Zolan, Çetinkaya Şirketler Grubu Yönetim Kurulu Başkanı Fehmi Çetinkaya ve çok sayıda vatandaş katıldı.

Burada konuşan Yıldırım, Denizli'nin ihracatçı yapısını överek, "Denizli üretiyor, Türkiye'ye yetiyor, Türkiye sınırlarını da aşıyor, ABD'ye bile ihraç ediyor. NASA'da kullanılan bakır teller Denizli'den gidiyor. Denizli'ye de bu yakışır. İhracatımız çok artı. 34 milyar dolardan 150 milyar dolara çıktı. İthalatımız da çok artı. Hep ihracatı söylüyoruz ama ithalatı ara sıra söylüyoruz, çünkü o pek iç açıcı değil. Toplamda hâlâ ithalatımız ihracatımızdan fazla ama Denizli bu ezberi bozan bir şehrimiz; ihracatı, yani sattığı aldığından daha fazla." dedi.

Denizli'nin âtıl duran Çardak Havalimanı'nı faal hala getirdiklerini, 150 yıldır el atılmayan demiryolunu tamamen yenilediklerini belirten Bakan Binali Yıldırım, "Kaklık'ta lojistik merkez yaptık. Birinci kısmı bitti, ikinci kısmın çalışmaları başladı. Denizli'den demiryoluyla yapılan taşıma miktarı sadece 100 bin ton, bir gemi bile değil. Şimdi 300 bin tonluk gemiler var. Denizli gibi 2 milyar doların üzerinde ihracat ve bir o kadar da ithalat yapan bir ilimize, demiryollarındaki bu taşıma yakışır mı? Şimdi Kaklık Lojistik Merkezi'ni kurduk, demiryolunu da yeniledik. Hedef koyduk arkadaşlara, üç senede taşıma miktarı 500 bin tona çıkacak, beş kat artacak. Denizli'de ayrıca son 10 yılda bölünmüş yollar için 510 milyon lira harcama yaptık." şeklinde konuştu.

'YAPTIĞIMIZ YOLLARIN UZUNLUĞU DÜNYAYI KUŞATIYOR'

Yıllardır müteahhitler tarafından çeşitli sebeplerle yarım bırakılan Çameli ilçesi yolu hakkında da değerlendirmede bulunan Bakan Yıldırım, "Şimdi geleni de kaçırmışsınız. İnşallah yeni getireceğimize sahip çıkarsınız da yolu bir an önce bitiririz. Dünyanın yolunu bitirdik, şu Çameli'ni bitiremedik. Yaptığımız yolların miktarı, Ekvator'dan dünyayı çepeçevre kuşatacak kadar uzun. Çameli'ni de bitireceğiz, geç olsun güç olmasın." dedi.

İnternette yaptıkları çalışmaları da anlatan Ulaştırma Denizcilik ve Haberleşme Bakanı, bunun bazen aleyhlerine de olduğunu dile getirdi: "Bunları yaptık ama işimiz biraz zorlaştı. Şimdi her şey dakikada haber oluyor. Eskiden kolay haberi olmuyordu milletin. Bilişimi çok geliştirdiğimiz için daha dikkatli olmamız lazım. Oturmamız, kalkmamız, konuşmamız, belki de internette Çameli yolunun yorumunu bulabilirsiniz şu anda. Bakan, 'Dünyaya yol yaptık, Çameli'ne yol yapamadık.' diye. Ne yapalım, gerçekleri vatandaş bilecek."

Bakan Binali Yıldırım, konuşmasının ardından açılan mağazayı gezdi. Gezi sonunda köprü ve otoyolların ihalesinin iptal edilebileceği şeklinde Başbakan Erdoğan'ın açıklamasıyla ilgili soruyu, "Başbakanımız ne derse o olacak." diye cevapladı.