2013 Bankacılıkta 'Operasyonel Mükemmellik Yılı' olacak
Amerika merkezli yönetim danışmanlık firması The Boston Consulting Group (BCG) bu yıl üçüncüsünü yayınladığı Bankacılıkta Operasyonel Mükemmellik başlıklı rapor ile bankacılık sektöründe yeni standardın müşteri odaklı operasyonel mükemmellik olduğuna dikkat çekti.
BCG Türkiye Genel Müdürü ve Yönetici Ortağı Burak Tansan, operasyonel verimlilikte Türk bankacılık sektöründe de önemli bir artış gözlendiğini belirtti.  
Tansan, "Türk bankacılık sektöründe ortalama aktif karlılık oranı yüzde 1.7'den yüzde 1.8'e yükselirken operasyonel giderlerin toplam giderlere oranı yüzde 29'dan yüzde 26'ya geriledi. Personel verimliliğinde de belirgin bir artış yaşanırken personel giderlerinin toplam giderlere oranı yüzde 14'den yüzde 12 seviyesine indi. Şube başına düşen bankacılık işlem hacmi ise yüzde 8 artarak 142 milyon TL'ye ulaştı." dedi. 
Tansan, raporda belirtilen operasyonel önceliklerin, önümüzdeki dönemde sektörde yaşanması beklenen kredi hacmi büyümesindeki yavaşlama ve faiz marjlarındaki baskı nedeniyle Türk bankaları için de en öncelikli alanların başında geldiğini belirtti. 
Tansan, bu öncelikleri şubelerde müşteriye ayrılan zamanın en üst noktaya çıkarılması, özellikle kırsal kesimdeki daha küçük ölçekli şubelerde 
büyüme, satış etkinliğinin sistematik ve CRM destekli olarak arttırılması, alternatif dağıtım kanallarının etkin kullanımı, organizasyonel verimlilik ve verimli süreçlerin basitleştirilmesi olarak sıraladı. 
  
  
 