Davada kaybeden yok
 
 İngiliz yüksek mahkemesi Privy Council, Çukurova Grubu ile Rus Altimo arasındaki, Turkcell'deki yüzde 13.81 hissenin sahipliğini belirleyecek davada, Çukurova'nın Altimo ile 2005 yılındaki kredi anlaşmasında temerrüde düştüğünü ve bu nedenle Altimo'nun o dönem teminat verilen hisselere el koymasını haklı bulduğunu belirtirken, diğer yandan Çukurova'ya hisseleri geri alma imkanı tanınmasına hükmetti.  
 Mahkeme, Çukurova'nın Altimo'dan aldığı 1.35 milyar dolarlık kredide, Çukurova'nın temerrüte düştüğünü açıkladı. Mahkeme ayrıca, Altimo'nun Turkcell hisselerine el koyma hakkına sahip olmasına rağmen, hisselerine el konulan Çukurova'nın bu mahrumiyetine karşılık olarak, uygun koşullar altında, hisselerini geri almasına olanak tanınmasını kararlaştırdı. 
 Mahkeme Çukurova'nın hisselerini hangi koşullar altında geri alacağını belirlemek için yeterli bilgiye sahip olmadığını, bu nedenle taraflardan daha fazla bilgi istediğini ve daha sonra bir karar daha alacağını açıkladı.  
 ÇUKUROVA: KARAR BİZİM LEHİMİZE 
  
 Karar sonrasında gelen iki farklı açıklama kafaları karıştırdı. 
 Çukorova'dan yapılan açıklamada şu ifadelere yer vreildi: *Privy Council, Turkcell'de ortak hakimiyet hakkı veren hisselerin mülkiyetine dair davada nihai kararını Çukurova lehine verdi. Privy Council, Alfa'nın öne sürdüğü teknik temerrüt iddialarından bir tanesinin gerçekleştiğini; ancak bu temerrüdün bilinçli olmadığını ve Alfa'ya zarar vermediğini belirtti. 
 Privy Council, Çukurova'nın krediyi geri ödeyerek hisseleri geri alma hakkına sahip olduğuna hükmetti. Privy Council, hisseler üzerindeki rehnin çözülmesinin nihai şartlarını henüz belirlemedi. Privy Council, Alfa'nın 2005'te kredi işlemine söz konusu Turkcell hisselerini ele geçirme amacıyla girdiğini ve Çukurova'nın krediyi geri ödemesini engellemek için bilinçli olarak adımlar attığını teyit etti."  
 ALTIMO: HİSSELERE EL KONULMASI ONAYLANDI 
  
 Turkcell ortağı Altimo da kararın kendi lehlerine olduğunu savundu. Yapılan açıklamada, "Bugün verdiği karar ile, Privy Council Mahkemesi Cukurova’nin Altimo ile yapmış olduğu kredi sözleşmesini ihlal etmiş olduğunu ve Altimo’nun Turkcell hisselerini haciz yoluna gitmesinin hukuka uygun olduğunu hükme bağlayarak, Altimo'nun Çukurova’nın Turkcell’deki hisselerine el koymasını onaylamıştır. Privy Council Mahkemesi’nin kararına göre, “Çukurova’nın, Altimo’nun ileri sürdüklerinin yanlış olduğunu gösterme çabalarına rağmen, Altimo’nun iddialarını haksız çıkaracak herhangi bir delil bulunamamıştır. Mahkeme ayrıca Çukurova’nın Altimo’nun kötü niyetli olarak hareket ettiği iddialarını da reddetmiştir. Bu meselede söz konusu olan teminatın özel bir durum teşkil etmesini de göz önünde bulundurduğunda, Privy Council Mahkemesi Çukurova’ya, “hisselere el konulması durumunun kaldırılması” olanağını tanımaya karar vermiştir. Bu olanağın uygulanmasının hangi şartlarda olabileceği hakkındaki detaylara Privy Council Mahkemesi yakın bir gelecekte karar verecektir" ifadeleri kullanıldı.  
 ntvmsnbc