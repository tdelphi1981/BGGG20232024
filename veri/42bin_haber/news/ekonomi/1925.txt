Soğuk hava, Osmaniyeli çiftçiye yaradı
Türkiye'nin ıspanak ihtiyacının yüzde 50'sinden fazlasının karşılandığı Kadirli ilçesinde, diğer üretim bölgelerinde havaların soğuk gitmesi nedeniyle talebin artması üreticiyi sevindirdi.
Aralık ayında hasadına başlandığında kilosu 20-30 kuruş arasında satılan ıspanağın fiyatı, 50-60 kuruşa çıktı. 
Osmaniye Ziraat Odası Başkanı Hanifi İspir,  yaptığı açıklamada, ıspanağın Kadirli için önemli tarımsal ürünlerden biri olduğu belirtti.
Kadirli'nin yanı sıra İç Anadolu ve Ege Bölgelerinde de ıspanak üretimi yapıldığını anlatan İspir, ilçedeki üretime olan ilginin hasat dönemi başında yetersiz olduğunu hatırlattı. 
Diğer üretim bölgelerinde havaların soğuk ve yağışlı gitmesi nedeniyle ihtiyacın Kadirli'den karşılanmaya başlandığını bildiren İspir, şunları kaydetti:
Diğer üretim bölgelerindeki soğuk ve yağışlı hava nedeniyle, Türkiye'nin ıspanak ihtiyacının yüzde 50'den fazlası bu aralar Kadirli bölgesinden karşılanıyor. Aralık ayında hasadına başlanan ıspanağın kilosu 20-30 kuruştan satılıyordu. Son günlerde talebin artmasıyla ıspanağın kilo fiyatı 50-60 kuruşa çıktı. Ayrıca bu yılki rekolte de sevindirici düzeyde. 
Çiftçi Hasan Söyler de sezona kötü başlamalarına rağmen şuan üretim ve talepten oldukça memnun olduklarını belirterek, fiyatın artmasının da üreticiyi sevindirdiğini söyledi. 
Ispanakların tarladan toplanması işini yürüten Abdullah Topalak ise her gün 25 işçiyle birlikte sabahın ilk ışıklarıyla tarlaya gelerek topladıkları ıspanağı Türkiye'nin çeşitli yerlerine gönderdiklerini anlattı.