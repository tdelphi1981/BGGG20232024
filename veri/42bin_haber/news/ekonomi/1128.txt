Bireysel kredi için alınan dosya masrafına iade kararı
Kütahya Tüketici Sorunları İl Hakem Heyeti, bir vatandaşın şikayeti üzerine, ilgili bankanın 630 liralık dosya masrafını geri ödemesine karar verdi. Kütahya'da yaşayan Mehmet Can, bir banka şubesinden ilkinde 10 bin lira, ikincisinde 17 bin lira olmak üzere toplam 27 bin lira kredi kullandı.

Banka, kredi işlemleri sırasında Can'dan ilk başvuruda 210 lira, ikinci başvuruda 420 lira, toplamda ise 630 lira dosya masrafı tahsil etti.

Can, imzaladığı kredi sözleşmelerinde dosya masrafı alınacağına ilişkin madde bulunmadığı iddiasıyla Kütahya Tüketici Sorunları İl Hakem Heyeti'ne dilekçeyle şikayetçi oldu.

Heyetin talebi doğrultusunda banka adına hazırlanan savunma metninde, ilgili yasaya göre bankaların işlemleri için ücret isteme hakkı bulunduğu ve müşteriden dosya masrafı alınacağı hükmünün kredi sözleşmesinde yer aldığı belirtilerek, tüketicinin talebinin reddedilmesi istendi.

Konuyu değerlendiren heyet, kredi sözleşmesinde her türlü ücret ve masrafın banka tarafından tahsil edileceğinin yazıldığını, ancak tahsil edilecek bedelin açıkça sözleşmede yer almadığını ve tahsil edilen tutarın tüketiciyle müzakere edildiğini gösteren bir ibareye rastlanmadığını belirledi.

Heyet, başka bir tüketicinin benzer konudan dolayı yaptığı şikayet doğrultusunda Isparta 1. Asliye Mahkemesi'nin verdiği ve Yargıtay 13. Hukuk Dairesi'nin onayladığı kararı da inceleyerek, tüketicinin bilgilendirilmediği ve sözleşmede açıkça belirtilmediği gerekçesiyle 630 liralık dosya masrafının, Can'a iadesini kararlaştırdı.

Bankanın, bu karara karşı süresi içinde Tüketici Mahkemesi'nde dava açabileceği öğrenildi.