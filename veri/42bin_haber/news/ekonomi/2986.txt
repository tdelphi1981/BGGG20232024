2.5 milyar dolarlık korsan yazılım kullanıyoruz
Microsoft Türkiye Telif Hakları Müdürü Ozan Öncel, Türkiye'de kullanılan korsan yazılımların değerinin 2 milyar 500 milyon dolar olduğunu belirtti.
Türkiye'deki korsan yazılımlar, riskler, kayıplar ve telif hakları konusunda değerlendirmelerde bulunan Microsoft Türkiye Telif Hakları Müdürü Ozan Öncel "Bizim tahminlerimize göre Türkiye'de kullanılan korsan yazılımların değeri 2 milyar 500 milyon dolar. Bu miktarın yarısının piyasadaki aktörlere dağıtıldığını düşündüğümüzde firmaların neler yapacağını tahmin bile edemiyorum" dedi. Öncel, 2012 yılında korsan yazılımı nedeniyle tüm dünyada 10 milyar dolar zarar edildiğini söyleyerek, korsan yazılım kullanımının, kişiler ve kurumlar için son derece ciddi risklerin alınması anlamına geldiğine işaret etti. Korsan yazılım kullanılmasının en büyük nedeninin bilinçsizlik ve orijinal ürünün kullanıcı tarafından pahalı bulunması olduğunu anlatan Öncel, "Oysa sonrasında ortaya çıkan zarar çok daha fazla. Dış kaynaklar üzerinden gelen kötü amaçlı yazılımlar, ülke güvenliğini tehdit etmeye kadar büyük zararlara yol açabilir. Dünyadaki PC'lerde en çok bulunan ve bulunması istenen yazılımlardan biri olması nedeniyle, Microsoft Office ürünlerini özellikle mercek altına alıyoruz" diye konuştu.

Korsan yazılımların yüzde 50'si internetten

Küresel firmaların ise Malware kaynaklı siber saldırılarda tespit, tamir ve kurtarma işlemleri için yapacağı harcamanın 114 milyar dolar olarak ortaya çıktığını ifade eden Öncel, şunları kaydetti: "Zararlı yazılımların yüzde 45'i direkt olarak internet üzerinden geliyor. Yazılımların yüzde 36'sı 'trojan' ve 'adware' içerirken, P2P ağlarından indirilen içeriğin yüzde 80'inde casus yazılımlar yer alıyor. Araştırmaya katılanların yüzde 45'i, korsan yazılımın bilgisayarlarını yavaşlattığını ve yazılımı kaldırmak durumunda kaldıklarını söylüyor. Yüzde 48'i, sahte yazılım kullanımı nedeniyle veri kaybından endişe duyarken, yüzde 29'u da kimlik hırsızlığı ile ilgili risklerden dolayı tedirgin olduğunu belirtiyor. Araştırma dahilindeki şirketlerin BT yöneticilerinin yüzde 38'i şirketlerinde ek yazılımlar kullanıldığını, şirket çalışanlarının da yüzde 57'si şirkete ait bilgisayarlara kişisel yazılım yüklediğini itiraf etti."