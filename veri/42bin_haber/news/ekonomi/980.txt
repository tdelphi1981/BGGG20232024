THY'den yeni yıl sürprizi
Türk Hava Yolları (THY), talihli iki müşterisine, 2012'nin son, 2013'ün ilk yolcusuna, istedikleri yönde kullanabilecekleri dış hat bileti hediye etti.
THY, gelenek haline getirdiği uygulamasını bu yıl da devam ettirdi, geçen yılın son, yeni yılın da ilk biletini alan yolcusuna dış hat bileti armağan etti.

Bu yılın talihlileri akrabaydı. Yılın son yolcusu Azerbaycan'ın Nahcivan kentine gitmek için Atatürk Havalimanı'na gelen Sahil İbrahimov'du. İbrahimov 2012 yılının son ancak THY'nin ilk talihli yolcusu oldu.

İkinci şahslı kişi ise yine Nahcivan'a gidecek olan Ruhin İbrahimov isimli yolcu oldu. İbrahimov, 2013'ün ilk biletini aldı.

Bilet işlemlerini 5 dakika ara ile yaptıran şanslı yolculara, istedikleri yönde kullanabilecekleri dış hat hediye biletlerini THY Nöbetçi İstasyon Müdürü Selçuk Aktunç verdi.

Akraba talihliler, Türkiye'ye sık sık geldiklerini ve aldıkları biletleri iş seyahatleri için kullanacaklarını belirtti, THY'ye teşekkür etti.