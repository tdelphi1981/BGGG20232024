"Gürcistan'ın ün büyük partneri Türkiye'dir"
Acara Özerk Cumhuriyeti Hükümet Başkanı Archil Khabadze, Gürcistan'ın en büyük ticari partnerinin Türkiye olduğunu, Gürcistan'ın ithalatında Türkiye'nin ilk sırada yer aldığını belirterek, 'Ticari ilişkilerimiz daha da gelişecek tabi ki ama şu anda da çok iyi bir aşamada' dedi.
Doğu Karadeniz İhracatçılar Birliği (DKİB) Yönetim Kurulu Başkanı Ahmet Hamdi Gürdoğan, Genel Sekreter İdris Çevik ve yönetim kurulu üyeleri, bir süre önce göreve başlayan Khabadze'yi makamında ziyaret ederek, görevinde başarılar diledi. Ziyarette Türkiye'nin Batum Başkonsolosu Engin Arıkan da hazır bulundu.

Khabadze ve Gürdoğan, iki ülke arasındaki ticari ilişkiler ve Sarp Sınır Kapısı'nın yükünü hafifletmek amacıyla Borçka'da açılması planlanan Muratlı Sınır Kapısı ile ilgili çalışmaların ele alındığı görüşmenin ardından basın mensuplarına açıklama yaptı.

Sarp Sınır Kapısı'nda özellikle kimlikle geçişin ardından yolcu trafiğine paralel artan sorunları ve çözüm önerileri konusunda görüş alışverişinde bulunduklarını ifade eden Khabadze, Muratlı Sınır Kapısı ile ilgili Türk tarafının kendilerine ilettiği konuları Gürcistan'ın Ulaştırma Dairesi'ne ve Ekonomi Bakanlığı'na ileteceklerini, bu konuda kendilerinin değerlendirme yapacağını dile getirdi.

Kapının ne zaman açılacağı konusunda bir tarih veremeyeceğini, konunun ulaştırma ile ilgili olduğunu dile getiren Khabadze, 'Sınır kapısından sonra yolun nereye bağlanacağı, Batum'dan mı yoksa Ahıska üzerinden gideceği belli değil. Konuyu Ekonomi Bakanlığı'na ilettik, ortak çalışma yürütüyoruz. O nedenle Muratlı Sınır Kapısı'nın ne zaman açılacağı konusunda bir takvim belirtmem mümkün değil, gelişmelerle ilgili kamuoyuna bilgi vereceğiz' diye konuştu.

Kimlikle geçişin başlamasıyla turizmde de artış olduğunu, geçen yıl Sarp Sınır Kapısı'ndan 5 milyon kişinin geçiş yaptığını, rakamın 2011'e göre arttığını vurgulayan Khabadze, 'Gürcistan'ın en büyük ticari partneri Türkiye'dir. Aynı zamanda Gürcistan'ın ithalatında Türkiye birinci sırada yer almaktadır. Özellikle gıda ve zaruri ihtiyaç maddelerinin yüzde 50'sinden fazlasını Türk malları oluşturuyor. Rakamlar aramızdaki ticari ilişkileri bir nevi belgeliyor. Ticari ilişkilerimiz daha da gelişecek tabi ki ama şu anda da çok iyi bir aşamada' dedi.

İki ülke arasında deniz ulaşımının son derece önemli olduğunu, bölgede turizmin gelişmesinin bu alandaki ihtiyacı daha da artırabileceğini öne süren Khabadze, şöyle devam etti:

'Deniz ulaşımımız Rusya'dan ve diğer ülkelerden gelen turistlere cevap verebilecek düzeyde değil. Trabzon-Batum deniz hattının açılması söz konusu olabilir. Görüşmede iş adamlarından biri bu konuyu gündeme getirdi. Konuyu Ticaret ve Sanayi Odası ile görüşmemiz lazım. Önemli bir konu, biz olumlu bakıyoruz. Önemli olan Ticaret ve Sanayi Odası ilgililerinin de olumlu bakması tabi.'

-Turizm çalışmaları-

Archil Khabadze Gürcistan'da turizmin geliştirilmesi, Türk turistleri Gürcistan'a çekebilmek için son yıllarda Türkiye'de tanıtım programları yapıldığını dile getirerek, şunları kaydetti:

'Batum'un sadece yaz turizmi ile değerlendirilmemesi lazım çünkü yavaş yavaş kış turizmini de geliştirmeye çalışıyoruz, bu konuyu da ele alıyoruz. Kayak merkezlerimiz var, bunları iyileştirmeye çalışıyoruz. Aynı zamanda ekoturizmi de geliştireceğiz. Dolayısıyla bir konsept olarak yılın herhangi bir mevsiminde turistlerin buraya gelmesini ve onları ağırlamak isteriz. Aynı zamanda kumar turizmi de gelişiyor bir taraftan. Yalnız turizmin sadece bu sektörle ifade edilmesini değil, bütün alanlarla ve dönemlerle ifade edilmesini istiyoruz ve altyapı yavaş yavaş hazırlandı. Artık bu hizmetleri sunmaya hazırız.'

Khabadze, Türk heyetinden bazılarının Gürcistan'da yıllardır faaliyet gösteren şirketleri bulunduğunu, tarımsal konuların da ele alındığı görüşmenin çok olumlu geçtiğini, Artvin, Rize, Trabzon ve Gümüşhane'yi ziyaret etmeyi planladığını sözlerine ekledi.

-'Muratlı Sınır Kapısı ihracatımız açısından önemli'-

DKİB Yönetim Kurulu Başkanı Ahmet Hamdi Gürdoğan ise görüşmede ağırlıklı olarak ticari ilişkiler ve açılması için çalışmaların sürdürüldüğü Muratlı Sınır Kapısı ile ilgili konuları ele aldıklarını dile getirdi.

Türkiye'den ihraç ürünleri taşıyan tırların Kazakistan ve Türkmenistan'a 15-20 günde gidebildiğini, Sochi Limanı'nın ticari gemilere kapatılmasının ardından Gürcistan-Rusya Federasyonu arasında açılan Kazbegi-Vehni Lars kapısının önemli avantajları da beraberinde getirdiğini vurgulayan Gürdoğan, şunları ifade etti:

'Bu kapı sayesinde ihraç ürünlerimiz Türkmenistan, Kazakistan ve Özbekistan'a çok daha kısa sürede ulaşabiliyor. Muratlı Sınır Kapısı da Kazbegi-Vehni Lars kapısı ile bağlantılı olacak ve kapının açılmasıyla tırlarımız 4-5 günde söz konusu ülkelere ulaşabilecek.

Sarp Sınır Kapısı turizm hareketinin de etkisiyle gelecekte daha da yoğunlaşacağı için biz şimdiden bunun planlamasını yaptık ve Cankurtaran Tüneli ile Muratlı Sınır Kapısı'nın birlikte açılması için çalışmalar yürütülüyor. İki ülke arasında anlaşmalar yapıldı. Ticaretin sistematik yapılmasını, yatırımların da ona göre planlanmasını istiyoruz. Muratlı Sınır Kapısı, Rusya Federasyonu, Türk cumhuriyetleri ve Orta Asya'ya ihracat yapabilmemiz açısından son derece önemli.'

Gürdoğan ve beraberindekiler daha sonra Batum Ticaret ve Sanayi Odası'nı ziyaret ederek, Yönetim Kurulu Başkanı Tamaz Shavadze ve yönetim kurulu üyeleri ile görüştü.