Yunanistan'da yeni grevler
Yunanistan'da devletten alacaklarını tahsil edemeyen eczacılar, Ulusal Sağlık Hizmetleri Kurumu'na (EOPYY) bağlı sosyal sigorta birimlerine veresiye satışları durdurarak 48 saatlik grev başlattı. EOPYY sistemi kapsamındaki yaklaşık 9 milyon Yunan vatandaşı, grev nedeniyle bugün ve yarın tam gün kapalı kalacak eczanelerden Çarşamba gününden itibaren ilaçlarını sadece peşin parayla satın alabilecek. 

Yunanistan Eczacılar Birliği Başkanı Theodoros Abacoğlu, EOPYY'nin borçlarını ödememesi nedeniyle eczanecilerin çalışamaz duruma geldiğini belirterek, bu nedenle grev kararı aldıklarını söyledi. 

EOPYY'nin borcunu ödeme konusunda daha önce verdiği sözü tutmadığını ifade eden Abacoğlu, eczanelerin bu kurumdan 2011'den kalan 300 milyon euro alacakları bulunduğunu belirtti.

Eczacılar, hükümetin adım atmaması durumunda Cumartesi günü toplanarak, bundan sonraki eylemlerini ne şekilde sürdüreceklerini kararlaştıracak. 

Yunanistan'da eczacılar daha önce de, EOPYY'nin ilaç borçlarını ödememesi nedeniyle sosyal sigorta kurumlarına veresiye satışları durdurmuştu. Pazarlıklar sonucunda, EOPYY'nin borcunu ödeme sözü vermesi üzerine, eczaneler sosyal sigorta kurumlarına veresiye ilaç satışlarını yeniden başlatmıştı. 

Diğer yandan, maaşlarda yapılan kesintileri ve işten çıkarmaları protesto eden devlet hastaneleri doktorları da, Çarşamba günü 24 saatliğine greve gitme kararı aldı.

Yunanistan Doktorlar Birliği (PIS), tasarruf önlemleri çerçevesinde sağlık alanındaki değişiklikleri ve kısıtlamaları protesto eden uzman doktorların da, 30 Kasım'da bir günlüğüne iş bırakacaklarını açıkladı. Doktorların, ayni gün Sağlık Bakanlığı önünde protesto yapacakları da bildirildi.

Açıklamada, doktorların taleplerinin hükümet tarafından karşılanmaması durumunda, tüm doktorların ve sağlık çalışanlarının 15 -20 Aralık arasında belirlenecek bir tarihte ülke çapında 48 saatlik genel greve gidecekleri kaydedildi.

Bu arada, mali krizle mücadele çerçevesinde uygulamaya konulan tasarruf önlemlerini protesto eden Gıda ve Tarım Kalkınma Bakanlığı çalışanları da bugün 24 saatlik grev başlattı.

14 Kasım'dan beri çeşitli protesto eylemlerinde bulunan bakanlık çalışanları, sözleşmeli meslektaşlarının işten çıkarılmasına itiraz ediyor.