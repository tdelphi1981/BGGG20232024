Nihai hedef için onaya gerek yok
Ekonomi yönetimiyle son dönemde büyüme rakamları konusunda ters düşen Merkez Bankası, bağımsızlık konusunda bir kitapçık yayınladı.
Hükümete yönelik ince mesajların yer aldığı kitapçıkta, Merkez, nihai hedefe ulaşmak için kullanılacak para politikası araçlarını ve yöntemlerini hükümetin veya bir başka otoritenin onayına gerek duymadan serbestçe kullanabilir denildi. Ekonomi Bakanı Zafer Çağlayanın, ağır eleştirileriyle bir kez daha gündeme gelen hükümet ve Merkez Bankası arasındaki gerilim sürerken, Merkez Bankası Bağımsızlığı-Merkez Bankası ve Bağımsızlık kitapçığının yayınlanması dikkat çekti. Kitapçıkta, son dönemde büyüme rakamları nedeniyle ekonomi yönetimiyle ters düşen Merkez Bankasının bağımsızlığına vurgu yapıldı. Kitapçıkta, Merkez Bankası bağımsızlığına ilişkin literatürde yapılmış olan tanımlar hükümetlerin veya devletlerin etkisinin sınırlanması veya tamamen kaldırılması konusunda benzerlik göstermektedir denildi. Merkez Bankası ile ilgili Araç, amaç, finansal ve kurumsal olmak üzere dört bağımsızlık sınıflaması olduğu kaydedilen kitapçıkta özetle şunlar vurgulandı: 
KISITLAMALAR ETKİLER 
Araç bağımsızlığı, Merkez Bankasının yasayla belirlenen nihai hedeflerine ulaşmak için kullanacağı para politikası araçlarını ve yöntemlerini hükümetin veya bir başka otoritenin onayına gerek duymadan serbestçe seçebilmesi ve kullanabilmesi anlamına gelir. Merkez bankaları açısından bağımsızlık çoğunlukla araç bağımsızlığını ifade eder. Operasyonel açıdan bakıldığında araç bağımsızlığı, merkez bankalarının pekçoğunun politika aracı olarak kullandığı kısa vadeli faiz oranlarına ilişkin kararları almakta bağımsız olmasını ifade eder. Merkez Bankasının faiz oranlarını etkileme kabiliyetini kısıtlayan her durum bağımsızlığının kısıtlanması anlamına gelir. Merkez Bankasının bütçesinin onaylanması sürecinde kurum dışı müdahalelerden uzak olması ve işlevsel harcamalarını serbestçe belirleyebilmesi gibi unsurlar da finansal bağımsızlığa dahildir. Kurumsal bağımsızlık üst düzey yöneticilerin görev sürelerinin atanma, çalışma veya görevden ayrılma kurallarının yasalarla net şekilde ve siyasi baskıdan bağımsız olarak belirlenmesi anlamına gelir. Merkez Bankasının yasal bağımsızlığının tanınması kadar fiili bağımsızlığına da önem verilmesi ve bağımsızlığın siyasetçiler tarafından olduğu kadar toplumun tüm kesimlerince desteklenmesi büyük önem taşır. Hükümetler zaman zaman seçim süreçlerine odaklanarak önceden ilan ettikleri politikalardan vazgeçerek ekonomik birimleri şaşırtmak yoluyla büyümeyi arttırıcı politikalar uygulamaya yönelebilmektedir. Hükümetler kısa vadede ekonomik büyüme sağlamak için önceden ilan edilen ve optimal görünen politakaların uygulanmasından sapma eğiliminde olabilmektedir. Akılcı beklentilere sahip ekonomik birimler hükümetlerin bu tercihini tahmin ederek beklentilerini buna göre güncelleyecektir. 
  
 