LPG'li araçlar için kritik uyarı
Bilim, Sanayi ve Teknoloji Bakanlığı, kullanım ömrünü bitiren otogaz sistemlerini taşıyan araçların, kullanıcılarına ve trafikte çevresine tehlike arz etmesini engellemek için harekete geçti.
Bakanlık, vatandaşların söz konusu tehlikeye maruz kalmaması için bir mevzuat değişikliği çalışması başlattı. Mayıs ayında yürürlüğe girmesi planlanan değişiklikle, otogaz sistemlerinin depoları, montaj tarihi itibariyle 10. yılını doldurduğunda araçlardan sökülecek.

Bilim, Sanayi ve Teknoloji Bakanlığı, kullanım ömrünü tamamlayan otogaz sistemlerini taşıyan motorlu taşıtların, kullanıcılarına ve trafikte çevresine tehlike arz etmesini engellemek için harekete geçti.

Bakanlığın Mayıs ayında yürürlüğe girmesini planladığı mevzuat değişikliğiyle otogaz sistemlerinin depoları, montaj tarihi itibariyle 10. yılını doldurduğunda araçlardan sökülecek.

Bakanlık yetkililerinden edinilen bilgiye göre, trafikte çok sayıda kullanım ömrünü bitiren otogaz sistemine sahip olan araçların olması, yetkilileri bu konuda bir çalışma yapmaya yöneltti.

Neredeyse kullanılamayacak hale gelen söz konusu sistemlerin, kullanıcılarına ve trafikte çevresine oluşturacağı zararları hesaplayan yetkililer, vatandaşların söz konusu tehlikeye maruz kalmaması için bir mevzuat değişikliği hazırlamaya başladı. Mayıs ayında yürürlüğe girmesi planlanan değişiklikle, otogaz sistemlerinin depoları, montaj tarihi itibariyle 10. yılını doldurduğunda araçlardan sökülecek. Otogaz sisteminin diğer aksamları ise yapılacak testlerden başarıyla geçmesi halinde kullanılmaya devam edecek, aksi halde bu parçalar da depolar gibi rafa kalkacak.

LPG'li tüm araçlar kayıt altına alınacak

Hazırlanan mevzuat değişikliğine göre, trafikteki otogaz sistemi taşıyan tüm araçlar, bir sistem altında kayda alınacak. Bu sayede Bakanlık, söz konusu tüm araçları yakından takip edebilecek.

Bu konuda yetkilendirilen birimler, araçlardaki otogaz sistemlerinin tanklarına ve araç ruhsatlarına bir güvenlik etiketi yapıştıracak. Bu etiket sayesinde sistemin araca montajının ne zaman yapıldığı, nerede ve ne zaman denetlendiği gibi birçok konu anında görülebilecek.

-Gereken şartları taşımayan araçlar, muayeneden geçemeyecek-

Ruhsatlara yapıştırılacak söz konusu etiket, yollarda güvenlik güçlerince yapılan trafik uygulamalarında da kontrol edilebilecek.

Araçların muayenelerinde de yine bu etiketlere bakılacak. Mayıs ayında uygulamaya konulması planlanan değişikliğe göre, üzerinde montajı yapılalı 10 yıldan fazla olmuş otogaz sistemi taşıyan araçlar, büyük bir titizlikle kontrol edilecek. Gereken şartları taşımayan sistemlere sahip araçlar, muayeneden geçemeyecek.

Söz konusu kontrolde, tanklar her şartta araçlardan sökülecek. Otogaz sisteminin diğer aksamları ise yapılacak testlerden başarıyla geçmesi halinde kullanılmaya devam edecek.

Web portalı oluşturulacak

Bakanlık ayrıca, tüketicilerin de bilgilerini kontrol edebilecekleri bir web portalı oluşturacak. Tüketiciler, araçlarında kullandıkları otogaz sistemlerine ilişkin her türlü bilgiye bu portaldan ulaşabilecek.