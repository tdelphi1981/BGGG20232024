'30 bin hekime ihtiyaç var'
 
 Kısa bir süre önce Sağlık Bakanılığı görevine getirilen AK Parti Edirne Milletvekili Mehmet Müezzinoğlu, bakan olarak ilk kez seçim bölgesi Edirne’ye geldi.  
 Müezzinoğlu için partililer yoğun hazırlık yaptı. İstanbul’dan karayolu ile Edirne’ye gelen Bakan Müezzinoğlu, TEM Otoyolu Edirne girişinde kalabalık bir partili grubu tarafından araç konyovu ile karşılandı. Makam aracından eşi Faize Müezzinoğlu ile birlikte inen Sağlık Bakanı Mehmet Müezzinoğlu, kendisini karşılayanlarla yaklaşık 15 dakika süreyle tokalaştı, fotoğraf çektirdi. Bakan Müezzinoğlu ardından da Edirne Valiliği’ne geçti. Valilik girişinde Edirne Valisi Hasan Duruer tarafından karşılanan Bakan Müezzinoğlu, kendisini karşılayan polis mangasını selamladı. 
 '30 BİN HEKİME İHTİYACIMIZ VAR'
  
 Bir gazetecinin "Büyükşehirlerdeki hastanelerde kuyrukların sürüyor, bununla ilgili bir çalışmanız olacak mı ?" sorusuna Bakan Müezzinoğlu şöyle cevap verdi: 
 "Dönem dönem büyük şehirlerde hastanelerdeki beklemelerin ve kuyrukların olmasını açıkçası çözebilir miyiz? Çok samimi olmak lazım ki, kolay değil. Bakın 2002 yılında Türkiye’deki hekim sayısı 120 bindi. Bugün 125 bin. 2002 yılında Türkiye’deki bütün tıp alanındaki tıbbi işlem sayısı 96 milyondu, bugün bu sayı 300 milyon. Hekim sayısı 125 bin, tıbbi anlamda vatandaşın hekimle muhataplığı 4 misli artmış.  
 4 misli artan muhataplığı, hekim sayısının yüzde 5 artığı bir oranla hiç kuyruksuz, sıkıntısız, beklemesiz çözmeyi çok arzu ederiz ama bize şu anda 30 bin adet hekim lazım. 10 bin pratisyen, 20 bin uzman hekim lazım. Ne yazık ki bu ülkede yıllardır YÖK ve tabip odası, ’Ülkede hekim fazlası var’ diye bir türlü tıp fakültelerine yeteri kadar öğrenci almadı. Son 5 yılda almaya başladık. 
 Şu anda onların da ülke tıbbının hizmetine girebilmesi için önlerinde 7-8 yıl var. Yabancı uyruklu hekim çalıştırmak için kapıları açtık. Ama orda da yaraya merhem olacak çözüm yok. Vatandaşlarımız aynı hastalık için 3 günde 4 hekim geziyor. Neticede başka hastaların sırasını alıyor. Halkımızın sağlık hizmetlerini en iyi şekilde alması için tedbirlerimizi alacağız. Vatandaşımızı sabırlı olacak, iyi niyetli olacak. İnşallah bu süreci daha iyi götürürüz." 
 Fırat KESKİNKILIÇ- Engin ÖZMEN/ EDİRNE, (DHA)