Akaryakıt kaçakçılarına teşhir ve ağır ceza
Gümrük ve Ticaret Bakanı Hayati Yazıcı, akaryakıt kaçakçılığı ile ilgili daha etkin mücadeleyi içeren, cezaları ağırlaştıran ve teşhir öngören tasarının detaylarını açıkladı. Yazıcı, TOBB Sosyal Tesislerinde Akaryakıt kaçakçılığı başta olmak üzere bazı kaçakçılık türleriyle etkin mücadelede alınacak önlemlere ilişkin basın toplantısında, Türkiye ekonomisinin, özellikle son yıllarda dünya ortalamasının üzerinde bir büyüme performansı sergilediğini söyledi.

Bakan Yazıcı, Akaryakıt Kaçakçılığı Kanun Tasarısı ile ilgili olarak da ''Akaryakıt tanımının kapsamı, akaryakıt olarak kullanılan hiçbir ürünü dışarıda bırakmayacak. İleride karşılaşılabilecek olası suistimalleri de engelleyecek şekilde genişletildi'' açıklamasında bulundu.

Bakan Yazıcı, ''Kaçakçılık fiillerinden dolayı kesinleşmiş mahkumiyet kararı olan gerçek veya tüzel kişilere lisans verilmesinin yolu tamamen kapatıldı'' diye konuştu.

Yazıcı, ''Mevcut kanunda akaryakıt kaçakçılığı için ön görülen idari para cezaları yetersiz kalmaktadır. Daha etkin mücadele için yapılan düzenleme ile idari para cezaları hem miktar olarak arttırıldı, hem de kapsamı genişletildi'' dedi.

Hayati Yazıcı, kaçakçılık fiillerinin işlendiği tespit edilen rafineri hariç her türlü tesiste, lisansa tabi tüm faaliyetlerin takipsizlik veya mahkeme kararı kesinleşinceye kadar EPDK tarafından geçici olarak durdurulması ve kaçakçılık fiili işleyen bu gibi yerlerin kamuoyuna teşhir edilmesinin öngörüldüğünü söyledi.