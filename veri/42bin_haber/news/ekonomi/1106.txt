Hazine'den Fitch'le sözleşme
Hazine Müsteşarlığı, 2013 yılı için uluslararası kredi derecelendirme kuruluşlarından Fitch ile sözleşme imzaladı. Uluslararası tahvil piyasalarında her yıl önemli büyüklükte tahvil ihraçları gerçekleştiren, bu piyasalardaki kurallar ve piyasa uygulamaları çerçevesinde ihraç edeceği tahviller için en az iki uluslararası kredi derecelendirme kuruluşundan kredi notu alan Hazine Müsteşarlığı, bugüne kadar Moody's ve Standard and Poors (S&P) ile sözleşme bazında çalışıyordu.

Fitch ve diğer uluslararası kredi derecelendirme kuruluşları ise Müsteşarlık ile bir sözleşme olmaksızın Türkiye'ye ilişkin kredi değerlendirmesi yapıyordu.

Bu yıl ise Hazine Müsteşarlığı, Moody's ve Fitch ile sözleşme bazında çalışacak.

Diğer uluslararası kredi derecelendirme kuruluşlarının Müsteşarlık ile sözleşmeye bağlı olmaksızın Türkiye için kredi notu değerlendirmesi yapmaya devam etmesi bekleniyor.