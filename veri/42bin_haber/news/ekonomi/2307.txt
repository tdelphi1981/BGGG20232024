11 AB üyesinden bankalara vergi
 
  AB Komisyonu'nun mali işlemler vergisi önerisini uygulamayı kabul eden Almanya, Fransa, İtalya, İspanya, Belçika, Avusturya, Yunanistan, Portekiz, Slovakya, Slovenya ve Estonya bu yolla yılda 30-35 milyar euro gelir elde etmeyi hedefliyor.  
 İNGİLTERE İTİRAZ EDİYOR
  
 Zamanla diğer üye ülkelere de yaygınlaştırılması beklenen uygulamaya en güçlü itiraz, Londra'nın finans merkezi statüsüne zarar vereceği endişesiyle İngiltere'den geliyor. Bununla birlikte hiçbir ülke, mali işlemler vergisinden tamamen muaf olamayacak. AB Komisyonu'nun hazırladığı vergi yönetmeliğine göre bir Alman şirketi adına hisse alıp satan Londra'daki bir banka Almanya'ya işlem vergisi ödemek zorunda kalacak.  
 GELECEK YIL YÜRÜRLÜĞE GİRECEK
  
 Aynı şekilde New York'ta bir Amerikan bankasının satacağı İtalyan tahvillerinin işlem vergisi İtalya'nın maliyesine transfer edilecek. Mali işlemler vergisinde asgari oran, hisse senedi ve tahvil işlemlerinde binde 1, vadeli işlemlerde onbinde 1 olarak belirlenirken, ülkeler isterlerse bu oranı yükseltebilecek. Sıradan vatandaşların kredi, havale, mevduat ve döviz işlemleri ve işletme kredileri vergiden muaf tutulacak.  
 AB Komisyonu, 11 AB üyesinde mali işlemler vergisinin gelecek yıl başında yürürlüğe girmesini hedefliyor. Almanya ve Fransa son birkaç yıldır G20 bünyesinde küresel mali işlemler vergisi getirilmesi için çaba göstermiş, fakat sonuç alamamıştı. 
 CNN TÜRK