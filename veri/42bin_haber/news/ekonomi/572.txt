Altın çileke gözaltı
ZAYIFLAMA ve cinsel gücü arttırmak için kullanılan ve ani ölümlere neden olan biber hapı, altın çilek hapı gibi ürünler artık Gıda Tarım ve Hayvancılık Bakanlığınca sıkı takibe alınacak.
GIDA Tarım ve Hayvancılık Bakanlığı, çoğunluğu zayıflamak ya da cinsel gücü arttırmak amacıyla kullanılan, ancak ölümlere neden olan bitkisel gıda takviyesi ürünleri denetim altına almaya hazırlanıyor. Bakanlık, bu ürünlerin izlenebilmesi için Takviye Edici Gıda Takip Sistemi getirecek. 
RUHSATLA SATILIYOR 
Biber hapı, altın çilek hapı gibi bitkisel olduğu gerekçesiyle pek çok kişi tarafından kullanılan ancak ani ölümlere neden olan ürünler artık Gıda Tarım ve Hayvancılık Bakanlığınca sıkı takibe alınacak. İlaç olmadığı için sağlık bakanlığından değil, Gıda Tarım ve Hayvancılık Bakanlığından ruhsat alınarak piyasaya sürülen ürünlerde, ilaç özelliği taşıyan hammadeler kullanıldığı tespit edilmişti. Bunun üzerine harekete geçen Bakanlık, Takviye Edici Gıdaların İthalatı, Üretimi, İşlenmesi ve Piyasaya Arzına İlişkin Yönetmelik Taslağı hazırladı. Taslakta şu maddeler yer aldı: 
KOMİSYON KURULACAK 
· Ürünleri inceleyecek Takviye Edici Gıda Komisyonu oluşturulacak. Bu komisyon, bakanlıktan iki temsilci, Sağlık Bakanlığından iki temsilci, her iki Bakanlıkça ayrı ayrı seçilecek konusunda temayüz etmiş dörder bilim adamı olmak üzere, takviye edici gıda konusunda deneyimli oniki üyeden oluşacak.  
TTS KURULUYOR 
· Takviye Edici Gıda Takip Sistemi (TTS) kurulacak. TTS, Bakanlık veya Bakanlık onayı ile uygun görülen ilgili sivil toplum örgütü tarafından hazırlanacak. TTSnin sivil toplum örgütü tarafından kurulması durumunda, sivil toplum örgütü TTS faaliyetlerinden Bakanlığa karşı sorumlu olacak. 
Riskli ürüne tedbir konacak 
BAKANLIK, ithal edilen, üretilen, işlenen ve piyasa arz edilen herhangi bir takviye edici gıdanın insan sağlığı üzerinde zararlı bir etkisinin olması ihtimali belirmesine rağmen, bilimsel belirsizliklerin devam etmesi ve tedbirlerin yetersiz kalması durumunda, kapsamlı bir risk değerlendirmesine imkan sağlayacak daha fazla bilimsel veri elde edilinceye kadar, geçici olarak üretimin veya ülkeye girişin durdurulması, piyasaya arzının ve kullanımının yasaklanması, tüketiminin engellenmesi ve toplatılması gibi tedbirlere başvurabilecek.  
İşletmeler yeniden belge alacak 
GIDA işletmecisi ürettiği, ithal ettiği, işlediği veya piyasaya arz ettiği takviye edici gıdanın gıda güvenilirliği şartlarını sağlamak ve bunu doğrulamakla yükümlü olacak. Daha önce belge almış ve halen faaliyet gösteren takviye edici gıda işletmecileri, 31.12.2013e kadar yeni işletme belgesi almak zorunda.