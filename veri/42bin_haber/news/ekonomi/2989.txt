Karadenizlileri bekleyen büyük tehlike
ORDU Üniversitesi Ziraat Fakültesi Dekanı Prof. Dr. Turan Karadeniz, fındık üreticisinin don afetine karşı mutlaka önlem alması gerektiğini söyleyerek, "Ateş yakılarak mutlaka bahçelerde dumanlama olmalı. Bu şekilde doğal afetin önüne geçilmeye çalışılmalı ve zarar en az seviyeye indirilmelidir" dedi.
Prof. Dr. Turan Karadeniz, bölgede son birkaç gün içerisinde etkili olan kar yağışı ve soğuk havaya dikkat çekerek fındık üreticilerini uyardı. Kar yağışının hemen akabinde don tehlikesinin yaşanabileceğine dikkat çeken Prof. Dr. Karadeniz, "Çiftçilerimiz uyarıları dikkate alarak fındık bahçelerinde saman, lastik ve odun yakarak bahçenin dumanlanma yoluyla ısıtılmasını sağlamalıdır. Karanfil açan fındık bu don olayından en çok etkilenecek ürünlerin arasında yer alıyor. Ateş yakılarak mutlaka bahçelerde dumanlama olmalı. Bu şekilde doğal afetin önüne geçilmeye çalışılmalı ve zarar en az seviyeye indirilmelidir" dedi.

CİDDİ DON YAŞANMADI

Prof. Dr. Turan Karadeniz, kar altında kalan fındık dallarından karın dökülmemesini de tavsiye etti. Prof. Dr. Karadeniz, "Karın altında fındık karanfilleri daha güvende. Çiftçilerimize bu karları dökerek temizlemeye çalışmamalarını tavsiye ediyoruz. Şuan için bölgemizde henüz ciddi bir don olayı yaşanmadı" diye konuştu.

Ordu Gıda Tarım ve Hayvancılık İl Müdürü Musa Sağlam ise 2006 yılında çıkarılan Tarım Sigortaları Kanunu kapsamında Tarım Sigortaları Havuzu tarafından don sigortası yapıldığını hatırlatarak çitçilerin don ve doğal afetten faydalanması için mutlaka bahçelerini sigortalatması gerektiğini söyledi. Sağlam, "Bölgemizde 2004 yılında don nedeniyle fındık ürününde ciddi kayıplar yaşandı. Don riskine karşı çiftçilerimizin sigorta primlerinin yarısı devlet tarafından karşılanıyor. Tarım sigortası olmayanlara don afetinden dolayı ödeme yapılmıyor. O nedenle üreticilerimizin don olayına karşı sigorta yaptırmalarını istiyoruz" dedi.