Yunanistan'da denizcilerin grevi kritik aşamada
Yunanistan'da, İşçi Sendikaları Federasyonu (GSEE), deniz sektörü çalışanlarının grevine destek amacıyla 24 saatlik genel grev kararı aldı. Grev çerçevesinde, denizcilerin de katılımıyla Pire'de bir gösteri, ardından Denizcilik Bakanlığı'na yürüyüş düzenleneceği bildirildi.

GSEE'den yapılan açıklamada, hükümetin, denizcilerin greviyle ilgili ilan ettiği "seferberlik" uygulamasını, denizcilerin haklı mücadelesine karşı bir silah olarak kullandığı belirtilerek, bunun kabul edilemez olduğu kaydedildi. 

GSEE'nin, denizcilerin, "yoksulluğu arttırarak, ülke ekonomisini ve toplumu sefalete sürükleyen çıkmaz politikalara karşı verdiği mücadelede yanlarında olduğu" belirtilen açıklamada, hükümete "seferberlik" kararından vazgeçmesi çağrısında bulunuldu.

Yunanistan'da, hükümetin kemer sıkma önlemleri çerçevesinde ücretlerde yaptığı kesintileri protesto eden denizcilik sektörü çalışanlarının, 31 Ocak'ta başlattıkları grevi 48 saat uzatma kararı almasının ardından hükümet greve karşı "seferberlik" ilan etmişti. 

Sektör çalışanları, Denizcilik Bakanlığı tarafından sunulan bir yasa tasarısının geri çekilmesini, bütün gemi kategorilerinde toplu sözleşme imzalanması ve uygulanmasını, sigorta fonlarında var olan sorunların giderilmesini istiyor. 

Bu arada Ege ve Denizcilik Bakanı Kostis Musurulis, denizcilerin işbaşı yapmalarını zorunlu kılan yazılı "seferberlik" emirlerinin yarın sabahtan itibaren ilgililere teslim edilmeye başlanılacağını belirtti.