İkinci nükleer yarışında Çin bir adım öne geçti
Türkiyenin, Akkuyunun ardından Sinopta inşa etmeyi planladığı ikinci nükleer santral için uzun süredir devam eden müzakereler sona yaklaşıyor. Enerji ve Tabii Kaynaklar Bakanlığı, yılsonuna kadar ikinci nükleer santrali hangi ülkenin yapacağını karara bağlamayı hedefliyor. Pazarlıkların sürdüğü dört ülke ise Güney Kore, Japonya, Kanada ve Çin.
Geçtiğimiz ay yaptığı bir açıklamada, bu pazarlıklarda iki ülkenin öne çıktığını söylemekle yetinen Bakan Yıldız, bu sabah katıldığı Hazar Strateji Enstitüsü toplantısında ise Çine yeşil ışık yaktı.  
Yıldız, Sinop'a yapılacak nükleer santral için finansmanıyla gelen Çin'in Türkiye'den ortaklık istediğini ancak Hazine garantisi talep etmediğini belirterek, bunun önemli bir avantaj olduğunu vurguladı.   
Bakanlık yetkilileri de Çinin güçlü finansman yapısı ve Hazine garantisi istememesiyle müzakerelerde bir adım öne çıktığını söyledi.  
Müzakerelerin sürdüğü diğer ülkelerden Kanadanın dezavantajı, teknolojisinin istenenden farklı olması. Kanadalı Candunun sisteminde, reaktör güçleri hedeflenenden daha küçük kaldığı için daha fazla ünite inşa edilmesi gerekiyor.  
Güney Kore ise müzakerelerin başından beri Hazine garantisini şart koşuyor.  
Fukuşima santralinde yaşanan felaketten sonra Japon hükümetinde ortaya çıkan nükleer karşıtı tutum ve ülkenin kendi içindeki dinamikler, Türkiye ile yaptığı müzakerelerde etkin oluyor.  
Enerji Bakanlığı yetkilileri, Japonlarla sürekli görüşme halinde olduklarını ancak Japonyanın önündeki en büyük engelin kendi içindeki sıkıntılar olduğunu vurguluyor.  