En büyük özel sektör yatırımıyla Silopide iki bin kişiye iş imkanı
Başbakan Erdoğan, Güneydoğunun en büyük özel sektör yatırımı özelliğini taşıyan Silopi Termik Santralinin ilk ünitesini açtı. Ciner Grubu tarafından yaptırılan santral tamamen devreye girdiğinde 2 bin kişiye iş imkanı sağlanacak.

Güneydoğu, özel sektör tarafından yaptırılan en büyük yatırımına dün kavuştu. Ciner Grubu tarafından yaptırılan Şırnak-Silopi Termik Santrali’nin 1. ünitesi dün Başbakan Recep Tayyip Erdoğan tarafından dün açıldı. Aynı zamanda 2. ve 3. ünitelerinin temelinin de atıldığı termik santral 800 milyon dolara mal oldu. Her biri 135 megavatlık üç üniteden oluşacak santral tamamen devreye girdiğinde ise bölgedeki 2 bin kişiye iş imkanı sunacak. Açılışta konuşan Başbakan Erdoğan santralin, sadece yerli kömür kullanılarak üretim yapacağını ve çevreci bir tesis olacağını söyledi. 
İthal kömüre artık izin yok 
Bundan sonra elektrik üretiminde ithal kömüre izin vermeyeceklerini anlatan Erdoğan “Çünkü yerli kömürümüz var. Cari açığımızı azaltmak zorundayız. 8 milyar ton olan kömür rezervimize aramalar sonucu 5 milyar ton daha ilave ettik” dedi. Kömürden elektrik üretimi konusunda çalışmaların sürdüğünü   belirten Erdoğan, 20 milyar dolarlık yatırımı bu alana yönlendireceklerini söyledi. Erdoğan hedeflerinin Türkiye’de tüketilen elektriğin üçte birini kömürden üretmek olduğunu da anlattı. Başbakan Erdoğan, bu tür santrallerin çevreci olmadığı   yönündeki iddialarla ilgili olarak da “Hepsi yalan. Hepsinin emisyon   ölçümleri yapılıyor. Ama bazıları  rahatsız oluyor. Çünkü bunlar Silopi’deki işsiz kardeşlerimin cebine para girmesini istemiyor” dedi. 
“Batı’da ne varsa Şırnak’ta da o  olacak” diyen Erdoğan bölgeye kurdukları hastane ve üniversite yatırımlarından örnekler verirken “Ama birileri yaptırdığımız üniversitelere molotof kokteyli ile saldırdı” diye konuştu. Erdoğan, Doğu’ya özel önem verdiklerini de belirterek bölgeye toplam 32 milyar liralık   yatırım yapıldığını söyledi. 
Bu ülke baharı yaşayacak 
Başbakan Erdoğan çözüm süreciyle ilgili olarak da “Çözüm süreci sizin refahınız içindir, sizin mutluluğunuz içindir. Bu ülke o baharı  yaşayacak inşallah hiç endişeniz   olmasın” dedi. Erdoğan konuşmasının ardından sahneye çağrılan 2 kız çocuğu ile birlikte kurdeleyi kesti. Bu sırada tören alanından beyaz güvercinler de uçuruldu. Törene Enerji ve Tabii Kaynaklar Bakanı Taner  Yıldız ve AB Bakanı Egemen Bağış da katıldı.