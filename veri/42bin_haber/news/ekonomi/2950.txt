ABD borsalarında tarihi rekorlar kırıldı
Küresel piyasalarda merkez bankalarının parasal genişlemeye devam edecekleri algısı pozitif görünümü artırarak yükselişlerin hız kazanmasını sağladı. Dün ABD'de Dow Jones Endeksi 2007 yılındaki tarihi en yüksek seviye ve kapanış rekorlarını kırdı.
ABD'de Dow Jones Endeksi dün yüzde 0,89 oranında yükselerek 14.286 puan ile tarihinin en yüksek seviyesi ve 14.254 puan ile de en yüksek kapanış rekorlarını kırdı. S&P 500 Endeksi yüzde 0,96 oranında değer kazanarak 1.540 puan ile tarihi zirvesi olan 1.576 puana doğru tırmanışını devam ettirdi. 
Avrupa hisse senedi piyasaları da ABD'deki yükselişlerden bulduğu destek ve yarın yapılacak Avrupa Merkez Bankası (ECB) kararları öncesinde oluşan iyimserlikle yüzde 2'leri aşan yükselişler kaydetti. Almanya'da DAX Endeksi günü yüzde 2,32 oranında değer kazancıyla tamamladı, İngiltere'de FTSE 100 Endeksi yüzde 1,36, Fransa'da CAC 40 Endeksi yüzde 2,09 oranında değer kazandı. 
Bugün Asya hisse senedi piyasalarının da küresel piyasalardaki hızlı yükseliş hareketine katıldığı ve yarınki Merkez Bankası (BOJ) kararı öncesinde Japonya'da Nikkei 225 Endeksinin yüzde 2 civarında yükseldiği görülüyor. 
Yurt içinde de, son açıklanan enflasyon ve reel efektif döviz kuru endeksinin Merkez Bankasının politikalarını destekler nitelikte olması, tahvil-bono piyasasının yatay hareketini, hisse senedi piyasasının ise yükselişini devam ettirmesini sağladı.  
Analistler yarınki Japonya, İngiltere ve Avrupa Merkez Bankası kararları öncesinde piyasalarda pozitif görünümün devam etmesini bekliyor, euro bölgesi 4. çeyrek GSYH verisi ve ABD'de açıklanacak verilerin piyasaların yönü üzerinde belirleyici olacağını kaydediyor.

Piyasaların bugün takip edeceği veriler şöyle:
10.00 Türkiye, 2012 yılı İşsizlik Oranı
12.00 Euro bölgesi, GSYH (4Ç12)
15.15 ABD, Şubat ayı özel sektör istihdamı
17.00 ABD, Ocak ayı fabrika siparişleri
17.30 ABD, haftalık petrol stokları
21.00 ABD, Bej Kitap raporu