Dış ticaret açığı 7.1 milyar dolara geriledi
Türkiye'nin dış ticaret açığı, bu yılın kasım ayında geçen yılın aynı ayına göre yüzde 5,5 oranında azalarak 7 milyar 571 milyon dolardan 7 milyar 158 milyon dolara geriledi. Türkiye İstatistik Kurumu (TÜİK) ile Gümrük ve Ticaret Bakanlığı işbirliğiyle oluşturulan 2012 Kasım ayına ilişkin geçici dış ticaret verileri açıklandı.

Buna göre, kasım ayında ihracat, geçen yılın aynı ayına göre yüzde 24,8 artarak 13 milyar 829 milyon dolar, ithalat ise yüzde 12,5 artarak 20 milyar 986 milyon dolar olarak gerçekleşti.

Aynı dönemde dış ticaret açığı ise 7 milyar 571 milyon dolardan 7 milyar 158 milyon dolara geriledi.

Geçen yılın kasım ayında yüzde 59,4 olan ihracatın ithalatı karşılama oranı, bu yılın aynı ayında yüzde 65,9'a yükseldi.

Takvim etkilerinden arındırılmış seriye göre de kasım ayında, geçen yılın aynı ayına göre ihracat yüzde 13,1 artarken, ithalat yüzde 0,3 oranında azaldı.

Mevsim ve takvim etkilerinden arındırılmış seriye göre ise kasım ayında, bir önceki aya göre ihracat yüzde 2,5 azalırken, ithalat yüzde 0,7 oranında arttı.

11 aylık dönem...

Türkiye'nin ihracatı, bu yılın 11 ayında geçen yılın aynı dönemine göre yüzde 14,3 oranında artarak 122 milyar 429 milyon dolardan 139 milyar 983 milyon dolara yükseldi. Bu dönemde ithalat ise yüzde 1,6 oranında düşerek, 220 milyar 248 milyon dolardan 216 milyar 750 milyon dolara geriledi.

Söz konusu dönemde dış ticaret açığı da geçen yılın aynı dönemine göre yüzde 21,5 azaldı. Açık, 97,8 milyar dolardan 76,8 milyar dolara inerken, ihracatın ithalatı karşılama oranı yüzde 55,6'dan yüzde 64,6'ya yükseldi.

AB'nin ihracattaki payı yüzde 42,1'e geriledi

Bu arada, geçen yılın Kasım ayında yüzde 44,6 olan Avrupa Birliği'nin (AB) ihracattaki payı, bu yılın Kasım ayında yüzde 42,1'e geriledi. AB'ye yapılan ihracat, 2011 yılının aynı ayına göre yüzde 17,8 artarak 5 milyar 816 milyon dolar olarak gerçekleşti.

Kasım ayında en fazla ihracat yapılan ülke Almanya oldu. Bu ülkeye yapılan ihracat geçen yılın aynı ayına göre yüzde 11,1 artarak 1 milyar 219 milyon dolar olurken, Almanya'yı sırasıyla Irak (1 milyar 94 milyon dolar), İngiltere (939 milyon dolar) ve Birleşik Arap Emirlikleri (813 milyon dolar) takip etti.

Rusya Federasyonu ithalatta ilk sırada yer aldı. Bu ülkeden yapılan ithalat, geçen yılın aynı ayına göre yüzde 4,3 oranında azalarak 2 milyar 270 milyon dolar olarak gerçekleşti. Rusya Federasyonu'nu sırasıyla Çin (2 milyar 97 milyon dolar), Almanya (2 milyar 10 milyon dolar) ve İtalya (1 milyar 202 milyon dolar) izledi.

İhracatın yüzde 92,7'si imalat sanayinden

İhracat kalemlerine bakıldığında, Kasım ayında gerçekleşen 13 milyar 829 milyon dolarlık ihracatın yüzde 92,7'si imalat sanayi ürünlerinden oluştu. Geçen yılın aynı ayında imalat sanayi için söz konusu oran yüzde 91,8 seviyesindeydi. 

2011 yılının Kasım ayında 10 milyar 170 milyon dolar olan imalat sanayi ürünleri ihracatı, bu yılın aynı ayında yüzde 26,1 artarak 12 milyar 820 milyon dolara ulaştı.

Geçen yılın Kasım ayında 566,5 milyon dolar olan tarım ve ormancılık ürünleri ihracatı, bu yılın aynı ayında 599,1 milyon dolara, 259,1 milyon dolar olan madencilik ve taş ocakçılığı sektörü ihracatı ise 343,5 milyon dolara yükseldi.

Balıkçılık alanında ise Kasım 2011'de 22,1 milyon dolar olan ihracat, bu yılın aynı ayında 17,2 milyon dolara geriledi.

Kasım'daki 20 milyar 986 milyon dolarlık ithalatın ise 15,2 milyar dolarlık kısmını ara (hammadde) malları ithalatı oluşturdu. Aynı ayda sermaye (yatırım) malları ithalatı 3,1 milyar dolar, tüketim malları ithalatı da 2,5 milyar dolar oldu. 

En fazla ithalat "mineral yakıtlar ve yağlar"da

Fasıllar düzeyinde incelendiğinde bu yılın Kasım ayında en fazla ihracat yapılan alan 1 milyar 354 milyon dolar ile "motorlu kara taşıtları, traktörler, bisikletler, motosikletler ve diğer kara taşıtları; bunların aksam, parça, aksesuarı" oldu.

Bu fasılı 1 milyar 201 milyon dolar ile "kıymetli veya yarı kıymetli taşlar, kıymetli metaller; taklit mücevherci eşyası; metal paralar", 1 milyar 140 milyon dolar ile de "kazanlar, makinalar, mekanik cihazlar ve aletler, nükleer reaktörler; bunların aksam ve parçaları" izledi.

Kasım'da en yüksek ithalatı olan fasıllar ise 5 milyar 329 milyon dolar ile "mineral yakıtlar, mineral yağlar ve bunların damıtılmasından elde edilen ürünler; bitümenli maddeler; mineral mumlar", 2 milyar 469 milyon dolar ile "kazanlar, makinalar, mekanik cihazlar ve aletler, nükleer reaktörler; bunların aksam ve parçaları" ve 1 milyar 699 milyon dolar ile "elektrikli makina ve cihazlar, ses kaydetme-verme, televizyon görüntü-ses kaydetme-verme cihazları; aksam-parça aksesuarı" oldu.