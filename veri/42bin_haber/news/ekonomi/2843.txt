Bakan Şimşek'ten vergi açıklaması
Maliye Bakanı Mehmet Şimşek, ödenen vergileri hizmet olarak vatandaşa sunduklarını söyledi. Bakan Şimşek, Batman Gazeteciler ve Yayıncılar Cemiyeti'ni ziyaretinde yaptığı konuşmada, basının demokrasilerin olmazsa olmaz bir unsuru olduğunu, Batmanlı gazetecilerin de özellikle konut meselesini çözeceklerini belirtti.

Her alanda atılan adımlar için bir kaynağın gerekli olduğunu kaydeden Şimşek, geçen yıl yurt dışına petrol ve doğalgaz için 60 milyar dolar ödediklerini bildirdi.

''Bizim tek kaynağımız insanımız. Ödenen vergileri hizmet olarak vatandaşlarımıza sunuyoruz. Biz enerjide kendi kendimize yeter olsaydık geçen yıl yaklaşık 11 milyar dolar cari fazlamız olacaktı'' diyen Şimşek, ''Maalesef realitemiz bu. Biz bu ithalatı yapmak zorundayız'' şeklinde konuştu.

Katma değeri yüksek ürünler

Katma değeri yüksek ürünler üreteceklerini vurgulayan Şimşek, 20 tır mermer blokunun bir tomografi cihazı, bin 400 kilogram domatesin bir IPAD fiyatına eşdeğer olduğunu dile getirdi. ''Bunlar ortada. Biz bunları da üreteceğiz. Ama katma değeri yüksek ürünleri de üretmemiz lazım'' diyen Şimşek, Türkiye'nin bu geçişi tamamlayacağını ifade etti.

Teşvik Yasası

Bakan Mehmet Şimşek, Teşvik Yasası'nın uzatılıp uzatılmayacağı sorusu üzerine ise şöyle konuştu:

''O konuya çalıştık. 5084 sayılı Yasa'nın esas boyutu istihdam teşvikleridir, istihdam maliyetlerini aşağıya çeken bir düzenlemedir. O boyutuyla biz 6 yıl uzatmaya gideceğiz. 5084 birebir uzatılıyor diyemem. İstihdam teşviki ile ilgili belli çerçeve oranında 6 yıl daha uzatacağız. O da altıncı bölge için geçerli. Altıncı bölge bizim yatırım ve istihdam teşviklerinde öncelikli bölgemiz. O bölgeyi inanılmaz şekilde destekliyoruz. Çünkü bölgenin yatırıma ihtiyacı var.''