'Etiler değil Denizli'deki domatese bakılsın'
Türkiye Sebze Meyve Komisyoncuları Federasyonu (TÜSEMKOM) Başkan Vekili Halil Öztürk, TÜİK enflasyon rakamlarını hesaplarken İstanbul'un lüks semtlerindeki fiyatları değil, Anadolu'daki fiyatları dikkate almalı dedi.
Öztürk, yaptığı açıklamada, enflasyon sepetinin içerisinde fiyatları en çok yükselen ilk yedi ürünün hallerde işlem gören domates, sivri biber, patlıcan, soğan, kabak ve salatalık olduğunu, fiyatı en fazla yükselen ürünün ise yüzde 54,4 ile domates olduğunun belirtildiğini kaydetti. 
Bu rakamları sektör mensuplarının şaşkınlıkla karşıladığını belirten Öztürk, şöyle devam etti:
Hal esnafı olarak bizler aynı kanıda değiliz. Çünkü Denizli toptancı halindeki domatesin ocak ayı içinde işlem gördüğü rakamlar bellidir. Fiyatının yüzde 54,4 oranında arttığı söylenen domates Denizli toptancı halinde 1 lira ile 1 lira 20 kuruş arasında işlem görmektedir. TÜİK'in rakamına göre hesaplama yaptığımızda bu domatesin geçen ay 50 kuruş olması gerekiyordu.  
Ancak geçen aydan bu yana domatesin fiyatında belirgin bir değişiklik olmadı. Burada hata olduğunu düşünüyoruz. TÜİK enflasyon rakamlarını hesaplarken İstanbul'un lüks semtlerindeki fiyatları değil Anadolu'daki fiyatları dikkate almalıdır. Türkiye'de enflasyonu yükseltenin bizim ürünlerimizmiş gibi gösterilmesi bizi rahatsız etmektedir.