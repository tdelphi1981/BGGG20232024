Amerikalılar baklava yapmaya geliyor
Türk mutfak kültürünü dünyaya tanıtmak ve gastronomi turizmine destek olmak isteyen Karaköy Güllüoğlu, düzenlediği üretim turlarıyla turistlerin gözdesi oldu.
Yılda 5 bin kişiye mutfağını açan marka özellikle Amerikalıların ilgisini çekiyor. Karaköy Güllüoğlu baklavalarının sahibi Nadir Güllü, turlarına başta Amerika olmak üzere, Yunanistan Almanya, Yeni Zelanda, İngiltere, İsviçre ve pek çok ülkeden binlerce turist geldiğini söyledi. Ağırlıklı yaz döneminde yılda 35 üretim gezisi düzenlediklerini dile getiren Güllü, bunun yanı sıra yurtiçinden de Mutfak Sanatları Akademisi (MSA) ve Uluslararası Servis ve Lezzet Akademisi (USLA) öğrencilerine yönelik üretim turu taleplerini karşıladıklarını söyledi. Karaköy Güllüoğlunun düzenlediği üretim turları kapsamında yabancı konuklara baklava ustaları, elleri ile açtıkları yufkaların inceliğini göstermek için Karagöz-Hacivat gösterisi yapıyorlar. Ortalama 2.5 saat süren üretim turlarında konuklara Karaköy Güllüoğlunun sahibi Nadir Güllü tarafından kurumun ve baklava yapımının inceliklerine dair brifing veriliyor.