Bakan Çelik'ten kulüplere kötü haber
BURSA'da konuşan Çalışma ve Sosyal Güvenlik Bakanı Faruk Çelik, spor kulüplerinin prim borçlarının yapılandırılması ile ilgili çalışmaların devam ettiğini söyledi. Çelik, spor kulüplerinden yapacakları tahsilatın peşinde olduklarını açıkladı.
Bakan Faruk Çelik, Bursa Esnaf ve Sanatkar Odaları Birliği (BESOB) Hizmet Binası'nda esnaf ile bir araya geldi. Bakan Çelik, toplantı öncesinde soruları yanıtladı. Çelik bir soru üzerine, Paris'ta PKK'lı üst düzey 3 kadının öldürülmesi ve Fransız Devlet Başkanı'nın ölen teröristlerden birisi ile görüşme yaptığı haberlerine ilişkin şöyle dedi. Türkiye'nin yıllarca terörle mücadele ettiğini belirten Bakan Çelik, 30 yıldan bu yana sürdürülen bu mücadeleyi anlamayan Avrupalı dostların bulunduğunu söyledi. Bunları anlamadıkları için de milletin ızdıraplarının da anlaşılmadını belirten Çelik, şöyle dedi:


"Yıllarca da hamillik yaptılar. Şimdi yine orada, terör örgütünün yaygın faaliyetleri ve yaygın örgütlenmesi var. O konuda hükümetler ne yapıyor bunu bilme şansımız yok. Kim, kimle ne görüşüyor, ne kadar görüşüyor, ne amaçla görüşüyor doğrusu onu bilemiyoruz. Siz, terör örgütü ilan ettiğiniz örgütle ne diye görüşüyorsunuz? Bahsettiğiniz devlet başkanı için söylüyorum. Bunun içeriğini ben bilemiyorum. Fakat öldürme olayının yıllardır sorunun çözümü, kanın durdurulması, yangının sönmesi ile ilgili Türkiye'nin atmış olduğu önemli adım ve bunu sonlandırma çabasına vurulmaya çalışılan bir darbe olarak değerlendiriyorum. Konu ayrıntıları ile ortaya çıktığı zaman hepimiz görmüş olacağız ama zamanlamasını çok anlamlı buluyorum."


"REKLAMLARDA PROBLEM YOK" 


Bakan Çelik, 'Futbol kulüplerinin sosyal güvenlik kurumuna borçlarının hatırlatılması ve bu konuda bir affın söz konusu olup olmadığının" sorulması üzerine, bu konuda sosyal güvenlik primlerinin alacakları konusunda ciddi mesafe katettiklerini açıkladı.


Kurumun, 75 milyonu ilgilendiren sorumluluklarının bulunduğunu belirten Çelik, tahsilatların aksaması durumunda hizmetlerin de aksayacağını kaydetti. Bakan Çelik, şunları söyledi:


"Kolaylıklar, 36 aya kadar taksitlendirme imkanı var iken, kamuya, 75 milyona karşı bu görevi yerine getirmemek yanlış olur. Spor kulüplerinin hangi meblağlarla uğraştıklarını hepimiz biliyoruz. Milyonlar, milyarlar, trilyonlar havada uçuşuyor. Kulüp yöneticileri gazetelerde boy gösteriyorlar. Bu konuda reklamlarda da problem yok. Kamuya karşı görevlerini yerine getirirken, konuşulan rakamlar karşısında, cuzi primleri yatırmıyorlarsa, bunu bir sorumluluk örneği olarak görmek doğru değil. Yapılandırılan 41 milyon lira, açık olan alacağımız ise 57,6 milyon lira oldu. Bunların tahsili ile ilgili çalışmalarımızı sürdürüyoruz. Bu yasa çalışmasını sürdürürken, yapılandırılması gündeme gelen kulüp borçları vardı. Feshedilen kulüpler var. Amatör kümeye düşmüş kulüplerin yöneticilerine rücu eden prim alacakları var. Onların yapılandırılması 6111 Sayılı Yasa'ya göre TEFE, TÜFE'ye göre konuşuldu. Spor bakanımız ile görüştük. Konuyu Başbakanımız'a ilettik. Fakat bu konu çerçevesi tam çizilemediği için netleşmesi açısından ileri tarihe bırakıldı. Spor kulüpleri ile ilgili prim borçlandırma yapılandırılması ne dün gündemimize geldi, ne bugün gündemimizde var. Tahsilatın peşindeyiz." 


"TAKDİR BAŞBAKAN'DADIR" 


Basın mensuplarının 'Kabinedeki değişim ile gündeme gelen konuyu nasıl değerlendiriyorsunuz?' sorusuna ise Çalışma ve Sosyal Güvenlik Bakanı Çelik, seçimden sonra veya belli bir süre geçtikten sonra kabinede değişikliklerin olabileceğini kaydetti.


Başbakan Erdoğan'ın "Her an herşey olabilir" sözlerini hatırlatan Çelik, şöyle dedi:


"Yetki sayın başbakandadır. Kiminle ne kadar, ne zaman, nasıl çalışmak istiyorsa, kimden ne kadar verim aldıysa, alacaksa onun takdirini Sayın Başbakan yapar. Kabinede birkaç kez revizyon oldu. Aslolan ülkeye hizmettir. Aslolan hizmette netice alan süreci yaşamaktır. Hükümetin amacı 75 milyona hizmettir. Başbakan bürokraside, siyasi alanda kiminle çalışacaksa takdir yalnız genel başkanda, Başbakan'dadır."