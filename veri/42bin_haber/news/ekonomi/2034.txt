Muğla balı MAYBİR markasıyla piyasada
Muğla Arı Yetiştiricileri Birliği (MAYBİR) tarafından hazırlanan çam ve çiçek balı özel ambalajlarında MAYBİR markası ile satışa sunuldu.
Türkiye Arı Yetiştiricileri Merkez Birliği İkinci Başkanı ve Muğla Arıcılar Birliği Başkanı Ziya Şahin, gazetecilere yaptığı açıklamada, Türkiye'deki çam balının büyük kısmının Muğla ve ilçelerinde üretildiğini söyledi. 
Dünyada 64 milyon kovan bulunduğunu ve 1 milyon 550 bin ton bal üretimi yapıldığını, Türkiye'de ise 6 milyon 724 bin kovandan 93 bin ton bal üretimi yapıldığını anlatan Şahin, Muğla'da 4 bin 813 arıcının 870 bin 751 adet kovanda yaklaşık 20 bin ton çam balı ürettiğini dile getirdi. 
Muğla'nın dünya arıcılığında bir merkez olması için uzun yıllardır çalışma yürüttüklerini belirten Şahin, Dünya koloni sayısının 1,38'i, dünyadaki bal üretiminin 1,20'si Muğla'da üretiliyor. Türkiye'deki koloni sayısının yüzde 14'ü, bal üretimin de yaklaşık yüzde 19'u Muğla'da gerçekleşiyor. Muğla, Türkiye'de arıcılığın merkezidir. Dünyada da merkez haline gelmesi için 10 yıldır çalışmalarımızı sürdürüyoruz dedi. 
Şahin, 1909 yılından günümüze kadar Muğla'da üretilen çam balının farklı ülkelere gönderildiğine işaret ederek, Muğla'da 1900'lü yıllardan itibaren arıcılık fiili olarak yapılıyor. Amacımız para kazanmaktan daha çok Muğla'nın arıcılığını hak ettiği yere getirmek, Muğla'nın markasını tanıtmak. Yani bal pazarında sürdürülebilirliği devam ettirmek için çaba gösteriyoruz diye konuştu. 
Ballar iki defa analiz ediliyor

Kaliteli bal üretimini artırabilmek için gıda kodeksine uygun çam ve çiçek ballarını piyasaya arz ettiklerini vurgulayan Şahin, şöyle konuştu:
2005 yılında piyasaya arz ettiğimiz 'MAYBAL' markalı çam balımız bugüne kadar tüketicilerden destek gördü. Ancak 8 aydır yaşanan bazı sıkıntılar nedeniyle bu marka piyasadan çekildi. Tüketicilerimize aynı kalitede bal sunabilmek için Muğla Arıcılar Birliği Yönetim Kurulu olarak 'MAYBİR' isimli balın üretim iznini aldık ve piyasaya arz ettik. Bizim faklılığımız, her şeyden önce üretim aşamasına geçmeden aldığımız balları analizliyoruz. Her balımızda barkod ve üretim numarası var. Üretim numarasına göre tekrar laboratuvarda analizlemesini yaptırıyoruz. Tüketicimizin sofrasına girecek MAYBİR markalı her balı ayrı ayrı analiz yaptırarak sunuyoruz. Bu markayı tüm tüketicilerimiz gönül rahatlığıyla yiyebilir. 
Şahin, birlik binasında Türkiye'deki diğer birliklerden gelen kestane, akasya, ıhlamur, kekik gibi balları da tüketicilere sunduklarını söyledi. Ziya Şahin, üretimi yapılan balları özel ambalajlarında kaliteden ödün vermeden satışa hazır hale getirdiklerini kaydetti.