Turizmde 400 'kaynak kişi' belli oldu
Türk turizminde 1923-2013 yılları arasında yaşanan gelişmeleri yazılı ve görsel olarak kayıt altına almayı amaçlayan çalışmaya kaynaklık edecek 400 kişi belli oldu.
 Kaynak kişiler, İstanbul Taksimdeki Point Otelde gerçekleştirilen Kaynak Kişi Belirleme Çalıştayında belirlendi. Kaynak kişilerle yüz yüze görüşmeler önümüzdeki günlerde başlayıp, 18 ayda tamamlanacak.  
Adını dünya turizmde ilk 10 ülke arasına yazdınan Türkiyede, şimdi de turizmin tarihi yazılıyor. Yazılacak olan turizm tarihine kaynaklık edecek isimler, 22-23 Şubat 2013 tarihinde, İstanbul Taksim Point Otelde Kaynak Kişi Belirleme Çalıştayı etkinliğinde bir araya gelen 60 turizm duayeni tarafından belirlendi. 
Çalıştayın açılışında konuşan Proje Koordinatörü Prof. Dr. Nazmi Kozak, Anadolu Üniversitesi Turizm Fakültesi ve bağlı bölümlerdeki öğrenci ve akademisyenlerden 25 kişilik bir ekip oluşturduklarını söyledi. Tarih Vakfı ile Ekin Grubunun kurumsal destek vereceği söz konusu ekibin Türkiye Turizmi Sözlü Tarih Araştırması kapsamında, çalıştayda belirlenen kaynak kişilerle yüz yüze görüşmeler yapacağını hatırlatan Prof. Dr. Kozak şunları söyledi: Görüşmelere önümüzdeki günlerde başlayacağız. Yüz yüze görüşmeleri 18 ayda tamamlamayı planlıyoruz. Ekibimizdeki her araştırmacı yaklaşık 12 kişiyle görüşme yapacak. Ortalama 40 sorunun yanıtının aranacağı görüşmelerin hazırlanma ve bitirilme süresi yaklaşık 45 günü bulacak. Görüşmelerde tüm bilgiler yazılı ve görsel olarak kayıt altına alınacak. Kayıtlardan üç ciltlik kitap, belgesel  ve bilimsel yayınlar hazırlanacak. Bilgiler, tüm araştırmacıların kullanımına da açık olacak. 
400ü aşkın kaynak kişi belirlendi 
Çalıştaya  aralarında eski bakan, müsteşar, bürokrat, emekli öğretim görevlisi  ile turizmin her alanında çalışmış ve günümüzde de turizmle aktif olarak uğraşan 60 duayen katıldı. Duayenler, kaynak kişi olarak görüşülmesi gereken isimleri belirleyip çalışmaları yürütecek ekibe yazdırdı. Bu isimlerden ortaya çıkan 400ü aşan isim, kamu, turizm işletmecisi, tur operatörü, seyahat acentasi, rehber, STK gibi ilgili oldukları başlıklar altında listelendi. 
Çalıştayın kapanışında katılımcılara teşekkür eden Prof. Dr. Kozak şunları söyledi: Antalyalı turizmcilerle de görüşüp, eksik kalmış isimler varsa onları da belirleyip listemize dahil edeceğiz.  İstanbul ve Antalya listelerini tek listede birleştirip, yüz yüze görüşmeleri başlatacağız. Türk turizmini kayıt altına almaya yönelik bu çalışmayı, elimizdeki kısıtlı bütçemizle yapacağız. Kaynak kişilerin tümüne ulaşıp görüşmek istiyoruz. Dolayısıyla, turizmle ilişkili olan tüm birey, kurum ve kuruluşların çalışmamıza her türlü desteği vermesini arzuluyoruz.  Bunun yapılması halinde, ortaya çıkacak sonuçların tartışmalara yer bırakmayacak şekilde daha etkin ve eksiksiz olacağına inanıyorum.  
 