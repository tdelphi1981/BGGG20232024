Günlük 4.3 doların altında yaşayan kişi sayısı 10 yılda 19 milyon azaldı
Yoksullukla mücadele iyi gidiyor. Günlük harcanabilir geliri 1 doların altında nüfus kalmazken, 4.3 doların altındakilerin oranı yüzde 2.8e indi. Böylece 10 yılda 19 milyon kişi gelirini artırarak 4.3 dolarlık barajı aştı.

Türkiye'de yoksullukla mücadele çalışmalarında büyük mesafe alındı. Türkiye İstatistik Kurumu’nun (TÜİK) dün açıkladığı verilere göre Türkiye’de günlük geliri 4.3 doların altındakilerin toplam nüfusa oranı son 10 yılda 27.5 puan birden düştü. 2002 yılında kişi başı günlük harcaması 4.3 doların altında olanların sayısı yüzde 30.3 iken bu rakam 2011 yılında yüzde 2.79’a geriledi. Buna göre ‘günlük harcaması 4.3 doların altında olan kişi sayısı 2002 yılında 21 milyon 172 binin üzerindeyken geçen yıl bu sayı 2 milyon 84 bine oldu. Böylece son 10 yılda 19 milyon kişi gelirini artırarak yoksulluk sınırını aşmış oldu. Bu gelişmenin son 10 yılda nüfustaki 4 milyon 849 bin kişilik artışa rağmen yaşanmış olması yoksullukla mücadele yönünde atılan adımların doğru olduğunu ortaya koydu. 
Yoksulluğun farklı tanımları olmasına rağmen TÜİK yoksulluk göstergelerini, Dünya Bankası’nın başlattığı bir program çerçevesinde, günlük kişi başı harcaması 1 doların, 2.15 doların ve 4.3 doların altında olan nüfusun toplam nüfusa oranını tespit ederek yapıyor. TÜİK’in dün açıkladığı aynı araştırmaya göre Türkiye’de kişi başına günlük harcaması 1 doların altında olan kişi yok. Kişi başı günlük harcaması, cari satınalma gücü paritesine göre 2.15 doların altında kalan fert oranı ise 2002 yılında yüzde 3.00 iken bu oran 2011 yılında yüzde 0.14’e düştü. Yapılan hesaba göre günlük geliri 2.15 doların altındaki nüfus sayısı 104 bine geriledi. Bu sayı 2002 yılında ise 2 milyonun üzerindeydi. 
<img src=http://www.stargazete.com/imgsdisk/2012/12/05/051220120000137698973_3.jpg> 
Yoksulluk riski kırsalda fazla       
2011 Yoksulluk Çalışması’ adını taşıyan araştırma, kırsal yerlerde yaşayanların yoksulluk riskinin kentsel yerlerde yaşayanlardan fazla olduğunu ortaya koydu. Bununla birlikte 2010 ile 2011 yılları mukayese edildiğinde, kırsal ve kentsel yerlerde yoksulluk oranının azaldığı görüldü. Satınalma gücü paritesine göre 4.3 dolar sınırı esas alındığında, kırsal yerleşim yerlerinde yaşayanlarda 2010 yılında yüzde 9.61 olan yoksulluk oranı 2011 yılında yüzde 6,83’e, kentsel yerlerde yaşayanların yoksulluk oranı yüzde 0.97’dan yüzde 0.94’e geriledi.