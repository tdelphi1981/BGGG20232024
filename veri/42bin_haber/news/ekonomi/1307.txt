''Yılın Süper Otomobili'' ödülü Ferrari'nin
Ferrari'nin F12berlinetta modeli, aldığı birçok ödülün yanına "2012 Yılının Süper Otomobili'' unvanını da ekledi. TOFAŞ açıklamasına göre, 2012 yılının yaz aylarında Alman Auto Bild Dergisi okuyucuları tarafından ''Avrupa'nın en güzel görünüme sahip otomobili'' seçilen Ferrari F12berlinetta, The Sunday Times Driving'ten aldığı ''En İyi Süper ve Lüks Otomobil'' ödülünün yanı sıra Auto Bild Dergisi'nden de ''Altın Direksiyon'' ödülünü kazandı.

Ferrari F12berlinetta'nın 6.3 litrelik V12 motoru da geçtiğimiz kasım ayında Evo Dergisi tarafından ''Yılın Motoru'' ödülüne layık görüldü.

BBC Top Gear Dergisi Genel Yayın Yönetmeni Charlie Turner, ''Yılın Süper Otomobili'' seçilen F12berlinetta'nın olağanüstü bir otomobil olduğunu belirterek, ''Ferrari F12 nasıl bir otomobil? Krallara layık, ancak göz korkutmuyor. Çok hızlı, ancak korkutucu değil. Çok zeki, ancak asla soğuk davranmıyor. Bana patronluk taslamadan benden daha iyi. Nefes kesici bir güzelliğe sahip olduğunu da söylemiş miydim?'' değerlendirmesinde bulundu.

TOFAŞ çatısı altında yer alan FerMas tarafından 2012 İstanbul Autoshow Fuarı'ndaki lansmanın ardından 660 bin euro'dan başlayan anahtar teslim satış fiyatıyla Türkiye'de satışa sunulan F12berlinetta, 740 HP güç ve 690 Nm tork üreten V12 motoru ve 1525 kg'lik ağırlığı sayesinde ulaştığı 340 km/s'nin üzerindeki son hız değeriyle dikkati çekiyor. 0-100 km/s hızlanmasını sadece 3,1 saniyede, 0-200 km/s hızlanmasını ise 8,5 saniyede tamamlıyor.