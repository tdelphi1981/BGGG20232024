İhracatın şampiyonları nar ve domates
Yaş meyve sebze sektöründe Kasım ayında en çok ihracatı yapılan meyve nar, sebze ise domates oldu. Nar, geçen yılın aynı dönemine göre miktarda yüzde 21, değerde yüzde 37 artış gösterirken, domates ise miktarda yüzde 132, değerde ise yüzde 124 artış kaydetti.

AA muhabirinin Yaş Meyve Sebze İhracatçıları Birliği Değerlendirme Raporu'ndan derlediği bilgiye göre, yaş meyve sebze ve narenciyede 2012 yılı Kasım ayında bir önceki yılın aynı ayına göre miktarda yüzde 3, değerde yüzde 4'lük artış meydana geldi.

Gruplar içerisinde, narenciye miktarda yüzde 12, değerde ise yüzde 7'lik azalış göstermesine rağmen Kasım ayında 171.3 milyon dolarla en çok ihracatı yapılan ürünler arasında yerini aldı.

Yaş meyvede Türkiye genelinde nar, 24.9 milyon kilogramla en fazla ihracatı yapılan ürün olurken Türkiye nar ihracatından 22.5 milyon dolar döviz girdisi elde etti. 

Geçen yılın aynı dönemine göre miktarda yüzde 21, değerde ise yüzde 37 artış gösteren narı, en çok ihracatı yapılan meyve grubunda üzüm ve kestane izledi.

Yaş sebzede ise Türkiye genelinde en fazla ihracatı yapılan ürün domates oldu. İhraç edilen 45 milyon 200 bin kilogram domatesten, 29 milyon 596 bin 207 dolarlık gelir elde edilirken, bu üründe geçen yılın aynı dönemine göre miktarda yüzde 132, değerde ise 124 artış kaydedildi.

Domatesi sırasıyla salatalık, biber ve patates izledi. 

Dünyadaki gelişmeler

Türkiye Yaş Meyve, Sebze İhracatçıları Birliği (TYMSIB) Sektör Kurulu Başkanı Kemal Kaçmaz, AA muhabirine yaptığı açıklamada, Türkiye'nin 2023 hedefleri doğrultusunda yaş meyve sebze ihracatçıları olarak kendilerinin de çeşitli çalışmalar yaptıklarını söyledi.

Elde olmayan bazı nedenlerin ihracatta beklenen gelişmeyi göstermelerine engel olabileceğini dile getiren Kaçmaz, şöyle devam etti:

"Özellikle Avrupa'daki kriz ve bazı ülkelerde yaşanan sosyal ve politik olaylar ihracatımızı olumsuz etkiledi. Ama bizim hedefimiz belli. Bunu yakalamak için elimizden geleni yapacağız. Bugün yaşanan sıkıntılar aşıldığında, aradaki farkı rahatlıkla aşacağız. Bu yüzden kesinlikle karamsar değiliz. 

Geçen yıl sektör olarak 2 milyar 328 milyon dolarlık ihracat gerçekleştirmiştik. Sene başındaki artış hedeflerimizi belki yakalayamayız ama geçen senenin de gerisine düşmeyiz. Dünyadaki tüm olumsuzluklara rağmen hep ileriyi hedefleyeceğiz. Sene sonunda neler yaptığımızı görüp, 2013 yılında kendimize ona göre artış ve çalışma politikası belirleyeceğiz."