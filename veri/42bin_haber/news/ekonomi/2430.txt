Türk yapımı 34 ülkeye satılıyor
TEKİRDAĞ Çerkezköy'de Hattat markası ile tamamıyla yerli üretim olan Türk traktörü, Avrupa'dan Afrika'ya, Güney Amerika'dan Asya'ya 34 ülkeye ihraç ediliyor.
Hattat markası ile 23 çeşit traktör üretimi yaptıklarını belirten Hattat Holding kuruluşu Hattat Tarım Makineleri AŞ Genel Müdürü Abdullah Akkuş, teknolojik boyahane, montaj bandı, parçaların üretiminin yapıldığı kardeş kuruluş HEMA ile toplam 1 milyon metrekarelik alanda 3 bine yakın çalışanla üretilen traktörleri dünyanın her yerine sattıklarını açıkladı. Genç bir firma olmalarına karşın geçen yıl 5 bin traktör sattıklarını belirten Abdullah Akkuş, bu sene pazar daralmasından dolayı 3 bine yakın traktör satmayı hedeflediklerini söyledi. 

BAYİ SAYISI 80'E ÇIKACAK

2015 yılında hedeflerinin yılda 10 binin üzerinde traktör satışı ile 34 firmanın bulunduğu pazarda paylarını yüzde 15'in üzerine çıkarmak olduğunu dile getiren Abdullah Akkuş, 60 bayi, 80 satış noktasına sahip olduklarını ve gelecek yıl bayi sayısının 80'e yükseleceğini açıkladı. 

PERSONELİNİ KENDİ OKULUNDA YETİŞTİRİYOR

Türkiye'de 257 servis noktalarının olduğuna işaret eden Akkuş, üretim ve servislerde görev alan tüm personelin firma bünyesindeki okullarında yetiştirdiklerini kaydetti. Akkuş, "Okulumuzda traktörün bakım-onarımına ilişkin eğitim yapılıyor. Traktörü sattıran en büyük özelliklerden biri servistir" dedi. Akkuş, yedek parçanın da son derece önemli olduğunun altını çizerek, 35 yedek parça bayileri bulunduğunu bildirdi.

BU YIL İHRACAT HEDEFİ 870

Türkiye'de traktör ihracatı açısından ikinci en büyük firma olduklarını belirten Akkuş, şunları söyledi:

"İhracat güçlü yönümüz. Geçen sene 650 traktör ihraç ettik. Bu yıl bu rakımı 870'e yükselteceğiz. En büyük pazarımız Polonya. Bu sene Polonya'ya 600 traktör sattık. Tunus, Cezayir, Bulgaristan, Romanya, Şili gibi 34 ülkeye traktör gönderdik. Gelecek yıl 1500 traktör ihraç etmeyi hedefliyoruz."

SUDAN'LA 2 BİN TRAKTÖRLÜK ANLAŞMA YAPTI

Sudan'la 2 bin traktörlük ön anlaşma yaptıklarını açıklayan Akkuş, "İstedikleri yepyeni bir traktör. Bizim mutfağımız sağlam olduğu için o traktörü yapıp bu ay sonunda prototipleri göndereceğiz. Ardından da seri üretime geçeğiz" diye konuştu.