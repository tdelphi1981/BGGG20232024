Konut satışları düştü
Türkiye'de yılın üçüncü çeyreğinde konut satışları, bir önceki çeyreğe göre yüzde 2,35 oranında düştü. Söz konusu dönemde 103 bin 543 konut satış sonucu el değiştirdi. Türkiye İstatistik Kurumu (TÜİK) 2012 yılının üçüncü dönemine (Temmuz-Ağustos-Eylül) ilişkin "Konut Satış İstatistiklerini" açıkladı.

Buna göre, yılın üçüncü döneminde, konut satışlarında bir önceki döneme göre en yüksek düşüş yüzde 19,30 ile Zonguldak, Karabük, Bartın (TR81) bölgesinde gerçekleşti.

Bir önceki döneme göre yüksek düşüş gösteren diğer bölgeler sırasıyla yüzde 15,70 ile İstanbul (TR10), yüzde 15,66 ile Adana, Mersin (TR62), yüzde 13,19 ile Antalya, Isparta, Burdur (TR61) ve yüzde 11,35 ile İzmir (TR31) bölgeleri oldu.

Aynı dönemde konut satışlarında bölge düzeyinde bir önceki döneme göre artış gösteren bölgeler ise sırasıyla yüzde 39,11 ile Kırıkkale, Aksaray, Niğde, Nevşehir, Kırşehir (TR71), yüzde 26,47 ile Kastamonu, Çankırı, Sinop (TR82), yüzde 19,83 ile Samsun, Tokat, Çorum, Amasya (TR83), yüzde 18,04 ile Bursa, Eskişehir, Bilecik (TR41) ve yüzde 17,49 ile Manisa, Afyon, Kütahya, Uşak (TR33) bölgeleri olarak belirlendi.

Geçen yılın aynı dönemine göre yüzde 1,76 oranında artış

Yılın üçüncü döneminde, konut satışında geçen yılın aynı dönemine göre yüzde 1,76 oranında artış gerçekleşti. Söz konusu dönemler karşılaştırıldığında, konut satışında 17 bölgede artış, 9 bölgede ise düşüş görüldü.

En çok artış gösteren bölgeler sırasıyla yüzde 30,29 ile Tekirdağ, Edirne, Kırklareli (TR21), yüzde 14,06 ile Mardin, Batman, Şırnak, Siirt (TRC3), yüzde 13,81 ile Bursa, Eskişehir, Bilecik (TR41), yüzde 10,19 ile Hatay, Kahramanmaraş, Osmaniye (TR63) ve yüzde 9,03 ile Konya, Karaman (TR52) bölgeleri oldu.

En çok düşüş gösteren bölgeler de sırasıyla yüzde 10,31 ile Şanlıurfa, Diyarbakır (TRC2), yüzde 9,46 ile Ankara (TR51), yüzde 3,23 ile Kastamonu, Çankırı, Sinop (TR82), yüzde 3,16 ile Adana, Mersin (TR62) ve yüzde 3,06 ile Zonguldak, Karabük, Bartın (TR81) bölgeleri olarak hesaplandı.

Konut satışlarında yılın üçüncü döneminde, 4 dönemlik ortalamalara göre değişimlere bakıldığında Türkiye genelinde yüzde 6,76 oranında artış gerçekleşti. 4 dönemlik ortalamalara göre 20 bölgede artış, 6 bölgede ise düşüş meydana geldi.

Değişim oranlarına bakıldığında en yüksek artış gösteren bölge yüzde 32,58 ile Kocaeli, Sakarya, Düzce, Bolu, Yalova (TR42), en fazla düşüş gösteren bölge ise yüzde 21,48 ile Ağrı, Kars, Iğdır, Ardahan (TRA2) bölgesi oldu.