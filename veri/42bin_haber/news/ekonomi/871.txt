Antalya'da 2B başvuruları 75 bine yaklaştı
Kamuoyunda 2B olarak bilinen vasfını yitirmiş orman arazilerin satışı ile ilgili Antalya genelindeki başvuruların 75 bine yaklaştığı bildirildi. Antalya Defterdarı Hidayet Mat, yaptığı yazılı açıklamada, 2B arazisi kullanıcılarının 6292 sayılı Kanuna göre satın alma başvurularını 7 Mayıs'tan itibaren il merkezinde Defterdarlık, ilçelerde ise mal müdürlüklerinde almaya devam ettiklerini belirtti.

İl genelinde 27 Aralık itibarıyla 2B arazileri ile ilgili tüm başvuruların 75 bine yaklaştığını anlatan Mat, kanunun yayımlandığı tarih itibarıyla toplam 82 bin 699 kullanıcı bulunduğunu, tüm başvurular değerlendirildiğinde 2B arazilerinde başvuru oranının yüzde 87'ye ulaştığını vurguladı.

Antalya'nın Milli Emlak Otomasyon Projesi (MEOP) kayıtlarına göre 2B başvurusu yapılan iller arasında ilk sırada bulunduğuna işaret eden Mat, şöyle devam etti:

"26 Nisan 2012 tarihinden önce kadastrosu yapılan 2B arazilerinde hak sahibi kullanıcıların satın alma başvurusunda bulunabilmeleri için son tarih 28 Ocak 2013'e uzatılmıştı. Bugün itibarıyla 2B arazilerinde hak sahibi kullanıcıların satın alma başvurusunda bulunabilmeleri için 1 aylık süreleri kaldı.

2B kullanıcıları, satış bedellerinden mahsup edilmek üzere belediye ve mücavir alan sınırları içinde olan taşınmazlar için 2 bin lira, dışında olanlar için ise bin lira başvuru bedeli yatırarak satın alma başvurusunda bulunabilmektedirler. Başvuruların geçerli sayılabilmesi için başvuru bedelinin son başvuru tarihi olan 28 Ocak 2013 tarihine kadar yatırılması, henüz başvuru yapmayan vatandaşlarımızın ise süre sonuna kadar başvuruda bulunmaları gerekmektedir."

Söz konusu tarihe kadar başvurularını tamamlayan hak sahiplerine kullanılan 2B arazilerini peşin ödemede yüzde 44, taksitli ödemelerde yüzde 30 indirimli ihalesiz doğrudan satın alma kolaylığı sağlanacağına dikkati çeken Mat, şunları kaydetti:

"Ayrıca son 5 yıl için tahsil edilen ecrimisillerin satış bedelinden indirilmesi, tapuda yapılacak işlemlerde harçtan muaf olunması ve satış bedellerinin ödenmesinde kolaylık sağlamak amacıyla belediye mücavir alan sınırları içerisinde 3 yılda faizsiz 6 taksit, belediye mücavir alan sınırları dışında ise 4 yılda faizsiz 8 taksitte ödenebilmesi gibi tarihi fırsat niteliğinde avantajlardan yararlanabileceklerdir. Vatandaşlarımızın 2B başvuru bedellerini Ziraat Bankası, Türkiye Halk Bankası ve Türkiye Vakıflar Bankası'nın tüm şubeleri ile Defterdarlık Muhasebe Müdürlüğü ve mal müdürlüklerine yatırılabilmesi mümkündür."

Mat, 2B arazileri ile ilgili "antalyada2b" Twitter adresi, "antalyadefterdarligiyahoo.com" e-mail adresi ve "0242 2386502" telefon danışma hattından her türlü sorunun cevaplandırıldığını ve bilgi verildiğini belirterek, 2B arazisi kullanıcılarının sunulan tarihi fırsatlardan yararlanmaları için son 1 aylık sürede başvurularını eksiksiz şekilde yapmalarının menfaatlerine olacağını vurguladı.