'Türkiye tercihte ikinci sırada olacak'
TURİZM Gazeteci ve Yazarları Derneği'nin (TUYED) yaptığı "Turizmde trendleri araştırması, 2013'te, tatilini Avrupa'da geçirmek isteyen turistlerin tercih edeceği ilk 5 ülke arasında Türkiye'nin ikinci sırada yer alacağını ortaya koydu.
 2013'ün turizm trendleri arasında, gemi turlarıyla, otellerdeki hamam, SPA bölümlerinde 'soğuk odalar'ı ön plana çıkacak. 
TUYED'in araştırmalarına göre, 2013'ün 11 temel turizm trendi arasında, 'iç turizm', 'Otel-AVM kardeşliği' ve 'Tatil tercihlerini belirlerken sosyal medyanın kanaat önderliği koltuğuna oturması' gibi kavramlar daha çok konuşulacak. 
TUYED Başkanı Kerem Köfteoğlu, seyahat uzmanları arasında yapılan bir anketle, 2013'te tatilini Avrupa'da geçirmek isteyecek gezginlerin en fazla tercih edeceği 5 ülkenin belirlendiğini, buna göre tercihte Hırvatistan ilk, Türkiye'nin ise ikinci sırada yer aldığını söyledi. Köfteoğlu, Avrupa'da tercih edilecek diğer ülkelerin de Çek Cumhuriyeti, Portekiz ve İzlanda olacağını kaydetti.  
Köfteoğlu, TUYED Ar-Ge Birimi'nin gezi ve tur bilgileri veren dünyaca ünlü kurum ve kuruluşların yayınlarını tarayarak, '2013'nin başlıca 11 turizm trendi'ni belirlediğini belirterek, şu bilgileri verdi:
"Anketler, 2013'te tatilcilerin Pasifik bölgesinde en fazla tercih edeceği turistik merkezlerin Yeni Zelanda, Fiji, Tahiti, Bora Bora ve Avustralya olacağını söylüyor. Güney Asya'da ise Vietnam, Endonezya, Burma/Myanmar, Kamboçya ve Malezya en fazla tercih edilecek ülkeleri oluştururken, anketler, Orta Amerika'daki tercihin  Ekvador, Galapagos Adaları, Panama, Peru, Breziyla ve Arjantin'den yana kullanılacağını gösteriyor." 
İÇ TURİZM BÖLGESEL MERKEZLİ BÜYÜYECEK
TUYED Ar-Ge Birimi'nin yaptığı araştırmalara göre, 2013'te moda olacak turizm ve seyahat türleri şöyle: Dünyada iç turizm hareketleri başta Asya ülkeleri arasında olmak üzere bölgesel merkezli gelişip daha da büyüyecek. İç turizm ekonomik krizlerden dolayı talep görecek. Talepler, kültürel yönleri ağır basan girişimleri hızlandıracak. Türkiye'de ise erken açıklanan 'erken rezervasyon' kampanyaları iç turizmin hareketlenmesine yol açacak. 
OTEL-AVM KARDEŞLİĞİ GELİŞECEK
Başta Orta Doğu ve Brezilya, Rusya, Hindistan ve Çin ülkesi vatandaşlarının alışveriş tutkusu, alışveriş merkezleri (AVM) ile oteller arasındaki işbirliğini hızlandıracak. Yeni oteller, yoğunlaşan alışveriş talebinden daha fazla pay alabilmek için AVM'lere yakın olmayı tercih etmeye başladı. Bu durum, Körfez ülkelerinde otellerle AVM'ler arasında başlayan bütünleşmenin önümüzdeki dönemde hızlanıp, diğer bölgelere de yayılmasını sağlayacak.  
SAĞLIK TURİZMİNDE 'SOĞUK' HİZMETLERLE TANIŞACAĞIZ
SPA ve wellness hizmetlerinde şimdiye kadar taşın, suyun, saunanın 'sıcak'la başlayan örnekleriyle tanıştık. Şimdi de 'soğuk'la başlayan yeni ürün ve hizmetlerle tanışacağız. Romalılar 2 bin yıl önce sıcak-soğuk tedavisini 'frigidarium' adıyla uyguladı. Bu yöntem şimdi yeniden diriltiliyor. Otellerde karşınıza buz odası, kar duşu, 'igloos' veya  'kriyoterapi' gibi bölümler çıkacak, sakın şaşırmayın. Kriyoterapi, deriye sıvı nitrojen sprey sıkılarak yapılan bir tedavi yöntemi. Bu yöntemin sporcu ve özellikle kalori yakmak isteyen kadınları sarması bekleniyor. 
KARIŞTIR-EŞLEŞTİR EĞİLİMİ AĞIR BASACAK
Turistler arasında ucuz havayolu ile yolculuk edip, 5 yıldızlı otelde kalma istekleri yaygınlık kazanacak. Özellikle her şeyi bir anda talep eden ve 'yeni turist tipi' diye tanımlanan kesim, ürün ve hizmeti  'karıştır-eşleştir' yöntemiyle birleştirip satın alacak.  
MOBİL CİHAZLARIN KULLANIMI ARTACAK
Tipik bir tatilci, tatile gideceği yeri belirlemeden önce 22 web sitesini ziyaret ediyor.  Dünyada sık yolculuk eden bir kitle var. Bunlar, nüfusun geri kalan kısmına göre mobil cihazları daha fazla kullanıyor. Bu kitle, yolculuk planını, tatil rezervasyonu ve uçuşlarını ayarlarken mutlak surette mobil cihazlar üzerinden yapacağından mobil cihaz kullanımı artacak.  
 