Kamu-Sen'in araştırmasına göre "açız"
Kamu-Sen'in araştırmasına göre, çalışan tek kişinin yoksulluk sınırı bin 763 lira, açlık sınırı ise bin 361 lira oldu. 
Türkiye Kamu-Sen'den yapılan yazılı açıklamada, Araştırma Geliştirme Merkezi'nin 2013 Ocak ayına ait asgari geçim endeksi sonuçları yer aldı.

Buna göre, tek kişinin yoksulluk sınırı bin 763 lira 58 kuruş, açlık sınırı ise bin 361 lira 85 kuruş olarak hesaplandı.

Dört kişilik bir ailenin asgari geçim haddi ise önceki aya göre yüzde 0,05 artarak 3 bin 525 lira 42 kuruş oldu.

Ocak ayında 4 kişilik bir ailenin aylık gıda harcaması toplamı 799 lira 11 kuruş, yalnızca gıda ve kira gideri ise bin 347 lira 6 kuruş olarak hesaplandı.

Ortalama bin 924 lira 51 kuruş alan bir memurun ailesi için yaptığı gıda harcaması maaşının yüzde 41,52'sini oluşturdu.

Araştırmaya göre Ocak ayında yüzde 3 zamlı maaş alan bir memur, maaşının yüzde 70'ini yalnızca gıda ve barınma harcamasına ayırmak zorunda kaldı.

Ocak ayında gıda fiyatlarında yüzde 3,3 ve sağlık giderlerinde ise yüzde 15,54 oranında artış kaydedildi.

-"Ocak zammı enflasyonla eridi"-

Araştırmayı değerlendiren Türkiye Kamu-Sen Genel Başkanı İsmail Koncuk, memura Ocak ayında yapılan yüzde 3'lük zammın enflasyon karşısında bir ayda
eridiğini ileri sürdü.

Koncuk, şunları kaydetti:

"Memur maaşlarında Ocak ayında altı ay için yüzde 3 zam yapılmasına rağmen kamu görevlilerine ve emeklilere verilen maaş artışının tamamı daha birinci ayda eridi.

Gecen ay hastane ve ilaç masraflarına yüzde 15,5, gıdaya, yüzde 3,3 zam geldi. 2013 yılının altı aylık dönemi için öngörülen maaş zammı daha ilk ayda hükmünü yitirdi. Dolayısıyla önümüzde memurun geçireceği çok zor bir yıl bulunuyor. Gıdadaki, sağlıktaki, benzin ve doğalgazdaki zamlar dikkate alındığında bu politikalarla ve maaş artışlarıyla 2013 memurlar ve emekliler içi kayıp yıl olacak."