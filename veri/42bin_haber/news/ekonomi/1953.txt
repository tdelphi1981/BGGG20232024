Türkiye 'altın ligi'nde ilk 10'a giriyor
 
 Merkez Bankası'nın altın dahil toplam döviz rezervleri 10 yıllık dönemde yüzde 337 oranında artarak 123 milyar 344 milyon dolarla tarihi zirvesine ulaştı. 
 Merkez Bankası verilerinden derlenen bilgilere göre, 3 Ocak 2003 tarihinde 28 milyar 285 milyon dolar düzeyinde olan altın dahil toplam döviz rezervleri 25 Ocak 2013 tarihi itibariyle 10 yılda yüzde 337 oranında arttı. Altın dahil döviz rezervleri 123 milyar 344 milyon dolar oldu. 
 Bankanın altın rezervleri ise 3 Ocak 2003 tarihinde 1 milyar 279 milyon dolar iken, 25 Ocak 2013 tarihi itibari ile 19 milyar 793 milyon dolar seviyesine yükseldi. 10 yıllık dönemde altın rezervleri yüzde 1.447 oranında artarak, 15,5 katına ulaştı. 
 Son 5 yılda altın rezervindeki artış ise dikkat çekti. 2008 yılında bir önceki yıla göre yüzde 18,3 oranında artan altın rezervleri, 2009 yılında 2008'e göre yüzde 13,9, 2010 yılında 2009'a göre yüzde 41,2, 2011 yılında bir önceki yıla göre yüzde 87,8 ve 2012 yılında da 2011'e göre yüzde 101,9 oranında artış gösterdi. 
 Altın rezervleri, Merkez Bankası Para Politikası Kurulunun (PPK) 20 Ekim 2011 tarihli toplantısında belirlenen ve kamuoyuna 24 Ekim 2011'de duyurulan plan doğrultusunda, altın rezervlerinin güçlendirilmesi ve bankalara likidite yönetimlerinde daha fazla esneklik sağlamak amacıyla, Türk Lirası yükümlülükler için tesis edilmesi gereken zorunlu karşılıkların yüzde 10'una kadar olan kısmının da ''standart altın'' cinsinden tutulabilmesine imkan sağlanacağının bildirilmesiyle artış trendine girdi. 
 Merkez Bankasının 16 Ağustos 2012 tarihli PPK kararıyla ilk kez rezerv opsiyon katsayısı (ROK) mekanizmasını uygulamaya başlamasıyla altın rezervlerindeki yukarı yönlü hareket devam etti. 
 Brüt döviz rezervleri ise 3 Ocak 2003 tarihinde 27 milyar dolar mertebesinde iken, 25 Ocak 2013 tarihi itibari ile 10 yıllık dönemde yüzde 283,4 oranında artarak 103 milyar 551 milyon dolara yükseldi. 
 Altın dahil toplam döviz rezervleri 3 Ağustos 2012 tarihinde ilk defa 100 milyar doların üzerine çıkarak, 103,1 milyar dolara yükselmişti. 
 'TÜRKİYE 10'UNCU ÜLKE OLMAK ÜZERE' 
 Konuya ilişkin değerlendirmede bulunan Odeabank Ekonomik Araştırma Müdürü İnanç Sözer de, ''Hesaplamalarımıza göre Merkez Bankası'nın TL cinsi zorunlu karşılıkların altın cinsinden tesisine ilişkin rezerv opsiyonu katsayısındaki son artışla birlikte, 1 Mart tarihi itibariyle Türkiye, dünya genelinde en fazla altın rezervine sahip 13'üncü ülke konumundan ilk 10'a girmiş olacak'' dedi. 
 Türkiye'de altın rezervlerinin yanı sıra döviz rezervlerinin de hızlı artmaya devam ettiğine dikkati çeken Sözer, ''2012 yılında bir önceki yıla göre, dünyada en fazla altın rezervine sahip ilk 15 ülke içinde yer alan ülkelerden sadece Türkiye ve Rusya 2012'de rezervlerini artırdı'' ifadelerini kullandı. 
 Sadece altın rezervlerinin değil, döviz rezervlerinin de 2012'de rezerv opsiyon mekanizması (ROM) sayesinde hızla arttığını vurgulayan Sözer, ''2012 yılında yüzde 30 artarak 101,7 milyar dolara ulaşan döviz rezervleri, yılın ilk ayında da artmaya devam ederek 25 Ocak itibarıyla 103,6 milyar dolara ulaştı'' diye konuştu.