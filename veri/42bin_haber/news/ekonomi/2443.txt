Dünyanın en değerli markası
Uluslararası marka değerlendirme kuruluşu Brand Finance'in yaptığı marka araştırması sonucunda dünyanın en değerli 500 markası belirlendi. Apple, geçen yıl olduğu gibi bu yıl da 87.5 milyar dolarlık marka değeriyle ilk sırada yer aldı. Apple'ı, Samsung ve Google takip etti.
Uluslararası marka değerlendirme kuruluşu Brand Finance tarafından hazırlanan 'Dünyanın En Değerli 500 Markası Global 500 2013' çalışması sonuçlandı. Geçen yıl da dünyanın en değerli markası olan Apple, bu yıl marka değerini yaklaşık 17 milyar dolar artırarak, listede yine ilk sırada yer aldı. Geçen yıl 70,6 milyar dolarlık marka değerine sahip olan ve bu değeri 2013'te 87,3 milyar dolara yükselten Apple, böylece iki yıl üst üste dünyanın en değerli markası olma başarısını gösterdi.
Geçen yılki listede 38 milyar dolarlık marka değeriyle 6. sırada yer alan Güney Koreli Samsung, bu yıl önemli bir yükseliş göstererek 59 milyar dolara yakın marka değeri ile ikinci sırayı aldı. Samsung'u ise geçen yılın ikincisi Google takip etti. Geçen yıl 47,5 milyar dolarlık marka değerine sahip olan Google, bu yıl değerini yaklaşık 5 milyar dolar artırsa da listede yine de bir basamak düşmekten kurtulamadı. Araştırmanın sonuçlarına göre, ülkeler sıralamasında ABD açık ara önde. ABD, 184 marka ile Global 500 listesine en çok markayla giren ülke olurken, ABD'yi 49 markayla Japonya ve 33 markayla Almanya takip etti.

2 milyar dolar sınırı aşamadık

Araştırmaya ilişkin değerlendirmelerde bulunan Brand Finance Türkiye Direktörü Muhterem İlgüner, Türk markalarının, değer olarak 2 milyar dolar sınırını henüz aşmaya başladıklarını belirterek, olumlu gidişatın sürmesi durumunda önümüzdeki yıllarda Türk markalarını da listede görmenin mümkün olacağını söyledi.

Dünyanın en değerli 500 markasından ilk 20'si şöyle:
 
 Sıra Marka İşkolu Ülke Marka Değeri (milyon dolar) 
 1 Apple Teknoloji ABD 87.304
 2 Samsung Muhtelif G. KORE 58.771
 3 Google Teknoloji ABD 52.132
 4 Microsoft Teknoloji ABD 45.535
 5 Walmart Perakende ABD 42.303
 6 IBM Teknoloji ABD 37.721
 7 General Electric Muhtelif ABD 37.161
 8 Amazon Teknoloji ABD 36.788
 9 Coca Cola İçecek ABD 34.205
 10 Verizon Telekomünikasyon ABD 30.729
 11 AT&T Telekomünikasyon ABD 30.406
 12 Shell Petrol HOLLANDA 29.752
 13 Vodafone Telekomünikasyon İNGİLTERE 27.009
 14 Wells Fargo Banka ABD 26.044
 15 Toyota Otomobil JAPONYA 25.979
 16 NTT Telekomünikasyon JAPONYA 25.602
 17 Volkswagen Otomobil ALMANYA 23.666
 18 Home Depot Perakende ABD 23.423
 19 Chase Banka ABD 23.408
 20 China Mobile Telekomünikasyon HONG KONG 23.296