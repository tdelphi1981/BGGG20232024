Türkiye, Suudi Arabistan'a canlı hayvan satacak
Gıda, Tarım ve Hayvancılık Bakanlığı, Suudi Arabistan'a 5 milyon küçükbaş, 1 milyon da büyükbaş olmak üzere toplam 6 milyon canlı hayvan ihraç edileceğini bildirdi.
Bakanlıktan yapılan yazılı açıklamaya göre, Türkiye, Suudi Arabistan'a 5 milyon küçükbaş, 1 milyon da büyükbaş olmak üzere toplam 6 milyon canlı hayvan ihraç etmeye hazırlanıyor. 
Suudi Arabistan Tarım Bakanı Fahad Bin Abdulrahman Bin Süleyman Belgünaim ile Gıda, Tarım ve Hayvancılık Bakanı Mehdi Eker'in İstanbul'da yaptığı görüşme sonrası Türkiye'ye gelen Suudi heyet, Ankara, Konya, Gaziantep, Mersin, Adana, Hatay-İskenderun ve İzmir'deki yetiştirme çiftliklerinde incelemelerde bulundu. 
Açıklamaya göre, Suudi Arabistan'dan Türkiye'ye gelen 4 kişilik heyet, Bakanlık yetkilileriyle Ankara'da bulunan Veteriner Kontrol Araştırma ve Şap enstitülerini gezdi.  
Heyet, Gıda, Tarım ve Hayvancılık Bakanlığı yetkililerinden Türkiye'de hayvan sağlığı ve hayvan hastalıkları ile mücadele ve korunma yöntemleri hakkında bilgi aldı. Türkiye'deki laboratuvarları da gezen Suudi Arabistan Tarım Bakanlığı heyeti, Türkiye'nin tarım alanındaki deneyimlerinden yararlanmak istediklerini belirterek, gezdikleri tesislere tam not verdi. 
Hayvan sayısı 10 yılda yüzde 27 arttı

Hayvancılığı stratejik öneme sahip sektör olarak gören Türkiye, hayvancılığa son 10 yılda yapılan yatırımların meyvesini toplamaya başladı. 
10 yıl önce Türkiye'de 9 milyon 924 bin olan büyükbaş hayvan sayısı, yüzde 26'lık artışla 12 milyon 500 bine yükseldi. Öte yandan küçükbaş hayvan sayısı 32 milyon 310 bine ulaştı. Bu yükselişe bağlı olarak Türkiye'nin toplam et üretimi de yüzde 85'lik bir artışla 420 bin tondan 777 bin tona çıktı. 
Hayvancılığın tarımsal desteklemelerdeki payını yüzde 4'ten yüzde 26'ya çıkaran Bakanlık, 2011 yılında hayvancılığa 1,72 milyar lira destekleme ödemesi yaptı. Yine yapılan ıslah çalışmalarıyla hayvancılıkta verimlilik 2002 yılına göre sütte yüzde 69, ette ise yüzde 37 oranında arttı.