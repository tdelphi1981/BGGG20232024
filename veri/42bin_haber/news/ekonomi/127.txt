New York'ta petrol karneye bağlandı
Sandy kasırgasının ardından yakıt sıkıntısı yaşanan New York ve Long Island bölgelerinde petrol karneye bağlandı. Karneler araçların plakasına göre düzenlenecek.
New York Belediye Başkanı Michael Bloomberg, kentteki benzin istasyonlarının sadece dörtte birinin açık olduğunu söyledi. Bugün başlayacak uygulamaya göre plaka numaraları çift rakamla biten araçlar çift rakamlı günlerde, tek rakamla bitenler ise tek rakamlı günlerde yakıt satın alabilecek. Taksi, otobüs gibi ticari araçlar, acil durum araçları ve doktor plakası olan araçlar bu uygulamadan muaf tutulacak. Uygulamanın düzgün işlemesi için benzin istasyonlarında bir polis memuru bulundurulacak.     
Geçen hafta etkisini gösteren kasırga, birçok benzin istasyonunda ciddi hasar meydana getirdi. Kıtlık nedeniyle panikleyen tüketicilerin açık kalan az sayıda istasyona yönelmesiyle uzun kuyruklar oluştu. Bloomberg, bu sorunları birkaç gün içinde çözmeyi umduklarını söyledi.        
Kasırgadan en çok etkilenen bölgelerden New Jerseyde de petrol geçtiğimiz Cumartesiden beri karneyle veriliyor. New Jersey Belediye Başkanı Chris Christie, karneli satış uygulamasının uzun kuyruk sıralarını azalttığını belirtti. Christie, uygulamanın devam edip etmeyeceğine ise hafta sonunda karar verileceğini söyledi.    
Öte yandan bazı benzin istasyonlarının kıtlıktan faydalanarak fiyatları arttırması ve sahtekarlık yapıldığı iddiaları üzerine soruşturma açıldı Brooklyn bölge savcısı Charkes Hynes, konuyla ilgili bir jüri heyetinin görevlendirildiğini açıkladı.   
Kasırganın yarattığı hasarın maliyeti henüz net olarak hesaplanamazken New York eyalet valisi Andrew Cuomo, bölgede oluşan tahmini zararın yaklaşık 50 milyar olduğunu söyledi.