Küresel piyasaların gözü G20 toplantısında
Küresel piyasalar bugün Moskova'da başlayacak G20 toplantısına ve buradan gelecek haber ve açıklamalara odaklanacak. Yurt içinde ise kasım ayı işsizlik ve ocak ayı bütçe dengesi verileri takip edilecek.
Dün genel olarak sınırlı da olsa satıcılı seyreden hisse senedi piyasalarında Japonya ve Avrupa'dan gelen GSYH verilerinin ekonomide daralmanın devam ettiğine işaret etmesiyle satışlar etkisini artırdı. 
ABD'de Dow Jones endeksi açıklanan haftalık işsizlik başvuruları verisinin beklentilerden iyi gelmesine rağmen günü yüzde 0,07 oranında değer kaybıyla 13.973 puandan tamamlarken, Avrupa ve Japonya tarafında ise GSYH verilerinin olumsuz etkisi daha güçlü hissedildi. Almanya'da DAX endeksi günü yüzde 1,05 oranında değer kaybıyla 7.631 puandan tamamlarken İngiltere'de FTSE 100 endeksi yüzde 0,50, Fransa'da CAC 40 endeksi yüzde 0,78 oranında düşüş kaydetti. 
Japonya'da Nikkei 225 endeksi de dün açıklanan GSYH verisinin ardından yenin diğer para birimleri karşısında değer kazanmasının etkisiyle yüzde 1,18 oranında gerileyerek günü 11.174 puandan tamamladı. 
Yurt içinde ise şirketlerin 4. çeyrek karlarının beklentilerin üzerinde gelmesine rağmen hisse senedi piyasalarına hakim olan düşüş trendinin etkisini devam ettirdiği görüldü. İMKB 100 endeksi 2. seansta 77.000 seviyesinin altından gelen tepki yükselişine rağmen günü yüzde 0,47 oranında değer kaybıyla 77.580 puandan tamamladı. 
Bugün yurt içinde kasım ayı işsizlik ile ocak ayı bütçe dengesi verilerinin takip edileceğini belirten analistler, endeksin teknik olarak 77.000 - 77.300 üzerinde kalması durumunda negatif havanın hafifleyebileceğini kaydediyor.

Piyasaların bugün takip edeceği veriler şöyle:

10.00 Türkiye, TUİK kasım ayı işsizlik verileri
11.00 Türkiye, ocak ayı bütçe dengesi
11.30 İngiltere, ocak ayı perakende satışlar
12.00 Euro bölgesi, aralık ayı dış ticaret dengesi
12.00 İtalya, aralık ayı cari işlemler dengesi
14.00 Türkiye, TCMB şubat ayı beklenti anketi
15.30 ABD, New York Fed şubat ayı imalat endeksi
16.15 ABD, ocak ayı sanayi üretimi
16.55 ABD, şubat ayı Michigan güven endeksi