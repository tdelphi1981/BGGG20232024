Türkiye'deki uluslararası sermayeli şirketler 30 bini aştı
Türkiye'de 2012 yılı sonu itibariyle uluslararası sermayeli şirket sayısı 32 bin 604'e ulaştı.
Ekonomi Bakanlığı verilerinden yapılan derlemeye göre, Türkiye'de 2012 yılı Aralık ayı sonu itibariyle 27 bin 110 adet uluslararası sermayeli şirket ve şube bulunuyor, 5 bin 494 adet uluslararası sermayeli şirket de yerli sermayeli şirkete iştirak ediyor. Türkiye'de toplamda 32 bin 604 adet uluslararası sermayeli şirket faaliyet gösteriyor.  
Bu şirketlerin yüzde 32'si rakamsal olarak da 10 bin 539'u toptan ve perakende ticaret üzerine çalışıyor. Bu sektörü yüzde 16'lık oranla gayrimenkul kiralama ve iş faaliyetleri sektörü izliyor. Uluslararası sermayeli şirketlerin 5 bin 263'ü gayrimenkul kiralama ve iş faaliyetleri üzerine çalışma yürütüyor. 
Uluslararası sermayeli şirketlerin rağbet gösterdiği bir diğer sektör de imalat sektörü. Yabancı sermayeli şirketlerin 4 bin 980'i imalat sanayinde faaliyet gösteriyor. 
İmalat sanayinde faaliyet gösteren uluslararası sermayeli şirketlerde 553 şirket ile kimyasal madde ve ürünleri imalatı birinci sırada yer alırken, bunu 520 şirket ile gıda ürünleri, içecek ve tütün imalatı, 483 şirket ile tekstil ürünleri imalatı, 416 şirket ile makine ve teçhizat imalatı, 258 şirket ile motorlu kara taşıtı römork, yarı römork imalatı ve 2 bin 750 şirket ile diğer imalat izliyor. 
Uluslararası sermayeli şirketlerin 3 bin 20'si inşaat, 3 bini ulaştırma, haberleşme ve depolama hizmeti, bin 868'i oteller ve lokantalar, 781'i elektrik gaz ve su, 645'i madencilik ve taş ocaklığı, 507'si tarım, avcılık, ormancılık ve balıkçılık, 336'sı mali aracı kuruluşların faaliyeti, bin 665'i de diğer toplumsal sosyal ve kişisel hizmet sektörlerinde faaliyet gösteriyor.

Her iki şirketten biri AB ülkeleri odaklı

Türkiye'deki uluslararası sermayeli şirketlerin ülke gruplarına göre dağılımına bakıldığında da AB ülkeleri odaklı girişim sayısı 16 bin 415 (yüzde 50,3) ile birinci sırada yer alıyor. 
AB ülkeleri odaklı uluslararası sermayeli şirketlerin içinde Almanya 5 bin 158 şirket ile ilk sırada bulunurken, bu ülkeyi 2 bin 446 şirket ile İngiltere ve 2 bin 105 şirket ile Hollanda izliyor. 
AB ülkelerinin ardından uluslararası sermayeli şirketlerin ülkelere göre dağılımında 7 bin 460 şirket ile Yakın ve Orta Doğu Ülkeleri ikinci sırayı alıyor.
Yakın ve Orta Doğu ülkeleri içerisinde de İran 2 bin 872 şirket ile ilk sırada yer bulunurken, bu ülkeyi bin 190 şirket ile Azerbaycan, bin 9 şirket ile de Irak takip ediyor.

Yabancı sermayeli şirketlerin illere göre dağılımında İstanbul birinci sırada

Türkiye'deki 32 bin 604 uluslararası sermayeli şirketin illere göre dağılımına bakıldığında, İstanbul 18 bin 968 adet ile zirvede yer alıyor. İstanbul'u, 3 bin 720'yle Antalya, 2 bin 107'yle Ankara, bin 800'le İzmir, bin 447'yle Muğla, 582'yle Bursa, 542'yle Mersin, 514'le Aydın, 367'yle Kocaeli, 242'yle Hatay ve 2 bin 315'le diğer iller izledi.