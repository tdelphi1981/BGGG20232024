Irak'tan Barzani'ye Türkiye reddi
Irak Petrol Bakanı Abdul Kareem Luaibi, Türkiye'nin Kuzey Irak'ın ham petrol boru hattının uzatılması konusunda Irak merkezi hükümetinin rızası olmadan onay vermeyeceğini resmen açıkladığını söyledi.
Irak devlet televizyonuna açıklama yapan Irak Petrol Bakanı Abdul Kareem Luaibi, "Türkiye, Kürdistan'ın petrol ve doğalgaz ihraç etmesine imkan veren boru hattının uzatılmasını (Irak'taki) merkezi hükümetin onayı olmadığı için reddettiğini resmen bildirdi" dedi.

Geçtiğimiz yıl Aralık ayında Enerji ve Tabii Kaynaklar Bakanı Taner Yıldız, Erbil'deki Petrol ve Gaz Konferansı'na katılmak istemiş ancak Bağdat, uçuş izni vermemişti.

Bu olay, Bağdat yönetiminin Iraklı Kürtlerin geçtiğimiz yıl ikincisini düzenlediği uluslararası petrol ve gaz konferansına Ankaranın siyasi destek verme kararına bir tepki olarak yorumlanmıştı.

UÇUŞ İZNİ VERİLMEMİŞTİ 
Enerji ve Tabii Kaynaklar Bakanı Taner Yıldız da, Irak hükümetinin uçağına iniş izni vermemesiyle ilgili, "Ben şuna inanıyorum, mahcubiyetlerini telafi etmek isteyeceklerdir çünkü onlar bizim kardeşlerimiz, ben meslektaşlarımızın da bu konudaki hassasiyetlerini biliyorum" demişti.

BAĞDAT VE KÜRTLER ANLAŞAMIYOR 
Federal yönetime sahip Irak'ta, Kuzey Irak Kürt Bölgesel yönetimi ve Bağdat'taki merkezi hükümet ülkenin petrol zenginliğinin nasıl ihraç edileceği ve paylaşılacağı konusunda anlaşamıyor.