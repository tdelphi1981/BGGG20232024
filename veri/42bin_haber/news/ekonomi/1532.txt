İngilizler satıyor Rus, Özbek ve Kazaklar alıyor
Yabancıların mülk edinmede en fazla ilgi gösterdiği illerden Muğla'da, ülkelerinde yaşanan ekonomik krizden etkilenen İngilizlerin gayrimenkullerini sattığı, son dönemde ise Rus, Özbek ve Kazakların gayrimenkul satın aldıkları bildirildi.
Türkiye Emlak Müşavirleri Federasyonu Genel Başkan Yardımcısı Ziya Ercan, yaptığı açıklamada, bin 124 kilometre kıyı uzunluğuna sahip Muğla'nın yabancıların mülk edinmede en fazla ilgi gösterdiği yerlerden olduğunu söyledi. 
Yabancılara mülk satışında satış yapılan arazilerin o ilin yüz ölçümünün yüzde 10'unu geçemeyeceğini anımsatan Ercan, Muğla'nın Türkiye'de yabancılara en fazla gayrimenkul satışı yapılan iller arasında Antalya'dan sonra ikinci sırada bulunduğunu kaydetti. 
Daha önce 53 ülkenin Türkiye'den gayrimenkul alabildiğine dikkati çeken Ercan, Daha önce satış karşılıklılık ilkesi doğrultusunda yapılıyordu. Ama yeni yasa ile satış yapılabilen ülke sayısı 129'a çıktı. 129 ülke vatandaşları Türkiye'den, Türkler de o ülkelerden gayrimenkul alabiliyor. 52 ülkeye ise özel bir şart getirildi. Ancak o şartlar yerine getirildiği zaman gayrimenkul alabiliyorlar dedi. 
Gayrimenkul alımında özellikle İngilizlerin Muğla'ya ilgisi olduğuna işaret eden Ercan, İngilizlerin Fethiye'nin Ölüdeniz beldesinde mahalle bile kurduğunu dile getirdi. 
Geçtiğimiz yıl özellikle Rusların bölgeye ilgi göstermeye başladığını anlatan Ercan, önümüzdeki yıllarda özellikle Rusların, Özbeklerin ve Kazakların Muğla'ya rağbet göstereceği düşündüklerini kaydetti. 
İNGİLİZLER SATIYOR RUS, ÖZBEK VE KAZAKLAR ALIYOR-FOTO GALERİ

Ülkelerinde ekonomik kriz olanlar gayrimenkullerini satıyor

Özellikle ülkelerinde ekonomik kriz olan yabancıların Türkiye'deki gayrimenkulleri ellerinden çıkarmaya çalıştıklarını vurgulayan Ercan, şunları söyledi: 
Avrupa'daki krizden etkilenenlerin Türkiye'deki gayrimenkullerini satma eğiliminde olduklarını görüyoruz. Ülkelerindekileri kaybedince Türkiye'deki gayrimenkullerini satıp orada yeni gayrimenkuller almak istiyorlar. Ancak bu boşluğu dolduran ülkeler bugünlerde çoğaldı. Kanun çıktıktan sonra bilhassa Özbek ve Kazakların Türkiye'de gayrimenkul almak için büyük talepleri var. İngilizlerin ise ellerindeki gayrimenkulleri çıkarmak için talepleri oluyor.

Marmaris'te İngilizler satıyor, Ruslar alıyor

Marmaris Emlakçılar Derneği Başkanı Hasan Ateş ise Mütekabiliyet Yasası kapsamında hazırlanan ülkeler listesinin onaylanması ve Yabancı Uyruklu Gerçek Kişilerin Taşınmaz ve Sınırlı Ayni Hak Edinimi genelgesinin yürürlüğe girmesinin ardından Marmaris gibi turistik bölgelerde yabancılara mülk satışında yeniden hareketlilik başladığını söyledi. 
Marmaris ve Fethiye gibi Güney Ege sahil şeridinde en fazla İngilizlerin taşınmazlarının bulunduğunu bildiren Ateş, Avrupa'da yaşanan ekonomik kriz nedeniyle İngiliz müşteri sayısının azaldığını belirtti. 
İngilizlerin bazılarının Marmaris'teki evlerini satmaya başladığını anlatan Ateş, son yıllarda İngilizlerin yerini Rusların almaya başladığını, Marmaris'teki gayrimenkullerin Arapların da ilgisini çektiğini ifade etti.

Fethiye'de 8 bin civarında yabancıya ait konut bulunuyor

Ölüdeniz Belediye Başkanı Keramettin Yılmaz ise Fethiye ilçesi ve Ölüdeniz beldesinde 2000 yılından itibaren İngilizler başta olmak üzere Alman, Danimarka, Norveç, Rus ve Kazakların gayrimenkul satın aldıklarını söyledi. 
Fethiye ve beldelerinde 8 bin civarında yabancıya ait konut bulunduğuna dikkati çeken Yılmaz, bunların 2 bin 200'ünün Ölüdeniz'de olduğunu bildirdi. 
Bölgede gayrimenkul satın alan yabancıların yüzde 90'ını İngilizlerin oluşturduğunu vurgulayan Yılmaz, şöyle dedi: 
Çünkü İngilizler güneşi seviyor, önce güneşi tercih ediyor. Bu insanlar ülkemizin sahip olduğu doğal güzelliklere hayran kalarak bölgemizi tercih ediyorlar. Bölgeye yerleşenler bir süre sonra Türk misafirperverliği ile tanışıyor ve ölünceye kadar Türkiye'de yaşamaya karar veriyorlar. Ancak son 2 yıldır özellikle İngilizlerin ülkelerinde yaşanan ekonomik kriz nedeniyle ellerindeki gayrimenkulleri satmaya başladıklarını görüyoruz. Şu anda bölgede çok sayıda satılık konut bulunuyor. Bu konutları Türkler başta olmak üzere özellikle Ruslar ve Kazaklar alıyor.