İran'dan elektrik ithal etmek için 3 şirket başvurdu
EPDK'nın 3 şirketi uygun bulunması halinde sonuç TEİAŞ'a iletilecek.
Gent Elektrik Enerjisi Toptan Satış AŞ'nin bu yıl da İran'dan elektrik ithal etmek için başvurması üzerine ilana çıkan Enerji Piyasası Düzenleme Kurumu'na (EPDK) 2 şirket daha müracaat etti. EPDK'nın yapacağı değerlendirme sonucunda 3 şirketin uygun bulunması halinde sonuç Türkiye Elektrik İletim AŞ'ye (TEİAŞ) iletilecek. TEİAŞ, kısıt bedeli üzerinden bir ihale yaparak kazanan şirket ya da şirketleri EPDK'ya bildirecek. 
Som Petrol'e bağlı toptan satış lisansına sahip Gent Elektrik AŞ'nin toptan satış lisansı ile İran'a yönelik bir yıllık ithalat süresinin dolması üzerine EPDK'nın çıktığı ilan kapsamında, 2 şirketin daha İran'dan elektrik ithal etmek istemesiyle farklı bir boyut kazandı. 
Mevzuat gereği, doğal tekel niteliğinde olan elektrik iletim sisteminden ihracat ithalat yapmak isteyen şirketlere başvuru hakkı tanıyan EPDK'ya, böylece son müracaat tarihi olan 29 Ocak'a kadar 3 şirket başvurmuş oldu.

TEİAŞ'ın ihalesi belirleyecek

Başvurular üzerine İran ile elektrik ithalatına yönelik anlaşma yapılıp yapılmadığını dikkate alan EPDK, ayrıca TEİAŞ'ın teknik olarak uygunluk görüşü ile Enerji ve Tabii Kaynaklar ile Dışişleri bakanlıklarının uygunluk değerlendirmesini de alıyor.
EPDK'nın bu değerlendirmeler sonucunda 3 şirketi uygun bulunması halinde konu TEİAŞ'a iletilecek. TEİAŞ bu şirketler arasında kısıt bedeli üzerinden bir ihale yaparak kazanan şirket ya da şirketleri EPDK'ya bildirecek.
İran'dan dönemsel talebe bağlı olarak artıp azalabilen ve maksimum 400 megavat olan elektrik ithalat kapasitesi, yıllık 3,5 milyar kilovatsaatlik elektrik ticareti anlamına geliyor.

-Petrol ve doğalgaz da alıyoruz-

Geçen yıl BOTAŞ kanalıyla yaklaşık 43 milyar metreküp doğalgaz ithalatı yapan Türkiye, bunun yaklaşık yüzde 20'sini İran'dan karşıladı. TÜPRAŞ tarafından petrol ihtiyacının da yaklaşık yüzde 35-40'ını bu ülkeden sağlayan Türkiye, bu ülkeden elektrik de ithal etmeye devam edecek.