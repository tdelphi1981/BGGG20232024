Sucuk, salam ve sosisde bir devrin sonu
Sucuk, salam ve sosis gibi ürünlerde kırmızı ve beyaz et bugünden itibaren karıştırılamayacak.
Gıda, Tarım ve Hayvancılık Bakanlığı'nca etle et ürünlerindeki taklit ve tağşiş olaylarını önlemek amacıyla hazırlanan 'Türk Gıda Kodeksi Et ve Et ürünleri Tebliği'nde ilgili firmalara verilen 3 aylık uyum süresi dün itibariyle doldu.

Buna göre, bundan sonra kanatlı etle kırmızı et karıştırılarak ürün elde edilmeyecek ancak kırmızı etler ve kanatlı etler kendi içinde karıştırılabilecek. Tavuk-hindi eti ya da dana-koyun eti karışımından sosis, salam üretilebilecek.

Daha önceden salam, sosis gibi emülsifiye et ürünlerinde mekanik olarak ayrılmış etlerin (kemiğe yapışmış etin mekanik olarak ayrılması) kullanımına izin verilirken, yeni düzenlemeye göre mekanik olarak ayrılmış etlerin tebliğ kapsamında yer alan ürünlerde kullanımına izin verilmeyecek.

Bundan dolayı 'ısıl işlem görmüş sucuk benzeri ürün' olarak adlandırılan ürünlerin yerine yeni tebliğde 'ısıl işlem görmüş sucuk' tanımı kullanılıyor.

-'5 liraya sucuk devri kapandı'-

Tebliğe göre, fermente ve ısıl işlem görmüş sucuğa, pastırmaya, dönere, köfteye et kaynaklı olmayan proteinler, nişasta ve nişasta içeren maddelerle soya ve soya ürünleri ilave edilemeyecek. Böylece piyasada sıkça karşılaşılan '5 liraya sucuk' satışının da önüne geçilmiş olacak.

Tebliğ kapsamında fermente sucuk, ısıl işlem görmüş sucuk, köfte, döner, kavurma, pastırma gibi et ürünlerine ilişkin ürün tanımları ve ürünlere ait özellikler belirlendi.

Yeni düzenlemeyle ürünlere ilişkin genel etiketleme kurallarına ek olarak özel kurallar da getirildi. Buna göre, ürün isimleri aynı renk ve yazı karakterinde, yazıdaki harf büyüklüğü en az 3 milimetre olacak.

Tebliğe aykırı davrananlar hakkında ise Veteriner Hizmetleri, Bitki Sağlığı, Gıda ve Yem Kanunu'nun ilgili maddelerine göre idari yaptırım uygulanacak.

-Taklit ve tağşiş olayları teşhir edilmişti-

Yeni dönemde gıdadaki taklit ve tağşiş olaylarını teşhir ederek, tüketiciyi bilgilendiren Gıda, Tarım ve Hayvancılık Bakanlığı, 'yüzde 100 dana eti' etiketi bulunduğu halde analizler sonrası bazı sucuk, salam ve sosislerde kanatlı hayvan eti tespit etmişti.

Bu firmaları internet sitesinden kamuoyuna duyuran Bakanlık, tüketiciyi yanıltan buna benzer uygulamalara son vermek amacıyla tebliği hazırladı.