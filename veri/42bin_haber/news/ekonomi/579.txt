Türkiye ve ABD arasında ekonomi yol haritası belirlendi
Türkiye ile ABD arasındaki ticari ve ekonomik ilişkilerin gelişmesine katkı sağlamak amacıyla, TOBB Başkanı M. Rifat Hisarcıklıoğlu ile ABD Ticaret Odası Türkiye, Ortadoğu ve Afrika Sorumlusu Lionel C. Johnson tarafından Mutabakat Zaptı imzalandı.
Başbakan Yardımcısı Ali Babacan'ın şahitliğinde düzenlenen imza törenine, ABD'nin Türkiye Büyükelçisi Francis J. Ricciardone de katıldı.  
TOBB Başkanı M. Rifat Hisarcıklıoğlu imza töreninde yaptığı konuşmada, imzaladıkları mutabakat zaptının, Türkiye-ABD ortaklığının stratejik niteliğini göz önünde tutarak, tüm ekonomik ve ticari alanları kapsadığını söyledi. 
Hisarcıklıoğlu, tesis edecekleri işbirliği ile, Türkiye'de iş yapma imkânlarını tanıtmaya dönük ABD'de bir tanıtım kampanyası yürüteceklerini, ABD'den Türkiye'ye ticaret heyetleri getireceklerini, Türk ve ABD firmalarının katılımıyla, Türkiye'de tedarik konferansı düzenleyeceklerini ve sağlık, siber güvenlik, üçüncü ülkelerdeki projelerin finansmanı, müteahhitlik, gıda sanayi ve nano-teknoloji alanlarında işbirliği imkânlarına ilişkin ekonomik etki analizi çalışmaları gerçekleştireceklerini ifade etti.   
 