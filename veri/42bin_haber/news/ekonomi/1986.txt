Mauritius'tan Türkiye'ye yatırım ve ortaklık çağrısı
Mauritius Dışişleri ve Ticaret Bakanı Arvin Boolell, Türk iş adamlarının Mauritius'a yapacakları yatırımlarla Afrika kıtasının tümüne ortak olabileceklerini ve Türkiye'den ülkelerine yatırım gelmesini beklediklerini söyledi.
Türkiye İş Adamları ve Sanayiciler Konfederasyonu (TUSKON), Mauritius Dışişleri Bakanı Arvin Boolell ve beraberindeki heyeti ağırladı. İki ülkenin yatırım ortamlarının değerlendirildiği toplantıda konuşan Bakan Boolell, ülkeler arasındaki fırsatları değerlendirmek için Türkiye ile ortaklık yapmak konusunda istekli olduklarını söyledi. 
Mauritius'un da Türkiye gibi jeostratejik ve jepolitik olarak iyi konumda bir ülke olduğunu belirten Boolell, Mauritius, Afrika'dan Asya ve Avrupa'ya giden yola komuta ediyor. Türkiye, Maritius'a son derece ikna edici bir göz ve modelle bakıyor. Türkiye kabul edilmesi gereken bir güç ve şimdi de odağını Afrika'ya çevirdi. Çünkü Afrika hem şimdi hem de gelecek için önemli bir kıta dedi. 
Afrika ülkeleri arasında yatırım yapmak için tahmin edilebilirlik, güvenilirlik ve kesinlik açısından Mauritius'un avantajlı olduğunu kaydeden Boolell, Sadece ekonomik endeksindeki konumuyla değil aynı zamanda yatırım dostu özelliğiyle iş yapma kolaylığı var. Birleşmiş Milletler sözleşmesi altında uluslararası tahkim kanunlarını kullanıyoruz. Mauritius'a yaptığınız yatırımlarla Afrika kıtasının tümüne ortak olabilirsiniz. Türkiye'den ülkemize yatırım gelmesini bekliyoruz ifadelerini kullandı.

Mauritius diğer ülkeler için de size fırsat sağlayacak

Mauritius'un Avrupa ile tam ekonomik ortaklık anlaşması imzalamak üzere olduğunu aktaran Boolell, Turizm, ekoturizm, tarım, bilgi ve iletişim teknolojileri, emlak ve yenilenebilir enerji sektörlerinde büyük potansiyel var. Özellikle deniz kaynakları petrol, doğalgaz ve balıkçılık açısından zengin. Bugün Mauritius son derece önemli bir deniz gıda hub'ı olmuştur. Büyük bir fırsat alanımız var. Şimdi Çin ve Ortadoğu pazarlarını araştırıyoruz diye konuştu.
Türk iş adamlarının Mauritius'la işbirliği yaparak Afrika'nın ihtiyaçlarını karşılayabileceklerini dile getiren Boolell, Mesela Afrika'da pek çok hastalık var. Farmatik bir fabrika kurabilirsiniz. Burada sahillerimizin ötesine bakmalıyız. Mauritius diğer ülkeler için de size fırsat sağlayacak. Mauritius kendini tekrar keşfetmek istiyor dedi. 
Boolell, Yarın ekonomik işbirliği konusunda bir çerçeve anlaşma imzalanacağız. Ayrıca eğitim, tarım, kültürel bağlantıları güçlendirmek istiyoruz. Türkiye ile Mauritius, iki etkin ortak olacaktır. Gidip erken hasat yapabiliriz ve ardından da ürünü toplayabiliriz değerlendirmesinde bulundu.
Mauritius'un Doğu ve Güney Afrika Ülkeleri Ortak Pazarı (COMESA) ve Güney Afrika Kalkınma Birliği (SADC) üyesi olduğunu hatırlatan Boolell, Afrika'nın gittikçe tek bir serbest ticaret bölgesi olma çabaları bulunduğunu, ülkelerinin buradaki öneminin artacağını, bu yüzden Mauritius'taki fırsatların değerlendirilmesini dilediğini ifade etti. 
Arvin Boolell, Türkiye ile Mauritius arasındaki ticaret miktarına ilişkin olarak da Türkiye'den ülkelerine 44 milyon dolarlık ihracat yapıldığını, Mauritius'un ise Türkiye'ye 4,5 milyon dolarlık ihracat gerçekleştirdiğini, ticaretin ikili olarak güçlendirilmesine yönelik anlaşmalarla bu miktarların artacağını sözlerine ekledi.