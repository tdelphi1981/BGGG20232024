Üç kuyudan birinde petrol veya gaz bulundu
Türkiye'de bu yıl açılan toplam 57 kuyunun 11'inde petrol, 6'sında ise gaz bulundu.
Enerji ve Tabii Kaynaklar Bakanlığı verilerinden yaptığı derlemeye göre, Türkiye Petrolleri Anonim Ortaklığı (TPAO) Türkiye'de hidrokarbon aramak amacıyla 2012 yılı için 54 adet karada, 2 adet denizde olmak üzere 56 kuyunun sondajını planladı. TPAO 2012 hedeflerini aşarak 57 kuyunun sondajını tamamladı, 7 kuyunun sondajının da halen devam ettiği belirtiliyor. 
Sondajı tamamlanan 57 kuyudan 6'sı gazlı, 11'i petrollü olarak tamamlandı. 9 kuyuda da yakın bir zamanda work over (kuyu tamamlama) çalışmaları yapılarak ekonomik hidrokarbon içerip içermediği ortaya çıkartılacak. 
Güneydoğu Anadolu'da 8 sahada petrol keşfi

2012 yılında bugüne kadar Güneydoğu Anadolu Bölgesi'nde 8 sahada yeni petrol keşfi, Trakya Bölgesi'nde ise 3 sahada gaz keşfi yapıldı.
Mardin'in Nusaybin ilçesi yakınlarında sondajı tamamlanan Güney Dinçer B1 kuyusunda Türkiye'de ilk defa Triyas-Jura yaşlı Bakük Formasyonu'ndan petrol üretilmeye başlandı. 
Batman'ın doğusunda D.Güzeldere-1 kuyusunda petrol keşfi gerçekleştirildi. Batman'ın yaklaşık 40 kilometre kuzeydoğusunda Yemişlik-3 kuyusunda petrol keşfi yapıldı. Diyarbakır yakınlarında Çiksor-3 kuyusunda paleozoik yaşlı Bedinan Formasyonu'ndan petrol keşfi gerçekleştirildi. 
Adıyaman'da B.Güven-1, Dudere-3, K.Sarısöğüt-1 ve Altıntop-2 arama kuyularında petrol keşfi gerçekleştirildi ve bu kuyularda petrol üretilmeye başlandı. Adıyaman Bozhüyük-1 arama kuyusunda yapılan testlerden 27 API graviteli petrol alındı. 
Trakya'da Vakıflar Sahası'nda açılan 2 kuyuda ilk defa Danişmen Formasyonu'ndan gaz üretimi gerçekleştirildi. Lüleburgaz'ın kuzeyinde yer alan Ceylanköy-1 kuyusunda da gaz keşfi yapıldı.

-KKTC'deki arama

26 Nisan 2012 tarihinde sondajına başlanan KKTC'deki Türkyurdu-1 kuyusunda sondaj 4 bin 125 metrede tamamlandı. Bu kuyudan alınan jeolojik bilgiler bundan sonra bu bölgede karada ve denizde açılacak kuyulara ışık tutacak. 
Kars yakınlarında açılan Serhat-1 kuyusunda 3 bin 707 metrede sondaj güçlüklerinden ve kış aylarının yaklaşmasından dolayı kuru kuyu olarak terk edildi. Batman yakınlarındaki Sason-1'de 2 bin 960 metrede ve Antakya yakınlarındaki Şenköy-1 kuyusunda 2 bin 722 metrede sondaja halen devam ediliyor.
Dadaş Formasyonu'nun kaya gazı potansiyelini ortaya çıkarmak için Shell firması ile ortak olarak Diyarbakır'ın Silvan ilçesi yakınlarında Sarıbuğday-1 kuyusunun sondajına bin 963 metrede devam ediliyor. 
Karadeniz'de İğneada açıklarında Istranca-1 kuyusunda yapılan testler sonucunda bin 234-bin 237 metreler arasında çıkarılan gaz test amacıyla yakılmaya başlandı. Istranca-1 kuyusundaki bu gaz keşfi TPAO'nun Karadeniz'in batısındaki açık sulardaki ilk keşfi oldu. Bu bölgenin gaz potansiyelini ortaya çıkarmak için teknik çalışmalar halen devam ediyor. 
Sismik çalışmalar

Keşiflerin yanı sırada karada ve denizlerde planlanan iki ve üç boyutlu sismiklere de bu yıl devam edildi. Bu çerçevede TPAO'ya ait 3 adet sismik ekip Güneydoğu Anadolu Bölgesinde Mayıs ayının başından itibaren sismik programları gerçekleştirirken, bugüne kadar 330 kilometrekare 2 boyutlu, 750 kilometrekare 3 boyutlu sismik gerçekleştirildi. Ayrıca denizde 539 kilometre site survey gerçekleştirildi. 
Ayrıca Türkiye'nin çeşitli bölgelerinde 45 ekip de saha jeolojisi çalışmaları yaptı.