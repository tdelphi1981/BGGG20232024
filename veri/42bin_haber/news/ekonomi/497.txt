İhracatta kasım rekoru
Kasımda ihracat yüzde 20 artarak 12 milyar 771 milyon dolar olarak gerçekleşti. Elde edilen rakam kasım ayları içinde bugüne kadar ulaşılan en yüksek ihracat rakamı olurken son 12 aylık ihracat da 15.5 milyar dolara ulaştı. Böylece yıl sonu için hedeflenen 149.5 milyar dolarlık hedef şimdiden aşıldı.


Türkiye'nin Kasım ayı ihracatı geçen yılın aynı ayına göre yüzde 20 artarak 12 milyar 771 milyon dolar olarak gerçekleşti. Elde edilen rakam kasım ayları içinde bugüne kadar ulaşılan en yüksek ihracat rakamı oldu. TİM Başkanı Mehmet Büyükekşi, Kasım ayı ihracat rakamlarını Sakarya Ticaret ve Sanayi odasında açıkladı. Verilere göre yılın ilk 11 ayında ihracat yüzde 13,6 artışla 139 milyar 49 milyon dolara ulaştı. Son 12 aylık dönemde ihracat yüzde 12,9 artışla 151 milyar 526 milyon dolara ulaştı. Böylece yıl sonu için hedeflenen 149.5 milyar dolarlık hedefi de şimdiden garantilenmiş oldu. TİM Başkanı Mehmet Büyükekşi, ihracattaki toparlanmayı AB'ye bağladı. Büyükekşi "İhracatımız bu ay alternatif pazarlarımızdaki başarının devamı ve kısmi AB toparlanması ile iyi bir ay geçirdi. İhracattaki yukarı trend devam ediyor. Bu trendin Aralık ayında da sürmesini bekliyoruz. İhracatımız yıl sonunda, hedeflenen 150 milyar doların üzerinde olacak. Daha şimdiden son 12 ay itibariyle 151,5 milyar dolardayız" dedi.

Çağlayan: Krizde ezberleri bozduk

İhracat rakamların dağerlendiren Ekonomi Bakanı Zafer Çağlayan, krizde ezber bozduklarını belirterek Orta Vadeli Program'daki (OVP) ihracat hedefini aşarak 12 ayda 151 milyar doların yakalandığını bildirdi. Çağlayan, bu ihracat rakamının Kasım ayları içinde rekor ihracat olduğunu ifade ederek, 'İhracatımızda yaşanan bu performans 2023 yılında 500 milyar dolar ihracat hedefine emin adımlarla ilerlediğimizi göstermektedir' ifadesini kullandı. Türkiye İstatistik Kurumu'nun (TÜİK) dün açıkladığı verilerde 10 aylık ihracatın 126,3 milyar dolar olduğunu belirten Çağlayan, TÜİK'in açıkladığı 10 aylık ihracat ve TİM'in açıkladığı Kasım ayı ihracat rakamları ile birlikte 11 aylık ihracatın yüzde 13,6 artışla, 139 milyar doları aşarak 2011 yılının tamamındaki ihracatı yakaladığına dikkati çekti.
Çağlayan, 2011 Aralık-Ekim dönemi TÜİK ve 2012 yılı Kasım ayı TİM ihracat rakamlarına göre son 12 ayda toplamda 151,5 milyar dolarlık bir ihracat gerçekleştirdiklerinin altını çizerek, şunları kaydetti: 'Krizde ezber bozduk. Bugün OVP hedefinin üzerindeyiz ve yıl sonunda da üzerinde olacağız ve ihracatta yeni bir rekor kıracağız. Kasım ayında AB ülkelerine ihracatımız yüzde 16,7 artarak 5,6 milyar dolar oldu. Bu uzun zamandır görmediğimiz bir artış. 11 aylık dönemde ise yüzde 6,6 oranında azalma var. Gerilemenin yavaşça hız kestiğini görüyoruz. Diğer ülke ve bölgelerdeki performansımız ise oldukça parlak. Afrika'ya artış yine yüzde 30'un üzerinde. 11 aylık dönemde en büyük ihracat pazarımız olan AB ülkelerine ihracatımız yüzde 6,6 azalmasına rağmen, ihracatımızda yaşanan artış proaktif çalışmalarımızın ürünüdür ve bugün meyvelerini topluyoruz. AB'nin içinde bulunduğu ekonomik krizin düzelmesini beklemek yerine yeni pazarlara açılım, hedef ülkeler stratejisi sayesinde ihracatımızı artırmaya devam ediyoruz. Proaktif çalışmalarımız sonunda 2012 yılında bugüne kadar ihracatta 45 ülkeye rekor kırmış durumdayız. Yıl sonunda bu sayı iki katına çıkacak.'
Bakan Çağlayan, Türkiye'nin pazarlarını çeşitlendirerek ihracatını artırdığına dikkati çekerek, büyümesini net ihracatın katkısı ile sürdürdüğünü, yılın ilk yarısında olduğu gibi kalan yarısında da bunun devam edeceğini bildirdi. Önümüzdeki günlerde açıklanacak olan üçüncü çeyrek büyüme performansında net ihracatın katkısının bariz şekilde görüleceğini ifade eden Çağlayan, ihracatta gerçekleştirilen bu performansın hem Türkiye ekonomisini büyüttüğünü, hem de cari açığı azalttığını belirtti. İhracatçı birlikleri kayıt rakamlarına göre Kasım ayında yüzde 20'yi aşan ihracat artışının büyük başarı olduğunu ifade eden Çağlayan, sanayi ürünlerinin tamamında istisnasız artış olduğunu bildirdi.
Türkiye'nin 97 fasılda, 20 binden fazla ürünü, dünyanın dört köşesine satabildiğinin altını çizen Çağlayan, ihraç edilen ürünlerin üçte ikisinde ve ihracat yapılan ülkelerin yarısından fazlasına ihracatın arttığını kaydederek, açıklamasını şöyle tamamladı: '11 aylık dönemde 27 ülkeye 1 milyar doların üzerinde ihracat gerçekleştirdik. Yine bu dönemde 1 milyar doların üzerinde ihracat gerçekleştiren il sayımız 16 oldu. 2012'de ihracatımızda Anadolu illerinin performansı büyük katkı sağladı. Bu da tüm Türkiye'de ihracat seferberliğinin kabul edildiğinin kanıtıdır. İhracatımızda yaşanan bu gelişmeler yıl sonunda orta vadeli program hedefi olan 149,5 milyar dolar ihracat hedefini rahatlıkla aşacağımızı göstermektedir. Cumhuriyet tarihinde bir ilk gerçekleşti ve ihracatımız 150 milyar doları aştı. 150 milyar dolar ihracat 500 milyar dolar ihracat hedefine ulaşmada psikolojik bir eşiktir. Bundan 10 yıl önce, 2002 sonunda ihracatımız 35 milyar dolar civarındaydı. 10 yıl içinde ihracatımızı 4 kat artırdık. 2012 sonunda, 150 milyar dolara gelmiş durumdayız. Bu bir eşik, şimdi 200 milyar dolara, 250 milyar dolara bakacağız. Cumhuriyetimizin kuruluşunun 100'üncü yılı olan 2023'te 500 milyar ihracat hedefini ihracatımızın her yıl artan performansı ile yakalayabileceğiz. Bu hedefe ulaşmayı da daha fazla sanayi üretimi ile, yüksek katma değer ile, tasarım ile, markalı ihracatla gerçekleştireceğiz.'