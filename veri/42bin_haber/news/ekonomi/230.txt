Bakanlık yetkili kuruluşların listesini yayınladı
Oturduğunuz bina depreme dayanıklı mı değil mi, bina ömrünü tamamlamış mı tamamlamamış mı? Bu sorulara yanıt bulamayıp, endişeli olanlardansanız, yanıtı çok kolay. Çevre ve Şehircilik Bakanlığı, 81 ilde riskli bina tespitine yetkili kıldığı kamu kurum ve kuruluşları ile özel sektör firmalarını tek bir haritada vatandaşın bilgisine sundu. İşte siz de binanızın Türkiye genelinde 6.5 milyon olduğu tahmin edilen riskli binalar içinde olup olmadığını, yetkili bu kuruluşlar aracılığıyla öğrenebilirsiniz.
6306 Sayılı Kentsel Dönüşüm Yasası çerçevesinde  Riskli Yapıların Tespiti için yetki verilen kurum ve kuruluş listesine  http://www.csb.gov.tr/gm/altyapi/index.php?Sayfa=iller adresinden ulaşmak mümkün. 
 
NASIL ÇALIŞIYOR? 
  HİÇ BİR BİNA SAĞLAM ÇIKMADI  
İstanbul'da oturan bir vatandaş bu link üzerindeki haritaya ulaşıp, İstanbul ilini tıklıyor. Ardından belediye, kamu kurumları, üniversiteler, meslek odaları, özel kuruluşlar ve firmalar sekmelerinden birini tercih ediyor. Yani riskli bina tespitini isterse yetkili bir üniversiteye, isterse bir meslek odasına isterse de özel bir firmaya yaptırabiliyor. Bu konuda lisansı olan tüm kurum ve kuruluşlar ile firmaları görebiliyor. 
 
Ancak illerin tamamında riskli bina tespiti yapan özel firma ya da üniversite bulunamayabiliyor. Bu durumda o ile en yakın başka bir ilin linki tıklanıp tespit için temasa geçmek mümkün oluyor. Yani yetkilendirilen firma ya da kuruluşların, faaliyet alanı o ille sınırlandırılmıyor. Dolayısıyla Yalova'daki bir vatandaş İstanbul'dan ya da Çankırı'daki vatandaş Ankara'dan lisanslı bir firma ya da kurum kuruluş tercihihde bulunabiliyor. 
 
RİSKLİ BİNA TESPİT ÜCRETİ
 
Riskli bina tespit ücreti ise tamamen serbest piyasa koşullarına bırakılmış bulunuyor. Yetki sahibi kurum ve kuruluşlar ile firmalar bunu kendileri belirliyor. Ancak Çevre ve Şehircilik Bakanlığı, kendi tespit ücretini 500 metrekareye kadar olan binalarda her bir metrekare için 2 lira 25 kuruş olarak ilan etmişti. Böylece 500 metrekare bir binanın risk tespiti için bin 125 lira ödeniyor. 1000 metrekare olanlarda ise bu miktar 2 bin liraya ulaşıyor. Bu durumda 10 daireli bir apartmanda daire başına 200 lira tespit ücreti ödemek gerekiyor. 
 
Çevre ve Şehircilik Bakanlığı'nın henüz 81 ilin tamamında riskli bina tespit olanağı bulunmadığını belirten bakanlık yetkilileri, bu imkanın tüm illerde sağlanması için çalışmaların devam ettiğini belirttiler. Vatandaşın, riskli bina tespit maliyetini düşürmek için farklı yerlerden fiyat alması tavsiyesinde bulundular. Örneğin sadece A firmasına gitmek yerine C firmasına ya da yetkili meslek odası, üniversite veya belediyeye de fiyat sormalarını önerdiler. 
 
RİSKLİ ÇIKARSA NE OLACAK?
 
Binanın riskli çıktığına dair rapor, Çevre ve Şehircilik Bakanlığı ya da Çevre ve Şehircilik il müdürlükleri tarafından inceleniyor. İncelemeler sonucunda bina yeterli deprem performansına sahip değilse ya da ekonomik ömrünü tamamladıysa yıkımına karar veriliyor.