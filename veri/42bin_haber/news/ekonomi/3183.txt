Cari açık ocakta beklentiyi aştı
Merkez Bankası, cari işlemler açığının ocak ayında geçen yılın aynı dönemine göre yüzde 1.7 gerileyerek 5.63 milyar dolar olarak gerçekleştiğini açıkladı. Piyasanın beklentisi açığın 5.4 milyar dolar olması yönündeydi. Ayrıca 2012 yılı cari açığı 48.87 milyar dolardan 46.94 milyar dolara revize edildi. Aralık ayındaki açık ise 4.66 milyar dolar olarak gerçekleşmişti.
Merkez Bankası tarafından bugün açıklanan, 2013 yılı ocak ayına ilişkin ödemeler dengesi verilerine göre, bu yılın ilk ayında cari işlemler açığı, bir önceki yılın aynı ayına göre 99 milyon dolar azalarak 5 milyar 632 milyon dolara geriledi. 
Bu gelişmede dış ticaret açığının 7 milyon dolar azalarak 5 milyar 881 milyon dolara gerilemesi ve hizmetler dengesinden kaynaklanan net gelirlerin 83 milyon dolar artarak 752 milyon dolara ulaşması etkili oldu. 
Hizmetler dengesi kalemi altındaki turizm gelirleri, bir önceki yılın ilk ayına göre 122 milyon dolar tutarında artarak 1 milyar 77 milyon dolara, turizm giderleri de 43 milyon dolar tutarında artarak 282 milyon dolara ulaştı (Revize). 
Yatırım geliri dengesinin altında yer alan doğrudan yatırımlar, portföy yatırımları ve faizlerden oluşan diğer yatırımlarda gerçekleşen toplam net çıkış, bir önceki yılın aynı ayına göre 2 milyon dolar tutarında artarak 559 milyon dolara yükseldi. 
Öte yandan Merkez Bankası 2012 yılı cari işlemler açığını 48,9 milyar dolardan 46,9 milyar dolara gerilediğini bildirdi. Bu dönemde Net Hata Noksan kalemi ise 127 milyon dolar oldu.  