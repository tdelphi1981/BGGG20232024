FED üyelerinin tahvil alım kaygısı sürüyor
ABD Merkez Bankasının (FED) geçen ayki toplantısının tutanaklarına göre, bazı FED üyeleri, bankanın öngörülebilir bir gelecek için borçlanma maliyetlerini düşük tutarak, ABD ekonomisini canlandırma çabalarının taşıdığı risklere dair kaygılar dile getirdi.

FED'in 29-30 Ocak'ta düzenlediği toplantısının bugün yayımlanan tutanakları, bazı FED yetkililerinin, her ay 85 milyar dolarlık Hazine ve tutsat (mortgage) tahvili alımlarından endişe duyduğunu gösterdi. Söz konusu yetkililer toplantıda, alımların devam etmesinin, nihayetinde enflasyonu artırabileceği veya finansal piyasalarda rahatsızlık yaratabileceği gibi kaygılar ifade etti.  
FED'in geçen ayki toplantısında, tahvil alım programına ucu açık şekilde ve aynı boyutta devam edilmesi kararı alınmıştı. Toplantıdan sonra yapılan açıklamada, tahvil alımlarının, istihdam piyasalarında kayda değer ilerleme sağlanana kadar sürdürüleceği belirtilmişti. 
Tutanaklara göre, geçen ayki toplantı, aralık ayındaki toplantıya göre, tahvil alımlarının riskleri konusunda daha kapsamlı ve yoğun bir tartışmaya sahne oldu. Aralık ayındaki toplantının tutanakları da tahvil alımlarının daha ne kadar süre devam edeceği konusunda FED yetkilileri arasında bölünmeler yaşandığını ortaya koymuştu. FED içerisindeki bu tartışma, tahvil alımlarının derecesinin düşürülebileceği ya da bu yıl tamamen sona erdirebileceği yönündeki spekülasyonları artırmış durumda. 
Tutanaklar, geçen ayki toplantıda bazı katılımcıların, FED'in, ekonominin gidişatı veya tahvil alımlarının yararları ve bedellerine dair değerlendirmelerine bağlı olarak, alımların hızında değişiklik yapmaya hazır olması gerektiği düşüncesinde olduğunu gösterdi. FED üyeleri, tartışılan hususlara dair daha derinlemesine bir analizin hazırlanarak, bankanın bundan sonraki toplantılarında sunulması yönünde istekte bulundu. 
Tutanaklara göre ayrıca, FED yetkilileri, ekonominin 2013 yılı başlarında ılımlı ilerleme işaretleri gösterdiği düşüncesini ortaya koyarken, istihdam piyasasında da aşamalı olarak gelişmelerin görülmekte olduğu ve çok düşük faiz oranlarının otomobil ve diğer tüketici ürünlerinin satışlarının canlanmasına katkı sağladığı gözlemlerini aktardı. 
Ancak yetkililer, ekonominin önündeki tehlikelerin sürdüğüne dair uyarıda bulunarak, ekonomik büyümeyi yavaşlatabilecek geniş kapsamlı otomatik harcama kesintileri tehdidi dahil, Washington'daki bütçe tartışmalarının ekonomide yol açabileceği olası aksamalara işaret etti.