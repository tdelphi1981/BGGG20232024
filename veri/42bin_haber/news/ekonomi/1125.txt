Domates el yakıyor
Don tehlikesine karşı seralarda toplanmayan domates, iç piyasaya gönderilmediği için semt pazarlarında kilosu 3 liradan tezgahlardaki yerini aldı 
 Yurtta etkisini sürdüren soğuk hava, seraları da etkiledi. Don tehlikesine karşı seralarda toplanmayan domates, iç piyasaya gönderilmediği için Eskişehir’deki semt pazarlarında kilosu 3 liradan tezgahlardaki yerini aldı. 
 Eskişehir Yaş Sebze Meyve Balıkçılar ve Pazarcılar Esnaf Odası Başkanı Naci Şahin, geçen yıllara göre bu yıl domates fiyatında artış olduğunu bildirdi.  
 Domates fiyatındaki artışın, müstahsilin tedbir amaçlı ürünü seralardan toplamamasının ve ihracatın etkili olduğunu anlatan Şahin, şöyle konuştu: 
 '5 LİRAYA KADAR YÜKSELDİ'
  
 "Son günlerde ısıtma sistemli seralarda kış mevsimi olmasından dolayı bir önlem alınıyor. Geleceği düşünülen ürünler, don tehlikesine karşı toplanmıyor. Bu tedbir, sebze ve meyvenin donmaması ve bolluğu için yapılıyor. Müstahsilin seralarda dona karşı tedbir amaçlı ürün toplamaması, domates fiyatına da yansıdı. Domatesin kilosu 3 liraya kadar yükseldi. Geçen yıllara göre, bu sene domates fiyatında artış söz konusu. Öte yandan, Kütahya’nın Simav ilçesinde jeotermal enerjiyle ısıtılan seralarda yetiştirilen domatesin kilo fiyatı pazar yerlerinde 5 liraya kadar yükseldi."  
 Şahin, sebze fiyatlarında bir hafta boyunca yükseliş olabileceğini açıklayarak, "Şu anda ürünlerde eskisi gibi ciddi bir don tehlikesi yaşanmadı. Müstahsilin, ciddi bir don olayıyla karşı karşıya kalmaması sevindirici. Üretici bugün, ürünü toplamaktan ziyade dondurmamaya çalışıyor. Bunun bir neticesi olarak domates, arz ve talebi karşılayamadığından fiyatında artış var. Ayrıca şu anda taze soğanın fiyatında da yükselme oldu. Sera ürünlerinde, narenciyede ihracat da fiyatları etkileyen bir faktör. Ürünün bol olması, fiyatı aşağıya çeker" dedi. 
 AA