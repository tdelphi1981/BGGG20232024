TİGEM'in 2013 hedefi yüksek verim
Tarım İşletmeleri Genel Müdürlüğü (TİGEM), bu yıl 60 milyon liralık yatırımla tüm mekanizasyonunu yenileyerek, kaliteli alet ve ekipman kullanımından sağlayacağı tasarrufla gelecek yıl üretimde yüksek verim almayı hedefliyor.
Tarım İşletmeleri Genel Müdürü Mehmet Halis Bilden, kurum faaliyetlerine ilişkin bilgi verdi. 
Bu yıl mekanizasyonda yenilemeye gidildiğini anlatan Bilden, bu kapsamda yeni traktörlerin hemen hepsinin işletmelere dağıtıldığını bildirdi. Bilden, sözlerini şöyle sürdürdü: 
Bu yıl 304 tane traktör alacağımızı söylemiştik. Daha önce zaten Türk Traktör'ün kazandığı 172 tane bir filo şeklinde traktör almıştık, tüm işletmelere 2 ay önce dağıtılmıştı. Ayrıca 22 tane 360 beygirin üzerinde traktör aldık. Onlar da geçen hafta işletmelerimize dağıtıldı. Finlandiya'dan ithal ettiğimiz 69 orta güçlü traktörün bir kısmının dağıtımını da yaptık. Böylece tüm traktörlerimizi yenilemiş olacağız. 
Toplam 60 milyon lira mekanizasyon yatırımı yaptıklarını belirten Bilden, Traktörlere 24-25 milyon lira ayırdık. Yeni yılda birkaç kalemde çok ciddi tasarruf sağlamış olacağız dedi. 
Mazotta yılda 7 milyon lira tasarruf elde edeceklerini vurgulayan Bilden, Şoförlerde 4 milyon lira, yedek parça ve atölye ve diğer giderlerde toplam 12-13 milyon lira tasarruf hedefliyoruz. Bunların hepsi maliyetlere yansıyacak. Sadece traktörlerin sağlayacağı tasarruf 27 milyon lira. Yani traktörler 1 yılda kendilerini amorti edecekler diye konuştu. 
Bilden, bölge çiftçilerinin TİGEM teknolojisini örnek aldıklarını belirterek, Bu yıl sonunda mekanizasyonumuzun hepsi sıfırlanmış olacak. Ürün veriminde büyük bir artış bekliyoruz ifadelerini kullandı. 
İlaçlama makineleri ürüne zarar vermiyor

Mekanizasyon yenilemesi kapsamında ihale ettikleri yaklaşık 60 ekim mibzerinin dağıtımına da başladıklarını aktaran Mehmet Halis Bilden, bu kapsamda alınan 21 ilaçlama makinesinin her birinin 200-250 bin avroya mal olduğunu kaydetti. 
İlaçlama makinelerinin iş genişliğinin 30-50 metre arasında olduğunu dile getirerek, bu makineler sayesinde iş başarısının yüzde 647 arttığına dikkati çekti.
Eski ilaçlama sisteminde koordinat belirleme teknolojisinin olmaması nedeniyle belirli bölgelerin fazla ilaçlandığını, bazı bölgelerin ise ilaçsız kaldığını anlatan Bilden, Şimdi bu yeni makinelerde onların hiçbiri yok. Şoför biniyor, ilaçlıyor. Saatte 350-400 dekarlık alanı ilaçlıyor. Yerden 2,5 metre yüksek bu makineler. Örneğin 1,5 metrelik mısırın arasından gidiyor ve ürüne hiç zarar vermeden ilaçlıyor. Bu, dünyanın yeni geliştirdiği, 3-5 yıllık bir teknoloji diye konuştu.
Kuru tarımda 2 yılda bir ürün alan TİGEM'in, sulu tarıma geçtikten sonra yılda 2 ürün yetiştirdiğine işaret eden TİGEM Genel Müdürü Bilden, böylece verimliliğin 4 kat arttığını sözlerine ekledi.