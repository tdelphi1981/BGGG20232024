Mavi Akım Projesine kardeş yolda
Rusya Devlet Başkanı Vladimir Putinin Türkiye ziyaretinde ele alınan konuların ayrıntıları netleşmeye başladı.

 Buna göre iki ülke arasında imzalanan 11 dev işbirliği anlaşmasının yanında, üzerinde çalışılması için de bazı enerji konuları masaya yatırıldı. Masaya yatırılan konuların başında ise Rusya’dan ilave gaz alınması geliyor. Türkiye, önümüzdeki yıllarda ortaya çıkacak gazdaki arz sıkıntısına çözüm bulmak için, Rusya’dan en az 3 milyar metreküplük gaz talebinde bulundu. Rusya talebe olumlu cevap verdi. Ancak söz konusu ilave gazın hangi hattan getirileceği konusunda ise ortak bir karar verilmedi. Bu konuda iki ülkenin enerji uzmanlarının çalışması kararlaştırıldı. Rusya’dan ilave gaz alımının gündeme gelmesi gözlerin Mavi Akım Projesi’ne çevrilmesine yol açtı. Yeni bir güzergah yerine, Rus gazının Karadeniz’in altından Türkiye’ye getirilmesini sağlayan yıllık 16 milyar metreküplük gaz taşıyan Mavi Akım Projesi’nin kapasitesinin artırılması gündeme geldi. Bu çerçevede, ilk etapta kapasitenin artırılması için fizibilite raporu hazırlanacak. Eğer kapasitenin artırılması riskli ve maliyetli bulunursa, Mavi Akım hattına paralel, ikinci bir hattın yapılması için düğmeye basılacak. Rusya da Mavi Akım hattına paralel olarak yapılacak olan hat için yıllardır kulis faaliyetinde bulunuyordu. Bu nedenle Rusya’nın ‘Kardeş Mavi Akım Projesi’ne sıcak baktığı ve hayata geçirmek için yoğun çaba harcadığı bildirildi. Rusya bu hattan sağlanacak gazın bir kısmını da Türkiye üzerinden Avrupa’ya pazarlamayı planlanıyor. 
Soğuk kış için gaz sıkıntı yok 
Enerji Bakanı Taner Yıldız ise Rusya ile yapılan görüşmelerde kış nedeniyle ihtiyaç olması halinde ek gaz alımı için Rusya ile mutabakat sağlandığını açıkladı. Bu talebin 3 milyar metreküp civarında olduğunu doğrulayan Yıldız, bir soru üzerine bu ay için doğalgaza zam olmayacağını yineledi.