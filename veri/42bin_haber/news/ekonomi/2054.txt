İhracatçı kıl-tüy demedi, sattı
İhracatçılar, dünyaya sakızdan eyere, hayvan kılından kaskete, kuş tüyünden insan saçından eşyaya, oyuncaktan bebek bezine, bastondan kırbaca çeşitli mallar sattı.
Türkiye, 2012'de rekor ihracat rakamına ulaşırken, ihracatçılar, dünyaya sakızdan eyere, hayvan kılından kaskete, kuş tüyünden insan saçından eşyaya, oyuncaktan bebek bezine çeşitli mallar sattı. 
152 milyar 561 milyon dolarlık rakamla 2012 yılını rekorla kapatan Türk ihracatçısı, aynı zamanda ihracat pazarını geliştirip sattığı ürünleri çeşitlendirdi.
İhracatta en büyük getiri kıymetli veya yarı kıymetli taşlar, kıymetli metaller, taklit mücevherci eşyası, metal paralarda oldu. Bu kapsamdaki ihracattan 16 milyar 327 milyon 698 bin dolar elde edildi. 
Bir diğer önemli ihracat kalemi motorlu kara taşıtları, traktörler, bisikletler, motosikletler ve diğer kara taşıtları, bunların aksam, parça, aksesuarı oldu. Bu kapsamdaki ihracatın getirisi 15 milyar 150 milyon 505 bin dolar olarak gerçekleşti. 
Kazanlar, makineler, mekanik cihazlar ve aletler, nükleer reaktörler, bunların aksam ve parçaları 12 milyar 14 milyon 824 bin, demir ve çelik 11 milyar 341 milyon 502 bin dolar oldu. 
İhracatçılar, ihracatın lokomotifi bu alanların dışında, irili ufaklı birçok malın bulunduğu 20 başlık altında 6 milyar 271 milyon 226 bin dolar ihracat gerçekleştirdi.
İhracatçılar, dünyaya sakızdan eyere, hayvan kılından kaskete, kuş tüyünden insan saçından eşyaya, oyuncaktan bebek bezine, bastondan kırbaca çeşitli mallar sattı. 
Halılar ve diğer dokumaya elverişli maddelerden yer kaplamaları satışından ihracatçılar 1 milyar 997 milyon 911 bin dolar elde etti.
Kağıt ve karton, kağıt hamurundan, kağıttan veya kartondan eşya ihracatından 1 milyar 33 milyon 661 bin dolar sağlandı. 
Bazı ihracat kalemlerinde 2012 yılında yapılan ihracat tutarları şöyle:
*Lak, sakız, reçine ve diğer bitkisel özsu ve hulasalar: 8 milyon 403 bin dolar.
*Deri-saraciye eşyası, eyer-koşum takımları, seyahat eşyası, el çantaları ve benzeri mahfazalar, hayvan bağırsağından mamul eşya: 410 milyon 488 bin dolar.
*Kürkler ve taklit kürkler, bunların mamulleri: 273 milyon 983 bin dolar.
*Hasırdan, sazdan veya örülmeye elverişli diğer maddelerden mamuller, sepetçi ve hasırcı eşyası: 936 bin dolar.
*Kağıt ve karton, kağıt hamurundan, kağıttan veya kartondan eşya: 1 milyar 33 milyon 661 bin dolar.
*Yapağı ve yün, ince veya kaba hayvan kılı, at kılından iplik ve dokunmuş mensucat: 195 milyon 389 bin dolar.
*Dokumaya elverişli diğer bitkisel lifler, kağıt ipliği ve kağıt ipliğinden: 23 milyon 760 bin dolar.
*Vatka, keçe ve dokunmamış mensucat, özel iplikler, sicim, kordon, ip, halat ve bunlardan mamul eşya: 476 milyon 825 bin.
*Halılar ve diğer dokumaya elverişli maddelerden yer kaplamaları: 1 milyar 997 milyon 911 bin dolar.
*Başlıklar ve aksamı (şapka, kasket, koruyucu başlıklar ve benzeri): 21 milyon 173 bin dolar.
*Şemsiyeler, güneş şemsiyeleri, bastonlar, iskemle bastonlar, kamçılar, kırbaçlar ve bunların aksamı: 7 milyon 249 bin dolar.
*Hazırlanmış ince ve kalın kuş tüyleri ve bunlardan eşya, yapma çiçekler, insan saçından eşya: 1 milyon 619 bin dolar.
*Optik, fotoğraf, sinema, ölçü, kontrol, ayar, tıbbi, cerrahi alet ve cihazlar, bunların aksam, parça ve aksesuarı: 555 milyon 151 bin dolar.
*Saatler ve bunların aksam ve parçaları: 20 milyon 983 bin dolar.
*Müzik aletleri, bunların aksam, parça ve aksesuarı: 9 milyon 411 bin dolar.
*Silahlar ve mühimmat, bunların aksam, parça ve aksesuarı: 336 milyon 677 bin dolar.
*Oyuncaklar, oyun ve spor malzemeleri, bunların aksam, parça ve aksesuarı: 98 milyon 441 bin dolar.
*Çeşitli mamul eşya (hijyenik havlu, bebek bezi, kalem, çakmak, fermuar, fırça ve benzeri): 796 milyon 615 bin dolar.
*Sanat eserleri, koleksiyon eşyası ve antikalar: 2 milyon 38 bin dolar.
*Mantar ve mantardan eşya: 513 bin dolar.