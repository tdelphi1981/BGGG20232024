Seyitömer'de en yüksek teklif Çelikler'in
Elektrik Üretim AŞ'ye (EÜAŞ) ait Seyitömer Termik Santrali ile santral tarafından kullanılan taşınmazların, Seyitömer Linyitleri İşletmesi tarafından kullanılan taşınır ve taşınmazların nihai pazarlık görüşmesinde, en yüksek teklifi 2 milyar 248 milyon dolar ile Çelikler Taahhüt İnşaat ve Sanayi AŞ verdi. Özelleştirme İdaresi Başkanlığı'nda, Özelleştirme İdaresi Başkan Vekili Ahmet Aksu'nun komisyon başkanlığında yapılan nihai pazarlık görüşmesinde ilk olarak kapalı elemesiz teklifler alındı.

Daha sonra her bir turda 2 katılımcı firmanın elendiği elemeli turlara geçildi. 

1. elemeli yazılı turda en düşük teklifi veren Özkar İnşaat Sanayi ve Ticaret AŞ ile Elsan Elektrik Gereçleri Sanayi ve Ticaret AŞ, 2. elemeli yazılı turda en düşük teklifi veren Altek Alarko Elektrik Santralları Tesis İşletme ve Ticaret AŞ ile Bilgin Enerji-Suba Ortak Girişim Grubu (OGG), 3. elemeli yazılı turda da en düşük teklifi veren Doğan Enerji Yatırımları Sanayi ve Ticaret AŞ ile IC İçtaş Enerji Üretim ve Ticaret AŞ-Fernas İnşaat AŞ OGG elendi. 

Kalan 10 firmayla açık artırmaya geçildi.

Açık attırmalı turda ilk elenen D Enerji oldu

Açık artırmada başlangıç tutarı 1 milyar 912 milyon dolar, artırım aralığı ise 2 milyon dolar olarak belirlendi. Açık artırmada sırasıyla; D Enerji Üretim ve Yatırım AŞ, Kolin İnşaat Turizm Sanayi ve Ticaret AŞ, Limak İnşaat Sanayi ve Ticaret AŞ, Park Holding AŞ, Torunlar-Eren Ortak Girişim Grubu, Konya Şeker Sanayi ve Ticaret AŞ-Siyahkalem Mühendislik İnşaat Sanayi ve Ticaret Ltd. Şti. Ortak Girişim Grubu, Ayen Enerji AŞ, Aksa Enerji Üretim AŞ çekildi. 

Diğer katılımcı firmaların çekilmesinin ardından, ihaleye devam eden Çelikler Taahhüt İnşaat ve Sanayi AŞ ile Eti Bakır AŞ karşılıklı fiyat arttırımı yaptı.

Eti Bakır AŞ yetkilileri aldıkları molanın ardından salona gelerek ihaleden çekildiklerini açıkladı. Böylece ihalede en yüksek teklifi 2 milyar 248 milyon dolar ile Çelikler Taahhüt İnşaat ve Sanayi AŞ vermiş oldu.