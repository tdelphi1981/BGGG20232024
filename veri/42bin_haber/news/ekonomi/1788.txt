Eximbankta X tartışması
Bir vatandaş Eximbankta niye X harfi var diye TBMMye şikayet etti. TBMMnin açıklama istediği Türk Dil Kurumu Eximbank kelimesi kurallara uymuyor derken, Başbakan Yardımcılığı mevzuata uygun olduğunu savundu.

EXİMBANK’IN Türk alfabesinde olmayan X harfli ismi TBMM gündemine taşındı. G.S. adlı vatandaşın başvurusu üzerine TBMM, ilgili kurumlardan açıklama istedi. TBMM, hem Türk Dil Kurumu’na hem de Eximbank’ın bağlı bulunduğu Başbakan Yardımcılığı’na yazı yazarak açıklama istedi. Türk Dil Kurumu TBMM’ye gönderdiği yazıda, Türkçe’nin 29 harfini hatırlatarak, “Bu harflerin içinde ‘q, w, x’ harfleri yer almamaktadır. Dilekçede belirtilen Türkiye İhracat Kredi Bankası Anonim Şirketi’nin Türk Eximbank olan kısaltmasının Türk Dil Kurumu’nun imla ve kısaltma ilkelerine uymadığı belirlenmiştir” ifadelerini kullandı. 
Patenti almak üzereyiz 
Eximbank’ın bağlı bulunduğu Başbakan Yardımcılığı ise TBMM’ye gönderdiği yazıda, bu ismin kullanılmasının hukuki mevzuata engel teşkil etmediğini savundu. Türk Eximbank’ın ana sözleşmesinde ticaret unvanının kısaca ‘Türk Eximbank’ olarak anılacağının belirtildiğini vurgulayan Başbakan Yardımcılığı, “Belirtilen düzenleme karşısında Türk Eximbank ifadesinin Banka’nın işletme adı olarak belirlendiği anlaşılmıştır” değerlendirmesini yaptı. 
Eximbank isminin patentini almak üzere olduklarını kaydeden Başbakan Yardımcılığı, “Türk Eximbank markasının tescili için Türk Patent Enstitüsü nezdinde başvurunun yapılmış olduğu ve tescil işlemlerinin devam ettiği anlaşılmıştır” ifadelerini kullandı. 
İsim değişikliği olumsuz etkiler 
Eximbank’ta yaşanacak bir olumsuz gelişmenin ekonomiyi etkileyeceği vurgusunu yapan Başbakan Yardımcılığı, Türk Eximbank’ın adındaki değişimin tanıtım, marka bilinirliğinin yeniden tesisi, yatırımcı toplantıları ve benzeri alanlarda öngörülen maliyet artışının bilançosunu ciddi ölçüde olumsuz etkileyeceğini ifade etti. Türkiye’nin 2023’te ihracatını 500 milyar dolar olarak hedef aldığını belirten Başbakan Yardımcılığı, Eximbank’ın Türkiye’yi bu hedefe taşıyacak önemli kurumlardan biri olduğunu vurgulayarak, X harfinin değişmesinin, Eximbank’ın bilinirliğini ve güvenirliğini olumsuz etkileyeceğini, yeni marka tesisi ve matbu evrakların değiştirilmesi masraflarının ciddi maliyet oluşturacağı ve kurumu zarara uğratacağını savundu.