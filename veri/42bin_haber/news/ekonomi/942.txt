SGK böbrek hastalarının sesini duydu
Star'ın "Ya böbrek ya emeklilik" haberinden sonra böbrek hastalarının sesini duyan Sosyal Güvenlik Kurumu (SGK), hastaların böbrek nakli olduktan sonra malulen emeklilik haklarının iptal edilmesiyle ilgili kolları sıvadı.
Yapılan çalışmalarla sadece böbrek hastaları değil, kalp, karaciğer, akciğer gibi hayati organ nakli olan tüm hastaların yüzünü güldürecek yeni bir uygulama taslağı oluşturuldu. 

SGK Başkanı Fatih Acar, 2008 yılından itibaren SSK, Bağ-Kur ve Emekli Sandığı'nın birleştirildiğini ve bu tarihten sonra nakil olan tüm hastaların kurum ayırt edilmeksizin nakil tarihinden 1 yıl sonraya kadar malulen emekliliklerinin devam ettiğini ancak 1 yıl sonraki kontrol muayenesinin ardından "çalışabilir" raporu çıktığında emekliliklerinin iptal olduğunu anlatarak, yapılan yeni çalışma uygulamaya geçerse bunun da ortadan kalkacağını söyledi.