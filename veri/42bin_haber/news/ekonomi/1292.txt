Müteahhitler Libya'ya verdikleri teminatların dondurulmasını istiyor
Türkiye Odalar ve Borsalar Birliği (TOBB) Müteahhitlik Hizmetleri Meclisi üyeleri, Libya makamlarına verdikleri teminat mektuplarının, Libya'daki şartlar normale dönünceye kadar dondurulması gerektiğini bildirdi.
TOBB'un düzenlediği VI. Türkiye Sektörel Ekonomi Şurasında sunulan rapora göre, 2011 yılı başlarında Tunus'ta başlayan ve bölgeye yayılan yönetim karşıtı gösterilerin yurt dışı müteahhitlik hizmetlerinin en yoğun olduğu Libya'ya da sıçraması neticesinde Libya'daki Türk müteahhitlik firmaları ciddi sorunlarla karşı karşıya kaldı. 
Libya makamlarına verilmiş olan teminat mektuplarının nakde çevrilme riski ve bu teminat mektupları için bankalara komisyon ödemelerinin devam etmesinin getirdiği maddi yükler firmaları ciddi sıkıntıya sokuyor. 
Raporda, bu sorunların çözümü için en önemli hususun, Türk müteahhitlik firmalarının Libya makamlarına vermiş oldukları teminat mektuplarının, Libya'daki şartlar normale dönünceye kadar dondurulması olduğu belirtildi. 
Müteahhitlik firmalarının Libya'daki zararlarının tazmini ve biriken hakedişlerin tahsiline ilişkin Libya makamları ile yürütülmekte olan mutabakat çalışmalarında, firmaların orta ve uzun vadedeki haklarına zarar verilmemesi istenen raporda, Libya makamlarının yükümlülüklerini ne zaman yerine getireceği hususuna netlik kazandırılması gerektiğinin altı çizildi. 
Libya makamlarına verilmiş olan teminat mektuplarının dondurulmuş olarak kabul edilmesi ve bu çerçevede gelebilecek nakde çevrilme taleplerinin dikkate alınmamasını teminen bir düzenleme yapılması gerektiği kaydedilen raporda, müteahhitlik firmalarını ve bankaların rahatlatacak bir zemin oluşturması ve mevcut risklerin azaltılmasının önemli olduğu ifade edildi. 
Belirsizlik devam ettikçe, firmaların üzerindeki ekonomik yükler artıyor-

Rapora göre, Libya'daki gelişmeler Türk müteahhitlik firmalarının yarım kalan projelerini tamamlamak üzere Libya'ya dönme planlarını bir belirsizliğe sürükledi.
Belirsizlik ortamı devam ettikçe, firmaların üzerindeki ekonomik yüklerin arttığı bildirilen raporda, Libya'da işi devam etmekte olan firmaların karşı karşıya olduğu sorunların en önemlisinin, birikmiş hak ediş alacaklarının tahsili ve uğranılan kayıpların Libya makamları tarafından tazmin edilmesi olduğu belirtildi.

Mutabakat zaptı çalışmaları devam ediyor-

Libya Ekonomi Bakanlığı ile Türkiye Cumhuriyeti Ekonomi Bakanlığı arasında imzalanması planlanan ve esas itibariyle hak ediş alacaklarının ödenmesi sürecine açıklık getirmesi amaçlanan Müteahhitlik ve Müşavirlik Alanında Mutabakat Zaptı taslağı ile ilgili çalışmalar devam ediyor.
Geçen Temmuz ayında Libya, bir mutabakat zaptı önerisini Ekonomi Bakanlığı'na gönderdi. 
Söz konusu öneride, Libya mevzuatı uyarınca onay sürecini tamamlayan hak ediş alacaklarının ödenmeye başlanması hususunun yeniden işe başlama anlaşması imzalanmasıyla bağlantı kurulması öngörülüyor. 
Ekonomi Bakanlığı, taslağın bu hali ile imzalanmasının uygun bulunmadığı hususunu Temmuz 2012'de Libya tarafına iletti.
Libya tarafı ise Mutabakat Zaptı taslağının objektif bir şekilde hazırlanmış olduğunu iddia ederek, Türk tarafınca bir kez daha değerlendirilmesini talep etti.
Libya'da iş yapan müteahhitlik firmaları, görüş ve önerileri çerçevesinde Ekonomi Bakanlığı'na alternatif bir mutabakat metni iletti.