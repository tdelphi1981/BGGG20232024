"Mali uçurum"da kritik dönemece gelindi
Küresel piyasalarda, ABD Başkanı Barack Obama'nın kongre liderlerini toplantıya çağırması çözüm umutlarını artırdı. ABD'de Dow Jones endeksi dün açılışın ardından bir ara 12.964 puana kadar gerilese de iyimserliğin artmasıyla kayıpların çoğunu geri aldı ve günü önceki kapanışa göre yüzde 0,14 oranında kayıpla 13.096 puandan kapattı.

Avrupa hisse senedi piyasalarında ise Noel tatili sonrası pozitif hava gün boyu devam etti ve Almanya'da DAX endeksi günü günü yüzde 0,26, Fransa'da ise CAC 40 endeksi yüzde 0,59 oranında değer kazandı.

İMKB'de ise endeks, tarihinin "en yüksek" rekorlarını geliştirmeye devam etti. İMKB 100 endeksi gün içinde 78.862 puana kadar yükseldikten sonra son 15 dakikada görülen kar satışlarına rağmen günü tarihinin en yüksek kapanışı olan 78.454 puandan kapattı.

Bugüne gelindiğinde ise Asya piyasalarının Japonya'da açıklanan makro ekonomik verilerin beklentilerin altında kalmasına rağmen yeni Başbakan Shinzo Abe'nin büyümeyi destekleyeceği yönündeki iyimserlikle yeni yıl tatili öncesindeki son işlem gününde yüzde 0,70 yükselişle 10.395 puandan kapattı.

Analistler ABD'de "mali uçurum" ile ilgili gelişmelerin piyasaların yönü üzerinde belirleyici olacağını belirterek yurt içinde ise VOB'da Aralık vadeli endeks kontratının son 2 işlem gününe girmesi nedeniyle sert ve marjlı hareketler görülebileceği konusunda yatırımcıları uyarıyor.

İMKB 100 endeksinin 79.000 seviyesinin psikolojik direnç olduğunu ifade eden analistler, olası düşüşlerde 77.500 ve 76.900 desteklerinin takip edileceğini kaydediyor.