"Özel sektör yapmazsa biz yaparız"
Ekonomi Bakanı Zafer Çağlayan, yerli otomobil konusunda, Babayiğit bu sene çıkar inşallah. Çıkar ama ağır kalıyorlar. Özel sektör yaptı yaptı, yapmadı biz yaparız dedi.
Çağlayan, Conrad Otel'de 2012 İhracat Destekleri Analizi-2013 Yılı Hedeflerini açıkladığı basın toplantısı sonrasında soruları yanıtladı.  
"2012 ihracatının altının gölgesi altında kaldığı yönündeki yaklaşıma katılmadığını belirten Çağlayan, şunları söyledi:  
"Daha önce talihsiz bir açıklama yapılmıştı. Denilmişti ki 'İran'da altını ödeme aracı olarak kullanıyoruz'. Bu doğru değil arkadaşlar. Çünkü biz altını Türkiye Cumhuriyeti olarak İran'a satmıyoruz. Altın, devletten devlete yapılan bir satış değil. Altın, ihracatı yapılan 20 binden fazla üründen bir tanesi. Ben altın da satarım, demir de satarım, bakır da satarım, dizi film de satarım. Bunları yapmak zaten bizim görevimiz. Bunu petrol, doğalgaz karşılığında yaptığımız şeklindeki hiçbir ifade kesinlikle doğru değildir. Bu, özel firmalar tarafından, alan ile satan arasındaki bir dengedir. Legal bir şekilde yapılıyor. Biz bu ürünü bizden kim isterse bal gibi satarız. Neden satmayayım? Benim işim bu. Bu ürünün satışından Türkiye, bu sene 5 milyar dolar dış ticaret fazlası vermiş. Geçen sene altın ithalatı yaptık, 5 milyar dolar dış ticaret açığı verdik. O zaman gölge yoktu da, şimdi satınca mı oldu?

Türkiye'nin altını İran'a, BAE'ye sattığını anımsatan Çağlayan, Türkiye'nin geçen sene İsviçre'ye 1 milyar dolar civarında bir altın satışı olduğunu, 6,5 milyar dolar İran'a, 4,2 milyar dolar ise BAE'ye altın satışı olduğunu söyledi. 
Ben satarım arkadaş, AB kendi ülkelerine baksın

Türkiye'ye yaptırım yapmak isteyen ülkelerin kendi firmalarına bakması gerektiğini bildiren Çağlayan, konuşmasına şöyle devam etti:
Bizim İran'a yaptığımız ihracat, İran'ın toplam ithalatının içindeki payı altın dahil yüzde 8-9 civarında. Hadi yüzde 10 olsun. Peki İran'ın yaklaşık 70-75 milyar dolarlık ithalatına hangi ülkelerin firmaları mal satıyor? Bilhassa yaptırım uygulayanlar çıkacak. Herhalde Zambiya, Gana çıkmayacak. Avrupa'ya, Amerika'ya bakın. 
Ben satarım arkadaş. Avrupa Birliği yaptırım kararı almış. Ben AB üyesi değilim arkadaş. Avrupa gitsin kendi ülkelerine baksın. 
Yerli otomobil için babayiğit inşallah bu sene çıkar

Yerli otomobil hakkında da açıklamalarda bulunan Çağlayan, özel sektörü göreve davet etti. Babayiğit bu sene çıkar inşallah diyen Çağlayan, sözlerine şöyle devam etti: 
Çıkar ama ağır kalıyorlar. Burada göbek bağı var. Lisans veren firmalara göbek bağlamış durumdalar. Doğal olarak bu da firmaların yerli otomobil yatırımlarını engelliyor. Acaba olur mu diye bir korku var. Ama korkunun ecele faydası yok. Biz, hiçbir kuruma 'Gel paranı batır' demiyoruz. Ama özel sektör yaptı yaptı, yapmadı biz yaparız. Türkiye otomobilini yapacak arkadaş. Dileriz özel sektör yapsın ama onun olmadığı yerde devlet olarak devreye gireriz. Yerli otomobil için görüştüğüm firmalar var. Onlar planlarını getirecek, taleplerini anlatacak. Biz de neler yapıp edeceğimizi göreceğiz. Bunu eninde sonunda yapacağız. Yaptığımızda bunun tutacağını göreceğiz. Türkiye, 2002'nin Türkiye'si değil. ABD Kongre Raporu, Avrupa Birliği'nin kendi yatırımcılarına telkinleri var, bunlara bakın. Orada bunalımdan kurtulmak Türkiye;den şirketlerle ortak olmaya dayandırılıyor. Yerli otomobil için babayiğit inşallah bu sene çıkar. Bu sene çıkmasın seneye çıkar. Ama biz kamu olarak ilk etapta projede yer alabiliriz." 
 