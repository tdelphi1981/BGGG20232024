İş için girişimde bulunan 'işsiz' yoksulluğu devralan 'kronik yoksul'
SOSYAL Politika Kavramları Sözlüğü hazırlayan Kalkınma Bakanlığı yoksulluğa, mutlak, göreli ve kronik olarak yeni tanımlar getirdi. Bakanlık kronik yoksulluğu Nesilden nesile geçen yoksulluk olarak tanımlarken, işsiz kişiyi İş aramak için girişimde bulunmuş kişi olarak tarif etti.
 
Sosyal kalkınma alanında yaşanan terminoloji karmaşıklığını gidermek için hazırlanan sözlükte ekonomi alanında hayatımıza giren ilginç kavramlara yer verildi. Eşit işe eşit ücret, asgari ücret gibi sosyal hayat ve ekonomiyle ilgili birçok ilginç tanımın yer aldığı sözlükteki bazı başlıklar şöyle:  
BELİRLENEN EN DÜŞÜK ÜCRET 
Asgari ücret: Ücretli çalışanların yaşamını insan onuruna yaraşır biçimde sürdürmesini sağlamak için belirlenen ve ülke genelinde belirlenen en düşük ücrettir. 
Eşit işe eşit ücret: Aynı işyerinde aynı değerde işleri, aynı verimle görenlerin ücretleri arasında bir farklılık bulunmamasıdır.  
İnsana yakışır iş: Adil düzeyde gelir, iş güvenliği ve tüm çalışanlar için eşit fırsatla eşit muamele ortamı sağlayan iştir.  
GİRİŞİMDE BULUNMUŞ İŞSİZ 
İşsiz: Belirli bir referans dönemi içinde istihdamda olmayan, iş aramak için son 3 ayda iş arama kanallarından en az birini kullanmış olan kişidir. Yani herhangi bir girişimde bulunmuş ve iş bulduğu takdirde 15 gün içinde işbaşı yapabilecek durumda olan yetişkindir.  
Toplumsal baskı: Bireyin doğuştan getirdiği özellikleri, ait olduğu kültürün gelenek ve göreneklerine uygun davranışları ve tercihleri gibi kimi özelliklerinden dolayı çevredeki kişilerin baskısını bakış, duruş, tavır ve davranış olarak hissetmesidir.  
Yoksulluk: Gıda, temiz içme suyu, barınma, sağlık ve eğitim gibi temel ihtiyaçların dahi karşılanamamasının karakterize ettiği durumdur.  
BABADAN OĞULA DEVİRLİ  
Mutlak yoksulluk: Yalnızca yaşamaları için gerekli olan asgari düzeydeki barınma, gıda, ve giyim masraflarını karşılayabilecekleri gelir düzeyinde bulunan insanların durumudur.  
Göreli yoksulluk: İçinde yaşanılan toplum tarafından makul olarak nitelendirilen yaşam standartlarının altında yaşayan insanların durumudur.  
Kronik yoksulluk: Bir kişi, hanehalkı ya da topluluğun maruz kaldığı yoksulluğun uzun zaman sürmesi ve nesilden nesile devredilmesi durumudur.