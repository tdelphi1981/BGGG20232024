"Merkez Bankası yerinde kalacak"
Başbakan Yardımcısı Babacan, Merkez Bankası'nın İstanbul'a taşınmasıyla ilgili aldıkları bir karar olmadığını, İMKB'nin de şu anki yerinde devam etmesi gerektiğini kaydetti. Uluslararası Gayrimenkul Fuarı MIPIM için Cannes'da Türk gazetecilerle bir araya gelen Başbakan Yardımcısı Ali Babacan, cari açığın ocak ayında son yıllarda görülen en düşük seviyede gerçekleştiğini, turizm verilerinin yenilenmesiyle birlikte 2-2,5 milyarlık düzeltme geldiğini anlattı.

Babacan, ''Bu yıl içerisinde bizim orta vadeli programımızda öngördüğümüz cari açık rakamının hala gerçekçi olduğunu düşünüyoruz. Geçen sene istisnai bir şekilde iç talep gerilince, dış talebin katkısı artı ama iç talebin de küçük bir eksi katkısı var. Yüzde 2 küsur büyüme göreceğiz geçen yıl için. Rakamı da bu ay sonunda TÜİK açıklayacak. Tam rakamı o zaman öğreneceğiz'' dedi.

2013'te büyümenin yarısının iç talepten, yarısının da dış talepten geleceğinin altını çizen Babacan, iç talepte 2012'ye oranla bir miktar canlanmayla birlikte bunun cari açık üzerinde ufak bir etkisi olabileceğini, 2013'te 2012'ye oranla bir miktar yüksek cari açık olabileceğini, bunun da herkesin beklediği bir gelişme olduğunu söyledi.

Yatırım yapanlara oturma izni

Türkiye'de yatırım yapanlara oturma izni ve vatandaşlık verilmesi konusunda bir soru üzerine Babacan, Türkiye'den ciddi bir rakama ev alan ve yılın 1-2 ayını Türkiye'de geçirmek isteyenlere oturma izni konusunda daha toleranslı olunması gerektiğini, yatırım yapan kişilerin özellikle iş insanı kimliği bulunabileceğini de belirterek, ''Onların Türkiye'ye daha çok gidip gelmesi, daha çok iş getirecektir, ekonomiye katkısı olacaktır. Bununla ilgili çalışma başlattık'' ifadesini kullandı.

Babacan, '''Türkiye Cumhuriyeti vatandaşı olayım, Türk pasaportu taşıyayım' şeklinde çok ciddi ilgi ve alaka var. Çünkü o ay yıldızlı pasaportun çok geniş bir coğrafyada nasıl kapı açtığını görüyoruz. Gelişmiş ülkelerin bu konuyla ilgili uygulamaları var. Önce oturma izni sonra çalışma izni arkasından vatandaşlık oluyor, ancak sırayla... Türkiye Cumhuriyeti vatandaşlığının da kıymetini bilmemiz lazım. Herkese dağıtılacak bir şey değil, dikkatli olmamız lazım'' diye konuştu.

Merkez Bankası ve İMKB yerinde kalacak

Merkez Bankası'nın İstanbul'a, İMKB'nin de Ataşehir'e taşınacağına yönelik tartışmaların hatırlatılması üzerine Ali Babacan, öncelikle İMKB'nin yeni adının Borsa İstanbul olacağını, ilgili kanunun çıkarıldığını, ana sözleşmenin tamamlanarak yürürlüğe girmesi ve SPK'nın onayıyla İMKB'nin, Borsa İstanbul olacağını anımsattı.

Ali Babacan, şöyle konuştu:

''Borsa İstanbul'un şu anki mevcut, yani İMKB'nin yerinde devam etmesi gerektiğini düşünüyoruz. İleride, 5-10 sene sonra ne olur bilemiyorum ama mevcut yer gayet güzel. Ayrıca, Ataşehir'deki finans merkezinde satın alma yapmadılar. Son parseli Merkez Bankası satın aldı. Mevcut arsalarını temettü olarak Hazine'ye devredecekler, Ataşehir'deki arsayı alacaklar, bir bakıma iki arsayı takas etmiş oluyoruz ama şu andaki plan oranın yine Merkez Bankası'nın İstanbul Şubesi olması yönünde... Merkez Bankası'nı İstanbul'a taşımakla ilgili aldığımız bir karar yok. Bugün itibarıyla Merkez Bankası ve Hazine'nin Ankara'da birbirleriyle sık görüşüyor olmasının faydası var.''