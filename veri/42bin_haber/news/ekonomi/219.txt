Tapuda şerh uygulaması başladı
Çevre ve Şehircilik Bakanlığı'nın kentsel dönüşüm kapsamında riskli binaların, alım, satım ve devir işlemleri sırasında tapuda görülebilmesi için getirdiği şerh uygulaması, İstanbul'dan başladı.
Kentsel dönüşümün 5 Ekim'de başlamasından bu yana genellikle kamu binaları olmak üzere çeşitli illerdeki riskli binaların yıkımına başlandı. 
Yıkımların yanı sıra çeşitli illerde Bakanlığın belirlediği lisanslı kuruluşlarca yapılan riskli bina tespitleri hızla devam ederken, şimdiye kadar tapu ve kadastro il müdürlüklerine İstanbul'dan 48, Ankara'da bir binanın riskli olduğu yönünde bildirim yapıldı. 
Can güvenliği performans düzeyi koşullarını sağlayamama, kolon kiriş boyutlarının küçük olması, yığma duvarlarda çatlak ve hasar, beton kalitesinin düşük olması, taşıyıcı sistem yetersizliği gibi nedenlerle riskli bulunan binaların tapusuna şerh konularak, bina risklidir tespiti yapıldı. 
Ankara'nın Bahçelievler semtiyle İstanbul'un Kadıköy, Bakırköy, Üsküdar, Maltepe ve Küçükçekmece'nin de aralarında bulunduğu ilçelerinde yer alan bu yapıların tapudaki alım, satım ve devir işlemlerinde riskli olduğu görülebilecek. 
Diğer illerde de riskli olduğu belirlenerek tapu ve kadastro müdürlüklerine bildirilen binalar, aynı uygulamaya tabi olacak.

Tapuda şerh uygulaması

Türkiye'de 20 yıllık sürede 6,5 milyon binanın yıkılacağı kentsel dönüşüm, riskli alanlar ve bunun haricindeki riskli yapılarda olmak üzere iki koldan yürütülecek. 
Öncelikle can ve mal kaybına yol açma ihtimali yüksek yerler olarak riskli alanlar belirlenecek. Belediyeler ve il özel idareleri, bu alanlara ait taleplerini Çevre ve Şehircilik Bakanlığı'na gönderecek. 
Bakanlık, gerekli incelemeden sonra talepleri Bakanlar Kurulu'na sunacak. Bakanlar Kurulu onayının ardından talepler Resmi Gazete'de yayımlanacak. Tespit edilen riskli alanlardaki yapılar, yapı denetim firmaları, üniversiteler, belediye laboratuvarlarınca incelemeye alınacak.
Riskli alan belirlendikten sonra, üzerindeki yapılar tespit edilecek. Bu yapılarda, mevcut deprem yönetmeliği baz alınarak hızlandırılmış incelemeler yapılacak. 
İnceleme sonuçlarına hak sahipleri 15 gün içinde itiraz edebilecek. İtirazları, 4 öğretim görevlisi ve 3 bakanlık görevlisinin yer alacağı 7 kişilik teknik heyet değerlendirecek. 
İtirazlar değerlendirildikten sonra tespitler kesinleşecek. Tapuda riskli binanın üzerine şerh konularak Bu bina risklidir ifadesine yer verilecek. 
Riskli olduğu kesinleşen yapıların malikleriyle idare anlaşmaya gidecek. Anlaşma sonrasında vatandaşa en az 60 gün süre verilecek. Bu sürede alım, satım, devir işlemlerinde binanın tapuda riskli olduğu görülecek.