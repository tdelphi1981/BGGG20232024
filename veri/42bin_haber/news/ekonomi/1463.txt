Bakan Çelik: Taşeron işçilerin sorunlarını çözeceğiz
Çalışma ve Sosyal Güvenlik Bakanı Faruk Çelik, taşeron işçiler olarak nitelendirilen 'alt işveren' uygulamalarındaki sorunu çözecek düzenlemeyi Meclis'e taşıyacaklarını söyledi. Çelik, "Çözüm için gereken hazırlıklarımızı tamamlanmak üzereyiz. 28 Ocak'ta konuyu Sayın Başbakanımıza sunmayı ve Bakanlar Kurulu'na getirmeyi hedefliyoruz." dedi.
İnegöl Sanayici ve İşadamları Derneği (İNSİAD) tarafından geçtiğimiz günlerde düzenlenen, 'Bir konu bir konuk' programına katılan Bakan Faruk Çelik, program sonunda taşeron işçi temsilcileri ile görüşmüştü. AK Parti Bursa Milletvekili Hüseyin Şahin'in girişimleri ile yapılan görüşmede Bursa'da çeşitli kamu kurumlarında taşeron firmalarda çalışan işçiler, ücretlerin düşüklüğü, sosyal hakların yetersizliği ve iş güvencelerinin bulunmaması konularında çözüm istedi. 

ÇELİK: SORUNU ÇÖZECEĞİZ

İşçi temsilcilerini dinleyen Bakan Çelik, taşeron uygulamalarıyla ilgili yaşanan sorunları büyük ölçüde ortadan kaldıracak bir düzenlemeyi Meclis'in gündemine taşıma hazırlığında olduklarını söyledi. 
Çalışma ve Sosyal Güvenlik Bakanlığı olarak yıllardır el atılmayan birçok konuyu gayretli ve özverili bir çalışma ile çözdüklerini dile getiren Çelik, şöyle konuştu: "Alt işveren uygulamalarında yaşanan sorunları biliyoruz. Milletvekilimiz Hüseyin Şahin'e sunduğunuz rapor bize geldi. Başka kaynaklardan da araştırmalar yaptık. Çözüm için gereken hazırlıklarımızı tamamlanmak üzereyiz. 28 Ocak'ta konuyu Sayın Başbakanımıza sunmayı ve Bakanlar Kurulu'na getirmeyi hedefliyoruz. Ardından da yasal düzenleme için TBMM'ye teklif sunacağız. Sayın Başbakanımız bizden konunun bir an önce çözüme kavuşturulmasını istedi. Bu yönce büyük bir hızla çalışıyoruz."

AK Parti Bursa Milletvekili Hüseyin Şahin, taşeron olarak çalışanların kendisine sorunları anlatmasıyla harekete geçtiklerini belirtti. Sorunları dinleyip rapor hazırladığını ifade eden Şahin, raporu Bakan Faruk Çelik'e ilettiğini ve sonucunda müjdeli haber aldıklarını dile getirdi.