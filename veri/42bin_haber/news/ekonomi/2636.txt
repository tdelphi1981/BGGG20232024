Vergi bilinci çocuklara "oyun"la aşılanıyor
''www.vergibilir.gov.tr'' sitesinde, çocuklara oyun, yarışma, masal ve şarkılarla vergi bilinci oluşturuluyor. Maliye Bakanlığı ve Milli Eğitim Bakanlığı arasında 2007 yılında imzalanan protokolü çerçevesinde hayata geçirilen internet sitesinde, ilköğretim çağındaki çocukların gelişim düzeylerine uygun olarak vergi konusunda bilgilendirilmesi ve konuyla ilgili duyarlılık kazanmaları amaçlanıyor.

İnternet sitesinin hedef kitlesini, öncelikle ilköğretim okullarının 3, 4 ve 5. sınıflarında öğrenim görmekte olan yaklaşık 4 milyon öğrenci oluşturuyor.

"Vergi nedir, kimlervergi öder, vergilere neden ihtiyaç duyulmaktadır, toplanan vergiler nasıl ve nerelerde harcanıyor, vergi toplama ve harcamaları nasıl denetleniyor" gibi soruların cevabı, sitedeki oyunlar, şarkılar, yarışma, hikayelerle çocuklara anlatılıyor.

Gelir İdaresi Başkanlığı internet sayfası üzerinden de ulaşılabilen sitede, ''Vergibilir Şarkıları'' ilköğretim çağındaki çocuklarda aile ve okul sevgisi, temizlik ve beslenme alışkanlılarının geliştirilmesi ve vergi bilincinin yerleştirilmesi amaçlanıyor.

''Keloğlan'ın Kumbarası'', ''Nasrettin Hoca Bindiği Dalı Neden Kesti'' ve ''Fişini Alan Düdüğünü Çalar'' masallarında vergilerin nasıl toplandığı ve vergi gelirleriyle devletin ne tür hizmetler yaptığı ve vergi verilmemesi halinde neler olacağı anlatılıyor.

Bütçenin en önemli gelir kaynağı vergi

Gelir İdaresi Başkan Yardımcısı Şinasi Candan, kamuda devlet hizmetlerinin yapılması açısından en önemli gelir kaynağının vergi olduğunu vurgulayarak, ''Yani bütçenin en önemli gelir kaynağı vergi. Önemli bir kısmı vergiden oluşan bütçe daha istikrarlı ve sağlam bir bütçedir. Toplumun değişik kesimlerinin vergiye olan duyarlılığını arttırmak, vergilin önemi konusunda bilinç oluşturmak için her yıl Şubat ayının son haftasında Vergi Haftası kutlanıyor'' diye konuştu.