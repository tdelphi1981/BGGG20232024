Banka müfettişlerine kötü haber!
Yargıtay 9. Hukuk Dairesi, bankada müfettiş olarak çalışanların kendi mesailerini ayarlayacak konumda olduğundan fazla çalışma alacağı talep edemeyeceğine karar verdi 
 İş sözleşmesini istifa ederek sona erdirdiğini belirten işçi, 2006 yılındaki çalışması karşılığında jestiyon primi, fazla çalışma ve izin alacaklarının ödenmesi istemiyle dava açtı. 
 İstanbul 4. İş Mahkemesi, toplanan kanıtlar ve bilirkişi raporuna dayanarak, davacının 2007 yılında çalıştığı 3 aylık dönem için jestiyon primi alacağı ile yine müfettiş olarak çalıştığı dönemde fazla çalışma yaptığı gerekçesiyle davanın kısmen kabulüne karar verdi. 
 Kararın temyiz edilmesi üzerine dosya, Yargıtay 9. Hukuk Dairesi’ne geldi. Daire, yerel mahkemenin kararını bozdu. Daire’nin bozma gerekçesinde, iş yerinde üst düzey yönetici konumunda çalışan işçinin, görev ve sorumluluklarının gerektirdiği ücretinin ödenmesi durumunda, ayrıca fazla çalışma ücretine hak kazanamayacağı belirtildi. 
 'KENDİ MESAİSİNİ AYARLIYOR'
  
 Kararda, üst düzey yönetici konumundaki işçinin, aynı yerde kendisine görev ve talimat veren bir başka yönetici bulunması durumunda yasal sınırlamaları aşan çalışmalar için fazla çalışma ücreti talep hakkının doğacağı, işveren tarafından fazla çalışma yapması yönünde açık bir talimat verilmemişse fazla çalışma ücreti talep edemeyeceği anlatıldı.  
 Olaya ilişkin bilirkişi raporunda, davacının müfettiş olarak çalıştığı 23 Şubat 2002-1 Ocak 2005 dönemi için haftalık 12 saat üzerinden fazla çalışma alacağı hesaplandığı belirtildi. 
 Davacının müfettiş olarak çalıştığı ve kendi mesaisini ayarlayabilecek konumda olduğuna dikkat çekilen kararda, "Bankada müfettiş olarak çalışanlar kendi mesailerini ayarlayacak konumda olduğundan fazla çalışma alacağı talep edemez. Bu durumda davacının fazla çalışma alacağının reddi gerekirken kabulü isabetsizdir" denildi. 
 AA