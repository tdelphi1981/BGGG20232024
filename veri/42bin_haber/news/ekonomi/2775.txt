GSM operatöründen 1 liralık borca icra uyarısı
KONYA'da kadın kuaförü Ömer Erdoğan, bir GSM operatöründen aldığı telefon hattını 3 ay kullanıp, iddiaya göre borçlarını ödeyerek kapattırdıktan sonra, 1 liralık borcu bulunduğuna dair tebligat aldı. Ancak tebligatı dikkate almadı. Ömer Erdoğan'a, bu kez 1 liralık borcunu ödemediği taktirde, 1 liralık avukat vekalet ücreti, 37 lira 26 kuruş icra masrafı ve ödemediği 1 liranın gecikme faizinin alınacağı icra takibi başlatılacağı tebligatı geldi. Bunun üzerine 1 liralık borcunu ödeyip icralık olmaktan kurtuldu.
42 yaşındaki Ömer Erdoğan, geçen yıl Şubat ayında hastanede tedavi gören oğlunun canı sıkılmaması için internete girebilmesi amacıyla bir GSM operatöründen telefon hattı aldı. Erdoğan, 3 ay sonra iddiaya göre tüm borçlarını ödeyerek hattı kapattırdı. Aradan geçen 3 ayın sonunda, kapattırdığı telefon hattına GSM operatörü tarafından 1 liralık borcu bulunduğuna dair tebligat gönderilen Ömer Erdoğan, ödenecek rakam küçük olduğu için ödeme emrini dikkate almadı.

Ancak GSM operatöründen 2 ay sonra, 1 liralık borcu ödemediği taktirde, 1 liralık avukat vekalet ücreti, 37 lira 26 kuruş icra masrafı ve ödemediği 1 liranın gecikme faizinin alınacağı icra takibi başlatılacağına dair 'yasal takip uyarısı' adı altında tebligat alınca şoke oldu.

1 liralık faturayı ödeyerek icralık olmaktan kurtulan Ömer Erdoğan, 1 liralık borca icra takibi başlatılmak istenmesine de tepki gösterdi. Ömer Erdoğan, şunları söyledi: "1 liralık borç için koskoca GSM şirketi arka arkaya tebligat göndererek tahsil etmeye çalışıyor. Devletimiz bile 3-5 liranın peşine düşmüyor. Bu konuda devlet koşarken, özel şirketler arkasından emekliyor. Reklamlarına geldiği zaman bir çok yatırım yaptıklarını söylüyorlar, ama 1 liralık borcu 38 liralık icra masrafı gönderiyorlar. Bu tebligatı görünce büyük şaşkınlık yaşadım. Gelen tebligat ile 1 liralık faturayı ödedim."