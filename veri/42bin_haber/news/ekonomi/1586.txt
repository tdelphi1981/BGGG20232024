Fındıkta ihracat arttı gelir azaldı
 
 Türkiye, 2011 yılının eylül-aralık döneminde 99 bin 512 tonluk iç fındık ihracatından 777 milyon 542 bin dolar gelir elde etti, 2012’nin aynı döneminde ise ihracat 122 bin tona ulaşmasına rağmen gelir 763 milyon 48 bin dolara düştü. Fındık Tarım Satış Kooperatifleri Birliği (FİSKOBİRLİK) Yönetim Kurulu Başkanı Lütfi Bayraktar, AA muhabirine 2012 yılında bir önceki yıla göre daha fazla fındık ihraç ederek daha az gelir elde ettiklerini söyledi. 
 Türkiye’nin yıllık ortalama 250 bin ton iç fındık ihraç ettiğini aktaran Bayraktar, yabancı ülkelere daha fazla miktarda fındık ihracat etmek istediklerini anlattı.
 "2011 yılı sezonunda 275 bin ton fındık ihraç etmiştik" diyen Bayraktar, "Bu sezon geçtiğimiz yılın ihracat rakamlarını geçeceğiz. Önümüzde uzun bir süre var, ihracatımız da yüksek seviyede ilerliyor. Bu rakamı geçeceğimize inanıyorum. Böyle devam ederse ihracat rakamlarını rahatlıkla geçebiliriz" şeklinde konuştu. 
 
 DAHA FAZLA İHRAC EDİP DAHA AZ KAZANIYORUZ
  
 Bayraktar, özellikle yeni pazarların bulunmasıyla fındık ihracatını artırabileceklerini kaydetti. "Genel olarak Avrupa ülkelerine ihracatımız yüksek oranda" diyen Bayraktar, "Ancak yeni yeni ülkeler bularak bu ihracat rakamlarını artırmamız gerekiyor. Bunun için girişimlerimiz de var. Şu an Çin, Irak ve İran’a da ihracatımız yeni başladı. Bunlar düşük oranda ama sonuçta yeni pazar oluşturuyor ama genel anlamda Avrupa ülkelerine ihracatımız oluyor" ifadelerini kullandı. 
 İhracatın yükselmesine rağmen daha az gelir elde ettiklerine dikkati çeken Bayraktar, "İhracatın bu yıl artmasında rekolteden daha çok fiyatlar etkili oldu. Şu anda fiyatlar çok düştüğü için ihracat rakamımız yüksek. Fiyatlar düşünce tabii böyle arttı ihracatımız. Daha fazla ihraç ediyoruz ama daha az kazanıyoruz" diye konuştu.
  