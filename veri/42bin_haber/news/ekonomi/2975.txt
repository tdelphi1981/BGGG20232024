Tahran'da 'enerji' zirvesi
Ekonomik İşbirliği Teşkilatı (EİT) Enerji ve Petrol Bakanları Toplantısı İran'ın Başkenti Tahran'da başladı.
EİT'e üye 10 ülkeden temsilcinin katıldığı toplantının açılışında Kuran'ı Kerim tilaveti yapıldı, ev sahibi İran'ın milli marşı okundu.

İran Petrol Bakanı Rüstem Kasımi, EİT temsilcilerine hitaben yaptığı konuşmasında, üye ülkeler arasında başta serbest ticaret ve enerji olmak üzere ilişkilerin geliştirilmesinin önemine değindi.

Dünyadaki doğalgaz rezervlerinin dörtte biri ile petrol rezervlerinin sekizde birinin EİT üyelerine ait olduğunu belirten Kasımi, ayrıca dünya elektrik üretiminin yüzde 5'inden fazlasının da bu 10 ülke tarafından gerçekleştirildiğini kaydetti.

Kasımi, mevcut enerji rezervleri ve potansiyellere rağmen EİT üyeleri arasındaki enerji işbirliğinin çok zayıf olduğunu ifade etti.

EİT üyelerinin nüfus ve yüzölçüm olarak da dünyada yüzde 5'lik bir paya sahip olduğunu anlatan Kasımi, bu bölgenin enerji kaynakları açısından zengin sayılabileceğini söyledi.

Kasımi, EİT ülkelerinin enerji alanındaki işbirliğini dış ticaretlerinde ilk sıraya almalarının önemli olduğunu, bu alanda özel sektörün de teşvik edilmesi gerektiğini vurguladı.

İran Petrol Bakanı Kasımi, EİT'e üye ülkelerin işbirliği eksenli ortak bir enerji politikası doğrultusunda hareket etmeleri önerisinde de bulundu.

EİT Genel Sekreteri Şamil Aleskerov da, üye ülkelerin petrol ve doğal gaz alanında yapacakları işbirliğiyle bu alandaki açığı kapatabileceklerini söyledi.

Aleskerov, EİT ülkelerinin enerji kaynakları bakımından zengin olduğunu ve bu kaynakların güvenli bir şekilde dünya pazarlarına sunulduğunu kaydetti.

Toplantının ilk oturumunun ardından katılımcı ülke temsilcileri hatıra fotoğrafı çektirdi.

Türkiye'yi Enerji ve Tabii Kaynaklar Bakan Yardımcısı Murat Mercan'ın temsil ettiği toplantı basına kapalı olarak devam ediyor.

Toplantıya, ev sahibi ülke ve Türkiye'nin yanı sıra Pakistan, Azerbaycan, Türkmenistan, Kazakistan, Kırgızistan, Özbekistan, Tacikistan ve Afganistan'dan temsilciler katılıyor.