Türkiye'nin damızlık koyunları Şanlıurfa'dan
Türkiye'nin en büyük işletmesi konumunda olan Tarım İşletmeleri Genel Müdürlüğü (TİGEM) Ceylanpınar Tarım İşletmesi'nde yetiştirilen elit damızlık koyunlar, her yıl ihaleyle Türkiye'nin farklı şehirlerinden gelen besicilere satılıyor.
Bölgede özellikle Şanlıurfa ve Gaziantep çevresinde rağbet gören ve Arap koyunu olarak da adlandırılan ivesi cinsi koyunlar, işletme müdürlüğünde genellikle damızlık olarak besleniyor. 
Yüksek süt verimi ve etinin lezzetiyle bilinen koyun cinsi, her yıl ihaleyle Türkiye'nin değişik illerinden gelen besicilere satılıyor.
İşletmenin önemli gelir kalemleri arasında yer alan bu türün satışından elde edilen gelir, hayvancılık projelerinde kullanılıyor. 
60 bin civarında koyun bulunuyor

TİGEM Genel Müdürü Mehmet Halis Bilden, yaptığı açıklamada, Ceylanpınar Tarım İşletme Müdürlüğü'ndeki tesislerde 60 bin civarında ivesi cinsi koyun bulunduğunu söyledi. 
CEYLANPINAR TİGEM'DE 60 BİN KOYUN BULUNUYOR 
Burada yetiştirilen hayvanların daha çok damızlık amaçlı kullanıldığını ve besicilere satıldığını aktaran Bilden, şunları kaydetti:
Biz, bu hayvanları üretip sütünü satmak için faaliyette bulunmuyoruz. Ana hedefimiz damızlık üretimi. Her yıl buradan 15 bin civarında elit ve üstün özelliği olan damızlık koyun yetiştirip üreticilere satıyoruz. Dünyada en fazla ivesi koyunu Ceylanpınar Tarım İşletme Müdürlüğü'nün çiftliklerinde bulunuyor.
Bilden, ivesi cinsi koyunların laktasyon döneminde 150-200 kilogram arasında süt verimine de sahip olduğunu kaydetti.