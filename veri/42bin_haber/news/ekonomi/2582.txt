Güney Kıbrıs'ı zengin Ruslar kurtarsın
Almanya ve diğer Euro bölgesi ülkeleri, Güney Kıbrıs'ın finansal kurtarma programının maliyetine, Rum bankalarının ve bunların Rus müşterilerinin de katılmaları koşulunun getirilmesini istiyor.
İflasın eşiğine gelen ve son çare olarak AB'den yardım paketi talebinde bulunan Güney Kıbrıs Rum yönetimi paket için bekleye dursun, AB ülkeleri elini taşın altına koyma konusunda endişeli. Alman medyasında yer alan habere göre Almanya ve diğer Euro bölgesi ülkeleri, Güney Kıbrıs'ın finansal kurtarma programının maliyetine, Rum bankalarının ve bunların Rus müşterilerinin de katılmaları koşulunun getirilmesini istiyor. Güney Kıbrıs Rum Yönetimi'yle süren görüşmelere yakın kaynaklara dayandırılan haberlerde, euro bölgesi ülkelerinin, "Kurtarma paketinin maliyetine, paralarını Güney Kıbrıs'a yığmış olan zenginlerin ve şirketlerin de katılmasını istedikleri" belirtiliyor. Ancak Avrupa Komisyonu bu koşulların yatırımcıları ürküteceğinden kaygılı. Alman iş dünyası yayını Handelsblatt gazetesi Almanya'nın 17.5 milyar Euro'luk programa özel yatırımcıları da dahil etmek istediğini ve bu konudaki 'en radikal' görüşün, Kıbrıs'taki özel bankaların elindeki mevduatın bu amaçla kullanılması olduğunu yazdı. 

Güney Kıbrıs'a yığılan zenginler de katılsın

Handelsblatt gazetesi haberine kaynak göstermedi ancak Başbakan Angela Merkel'in, Rum Yönetimi'ni kurtarma planı için Alman parlamentosunun alt kanadından yeterli destek geleceğinden emin olmadığını belirtti. Merkel'in muhafazakar partisi ve şimdiye kadar Euro'nun istikrarı için gösterilen çabaları desteklemiş olan merkez sol muhalefet de, eylül ayında yapılacak genel seçimlerin atmosferine girmiş durumda. Siyasetçiler, Rum bankalarında kara para aklayan Ruslar'ı kurtarmak için bu hükümete yardım edilmesi fikrinin Alman seçmeninde yaratacağı tepkiden çekiniyorlar. Suddeutsche Zeitung gazetesinin yakın kaynaklara dayandırdığı haberde ise Euro Bölgesi ülkelerinin, kurtarma paketinin maliyetine, paralarını Güney Kıbrıs'a yığmış olan zenginlerin ve şirketlerin de katılmasını istedikleri belirtildi.