Karla mücadeleye 813 bin lira harcadılar
Devlet Hava Meydanları İşletmesi (DHMİ) Genel Müdürü Orhan Birdal, hava ulaşımının aksamaması ve yolcuların mağdur olmaması için 1-15 Ocak tarihleri arasında karla mücadele çalışmalarına 873 bin 412 lira harcama yapıldığını bildirdi.
Birdal, DHMİ Genel Müdürlüğü olarak 1-15 Ocak tarihleri arasında yoğun kar yağışı nedeniyle karla mücadele çalışması başlattıklarını belirterek, söz konusu tarihler arasında kar yağışının etkili olduğu 34 hava limanında 195 personelin, uçuşların aksamaması ve yolcuların mağdur olmaması amacıyla karla mücadele çalışması yaptığını söyledi. 
319 BİN LİTRE YAKIT 
Hava limanlarında kar temizliğinde kullanılan araçların 319 bin 412 litre yakıt harcadıklarını belirten Birdal, ayrıca uçakların yakıtlarının donmaması amacıyla 554 bin litre de-icing sıvı kullanıldığını bildirdi. Güvenli, konforlu, yolcu memnuniyetini esas alan bir hizmet anlayışına sahip olduklarını dile getiren Birdal, Bu çerçevede karla mücadeleye büyük önem veriyoruz. Mevsimsel zorlukları da aşarak, 4 mevsim 24 saat kesintisiz hizmet vermek için yoğun bir çalışma içindeyiz. Kış koşullarına her bakımdan hazırlıklı girdik. 2012 yılı Eylül ayında son teknolojiye sahip 62 aracı karla mücadele filomuza katarak, karla mücadele araç sayımızı 341ye çıkardık. Araç parkı ve yetişmiş elemanlarımızın kesintisiz çabaları sayesinde başarılı bir karla mücadelesi sergiledik dedi. 
195 PERSONEL ÇALIŞTI 
1-15 Ocak tarihleri arasında 34 hava limanında 195 personelle karla mücadele çalışması yaptıklarını vurgulayan Birdal, 15 günde toplam 873 bin 412 lira harcama yapıldığını kaydetti. Bu tarihler arasında kar yağışıyla en fazla mücadele edilen hava limanının İstanbul Atatürk Havalimanı olduğuna dikkati çeken Birdal, Atatürk Havalimanını Ağrı ve Ankara Esenboğa hava limanlarının takip ettiğini söyledi. Birdal, sefer iptallerinin asgariye indirilmesi için çalışmaların aralıksız devam edeceğini belirtti.