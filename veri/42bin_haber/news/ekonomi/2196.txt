Elektrik faturaları yüksek geldi
Elektrik faturalarının yüksek gelmesine kızan bakan, sayaçları toplattırdı.
Bulgaristan'da geçtiğimiz ayki elektrik faturalarının normalden birkaç kat fazla gelmesi halkın büyük tepkisini çekti. Şikayet dilekçeleri üzerine Ekonomi Bakanı Delyan Dobrev duruma el koydu.

Ocak ayında gelen yüksek elektrik faturaları Bulgar vatandaşları çarptı. Ülke genelinde protestolar düzenlenirken ilgili kurumlar da olayla ilgili araştırma başlattı. Şikayetleri değerlendiren Ekonomi Bakanı Delyan Dobrev de bugün bir vatandaşın elektrik sayacının kontrolünde bulundu. Sayacın sökülmesinin ardından kontrol için uzmanlara verileceğini kaydeden bakan, sayaçları merkezden okuyacak bir sistem üzerinde çalışacaklarını da ekledi.

Elektrik dağıtım şirketleri gönderilen faturaların Ocak ayında geç okunması sebebiyle 30 yerine 40 günlük süreyi kapsadığını belirterek, şikayet edilen artışın normal olduğunu savunuyor. Bazı abonelere yanlışlıkla yüksek fatura gönderilme ihtimalinin de olabileceğini kaydeden yetkililer, şikayetleri tek tek inceleyeceklerini vurguluyor.

Yetkili makamların başlattıkları incelemelerin ise son birkaç yılda su, merkezi kalorifer ve doğalgaz faturalarını da kapsayacak şekilde genişletileceği belirtildi.