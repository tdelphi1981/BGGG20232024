Özbekistan, Tacikistan'a gaz satışını durduracak
Özbekistan'ın, 31 Aralık itibarıyla Tacikistan'a yaptığı doğalgaz sevkıyatını durduracağı bildirildi. Tacikistan Enerji ve Sanayi Bakanı Şerali Gul, parlamentoda yaptığı konuşmada, Özbekistan'ın doğalgaz taşımacılığı ve dağıtımı yapan Uztransgaz şirketinin, 31 Aralık itibarıyla Tacikistan'a yaptığı doğalgaz sevkıyatını durduracağını belirtti.

Gul, Özbek Uztransgaz'ın, 2012 yılı için Tacikistan'a satması öngörülen doğalgaz hacmi ve doğalgaz alımıyla ilgili kontrat süresinin sona erdiğini hatırlatarak, bununla ilgili olarak Özbek tarafının kendilerine bir uyarı mektubu gönderdiğini kaydetti.

Tacikistan'a satması öngörülen doğalgaz hacmi ile doğalgaz alımına ilişkin kontrat süresinin sona ermesinden dolayı Özbek resmi mercilerinin, ülkeye verdiği doğalgazı yıl sonu itibarıyla kesmeyi öngördüğünü kaydeden Gul, taraflar arasında yeni doğalgaz alımsatım anlaşmasının imzalanmasının ardından, Özbekistan'ın yeninden Tacikistan'a doğalgaz vermeyi planladığını dile getirdi. 

Tacikistan Başbakanı Akıl Akılov da, Özbek tarafının ülkeye verdiği doğalgazı keseceğiyle ilgili uyarısının ardından, Özbek mevkidaşı Şevket Mirziyayev'e bir mektup göndererek, söz konusu sorunun çözülmesi konusunda yardım istedi.

Ülkede tüketilen doğalgazın yüzde 90'ını komşu Özbekistan'dan satın alan Tacikistan, Özbek tarafı ile 2012 yılı için toplam 200 milyon metreküp Özbek doğalgazı satın alma konusunda anlaşırken, Özbek doğalgazının her bin metreküpü için 300 dolar ödüyor.

Toplam doğal gaz rezervleri 6,25 trilyon metreküp olduğu tahmin edilen Özbekistan'da, yıllık ortalama 60 milyar metreküp doğalgaz üretilirken, önemli bir kısmı ülke içinde tüketiliyor, kalan kısmı ise Rusya başta olmak üzere Çin, Kırgızistan ve Tacikistan'a ihraç ediliyor.