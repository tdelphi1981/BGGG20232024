Ev alacak vatandaşa ağır fatura
Yeni konut satışından alınan KDV sistemini değiştiren Maliye, bu sayede 500 milyon fazladan vergi toplayacak. Türkiye genelinde sokak sokak değer tespiti yapan bakanlık, sistemi 29 büyükşehirdeki lüks ve 1.sınıf konutları kavrayacak şekilde değiştirdi. 8 katlık KDV artışından İstanbul'daki konutların yüzde 20'si; Türkiye genelinde ise yüzde 6 ila 7'si etkilenecek.
Lüks ve 1.sınıf inşaat değerine sahip konutlardan alınan KDV oranını yüzde 1'den yüzde 8'e çıkaran yeni sistem için uzun süredir çalıştıklarını anlatan bürokratlar, hedeflerinin lüks ve birinci sınıf konutlar olduğuna dikkat çektiler. Sokak sokak cadde cadde değer tespiti yapıldığını, sistemin kavrayamadığı bölge pek kalmadığını savundular. İnşaatların değerine göre 5 çeşit sınıflandırma olduğunu anımsatan yetkililer, ilk iki sınıfta olup da bundan etkilenecek konut sayısının Türkiye genelinde yüzde 6 ila 7 olduğunu belirttiler. Bu oranın İstanbul'da bile yüzde 20'yi geçmediğini vurguladılar. 
 
GELİR İÇİN DEĞİL! 
KDV'deki artıştan 500 milyon liraya yakın gelir beklediklerini ifade eden bürokratlar, "Ancak bu düzenleme daha fazla gelir elde etmek için yapılmadı. Beşinci sınıf konutla lüks ve birinci sınıf konuttan alınan vergi aynıydı. Yani büyüklügü 150 metrekarenin altında olduktan sonra; 70 bin liralık konut alan da 1 milyon liralık konut alan da yüzde 1 KDV ödüyordu. Bu da vergi adaletini zedeliyor, vicdanları rahatsız ediyordu. Yeni sistemle konutun yapıldığı arsanın metrekare değeri 500 liranın altında ise yüzde 1 KDV ödeyecek. Ama 500 ila 1000 lira arasında ise yüzde 8 ödeyecek" dediler. 
 
ARTIK EMLAK DEĞERİ BELİRLENİRKEN MALİYE DE OLACAK
 
Maliye'nin konutlardan alınan KDV sistemi, belediyelerin oluşturduğu takdir komisyonlarının belirlediği emsal değerlere dayanıyor. Dolayısıyla uygulamanın ilk yılında bazı değerler, gerçek değerlerin altında kalmış olsa da takdir komisyonlarının bu yıl yeniden toplanarak, 2014'ten itibaren 4 yıl geçerli olacak yeni değerleri belirlemesi gerekecek. İşte bu komisyonlarda artık Maliye'den bir temsilci de olacağından, 2013 yılında bazı bölgelerin emsal değerlerinde ciddi artışlar görülebilecek.