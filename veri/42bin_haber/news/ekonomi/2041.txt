Öğretmenlere tatili dönüşü trenlerde yüzde 50 indirim
Öğretmenler ile eş ve çocukları yarıyıl tatili dönüşünde trenlerde yüzde 50 indirimli seyahat edecek.
TCDD'den alınan bilgiye göre, Ulaştırma, Denizcilik ve Haberleşme Bakanlığı, Milli Eğitim Bakanlığı'nın önerisi üzerine yarıyıl tatili dönüşünde, öğretmenler ile eş ve çocuklarına tren biletlerinde yüzde 50 indirim uygulanmasına yönelik kampanya başlattı.

Kampanya kapsamında, sömestr tatili dönüşü ,öğretmenler ile eş ve çocukları bugünden başlayarak 11 Şubat'a kadar, YHT, Anahat ve Bölgesel trenlerde yüzde 50 indirimli seyahat edecek. Kampanya biletleri söz konusu tarihler arasında 'Kampanya' tarifesi üzerinden tek yön olarak düzenlenecek. Tam bilet taşıma ücreti üzerinden yüzde 50 indirimli olarak satılacak biletlerde, hiçbir şekilde iade ve değişiklik işlemi uygulanmayacak. Kampanya ücretleri, en az taşıma ücretinin altında olamayacak.

Kampanya biletlerinin satışı, tüm TCDD gişeleri, internet, çağrı merkezi, yetkili PTT ve acentelerden yapılacak.