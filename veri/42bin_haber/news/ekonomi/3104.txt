Bankalara ceza yağdı
Aralarında anlaşarak rekabeti engelledikleri için 12 bankaya 1.12 milyar lira ceza verildi.(CNN TÜRK) -- Rekabet Kurulu'nun yürüttüğü soruşturmada, bankaların mevduat faizi, kredi ve kredi kartında rekabeti ihlal ettiğine hükmedildi.

Rekabet Kurulu, Türkiye'nin en büyük bankalarının arasında olduğu toplam 12 bankaya ceza yağdırdı.

Bankaların aralarında anlaşarak mevduat, kredi ve kredi kartı faizlerini işlerine gelecek şekilde belirlediğine hükmeden Rekabet Kurulu, 12 bankaya 1 milyar 120 milyon lira para cezası verdi.

En büyük ceza 213.4 milyon lirayla Garanti Bankası'na kesilirken, Akbank 172.2 milyon lirayla ikinci büyük cezayı aldı.

Yapı Kredi Bankası 149.96 milyon lira, Ziraat Bankası 148.2 milyon, İş Bankası 146.66 milyon, Halkbank 89.7 milyon, Vakıfbank 82.17 milyon, Finansbank 54 milyon, Denizbank 23 milyon, HSBC 14.87 milyon, ING Bank 12 milyon, TEB 10.67 milyon lira ceza ödeyecek.

Ancak bankalar isterlerse Rekabet Kurulu kararına karşı Ankara İdare Mahkemeleri'ne iptal davası açabilecek.