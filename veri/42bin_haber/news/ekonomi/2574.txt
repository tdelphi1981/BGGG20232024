Altın yedi ayın dibinde
Başta ABD olmak üzere küresel ekonomiye yönelik verilerin iyi gelmesi, kriz dönemlerinin güvenli limanı altındaki düşüşün sürmesine neden oluyor.
Ağustosta 1.790 doları gördükten sonra düşüş trendine giren altının onsu 1.581 dolara kadar gerileyerek yedi ayın dibini gördü.  
Büyük yatırımcıların satışa geçmesiyle hafta başından beri sert düşüş yaşayan altın fiyatları dün de geriledi. Çinden gelen altın talebinin de düşüşü durduramaması nedeniyle fiyat 1.581 doları gördü. Altının onsu bu seviyeyi en son temmuz ayının sonunda görmüştü. Altın böylece ağustosta gördüğü son zirvesi olan 1.790 dolar seviyesine göre yüzde 12 değer kaybetti. Uzmanlar düşüş trendi içindeki altının alt trend desteğine kadar gelmiş olduğuna dikkat çekerken 1.585-1.590 dolar seviyelerinde tutunmayı başarması durumunda 1.630 seviyelerinin yeniden denenebileceğini belirtiyor.  
Goldaş hisseleri pul oldu 
GOLDAŞ Kuyumculukun hisseleri tarihinin en düşük seviyesine geriledi. Şirketin aleyhine iflas davası da dahil çok sayıda dava açılması nedeniyle, hisseler 7 Şubatta gözaltı pazarına alınmıştı. Şirketin hisseleri o tarihten beri sert şekilde düşerek yüzde 50 değer kaybetti ve 0.24 liraya geriledi.