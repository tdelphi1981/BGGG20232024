Teşvikler tam gaz
Yeni yatırım teşvik sistemiz hız kesmeden, tam gaz ilerliyor. Ekonomi Bakanı Çağlayan, Ocak ayında sabit yatırım tutarının bir önceki yıla göre yüzde 88 arttığını söyledi.
EKONOMİ Bakanı Zafer Çağlayan, 2013 Ocak ayında öngörülen sabit yatırım tutarında 2012'ye göre yüzde 88 artış olduğunu açıkladı. Çağlayan "Yeni Yatırım Teşvik Sistemi tam gaz ilerliyor" dedi. Bakan Çağlayan, ocak ayı yatırım teşvik verilerini değerlendirdi. 2013 yılı ocak ayında 437 adet yatırım teşvik belgesi düzenlendiğini belirten Çağlayan, bu belgelerde öngörülen sabit yatırım tutarının 5.4 milyar lira, öngörülen istihdamın ise 14 bin 244 kişi olduğunu kaydetti. "Bu veriler gösteriyor ki; Yeni Yatırım Teşvik Sistemi tam gaz 
ilerliyor" diyen Çağlayan, teşvik belgelerinin 407 adedinin yerli, 30 adedinin ise uluslararası sermayeli şirketler için düzenlendiğini açıkladı. Çağlayan, sabit yatırımın 3.7 milyar lirasının yerli sermayeli şirketlerince, 1.7 milyar lirasının ise uluslararası sermayeli şirketler tarafından yapılmasını öngördüklerini ifade etti. 
2 bin 962 adet Yatırım Teşvik Belgesi
Ocak ayında düzenlenen belgelerde çok ciddi sıçramalar olduğuna dikkati çeken Çağlayan "Adet bazında 2012'nin aynı ayına göre yüzde 61 artarken; öngörülen sabit yatırım tutarında da yüzde 88'lik bir artış yaşandı. Beni sevindiren başka bir gelişme öngörülen toplam 5.4 milyar lira sabit yatırımın yarısından çoğunun imalat sanayinde yapılacak olması. 2.8 milyar liralık yatırım yani toplamın yüzde 52'si sanayi alanında yapılacak. Enerji sektörünün payı yüzde 29, hizmetler sektörünün payı yüzde 17, madencilik sektörünün payı ise yüzde 2 seviyesinde" ifadelerini kullandı. Yeni Teşvik Sistemi'ne geçilen 20 Haziran 2012'ten 2013 yılı ocak ayı sonuna kadarki dönemde 43 milyar lira tutarında 2 bin 962 adet Yatırım Teşvik Belgesi düzenlendiğini belirten Çağlayan, bu dönemde düzenlenen teşvik belgelerinde 111 bin 797 kişilik istihdam öngördüklerine dikkati çekti. Çağlayan, Türkiye'nin 2023 hedeflerine ulaşmasına katkı sağlamak üzere yeni teşvik sistemine dahil edilen Stratejik Yatırım Uygulamasının ilk 7 aylık sonuçlarının, sistemin hedeflere uygun şekilde kurgulandığını teyit ettiğini belirtti.