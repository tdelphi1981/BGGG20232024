Projelere hız veren Suudi ALJ en iyi yatırımcı olacak
1 milyar dolarlık yatırıma hazırlanan Toyotanın distribütörü ALJ, Türkiyenin en iyi yatırımcıların biri olmaya hazırlanıyor. Suudi şirketin CEOsu Ali Haydar Bozkurt, yatırım listesinde Türkiyenin ilk sırada olduğunu belirtti.

TÜRKİYE’YE önümüzdeki 10 yıllık dönemde enerjiden turizme, inşaattan otomotive kadar farklı alanlarda 1 milyar dolarlık yatırım yapmaya hazırlanan Suudi kökenli ALJ’ye proje yağıyor. Toyota Pazarlama’nın yanı sıra ALJ’nin de CEO’luğunu yürüten Ali Haydar Bozkurt, grubun 10 yıl önce yatırım yapılabilir ülke olarak Türkiye’yi en son sırada ele aldığını bugün ise ilk sırada yer aldığını söyledi. Birçok alanda yatırım için araştırma yaptıklarını belirten Bozkurt “Maçka’da bir ofis kiraladık, bu ay faaliyete geçecek. Sonrasında kuracağımız ekiple işleri hızlandırmak niyetindeyiz. Bugüne kadar ‘bizi alın’ ya da ‘şu büyüklükte büyük bir iş var ona girin’ türünden birçok talep geldi” diye konuştu. 
2014’e 50 binlik randevu 
“ALJ bir fon değil, alıp iki yıl sonra satacağı bir alana girmek   niyetinde değil. Kalıcı olmak istiyor” diyen Bozkurt “ALJ’nin en  çok önem verdiği ülke haline geldik. Önümüzdeki 10 yıl içinde  Türkiye’nin öne çıkan yatırımcılarından biri olacağımıza kesin gözüyle bakalirsiniz” diye konuştu. Toyota markasıyla ilgili hedeflere de değinen Bozkurt, geçen ay satışa sunulan Auris ve Verso ile başlayan yeni model serisinde nisan ayında  RAV4 ve yaz aylarında Corolla’nın bayilerde yerini alacağını söyledi. Bozkurt “Yılı 38-40 bin adetlik satışla kapatacağız. Auris’te 6-7 bin adetlik açığımız var çünkü, fabrika talebimizi karşılayamıyor. Ancak ürünlerin tamamlanmasıyla birlikte 2014’te 50 bin adetlik büyüklüğe ulaşacağız” dedi. 
Türünün tek örneği Dokker Stepway 
GEÇEN yıl ulaştığı 29 bin adetlik satışla binek otoda 8, toplam pazarda da 10. sırada yer alan Dacia’nın yelpazesi iki yeni modelin eklenmesiyle genişliyor. Dacia Dokker ve Dokker Van, bugünden itibaren 23 bin 600, Dacia Lodgy ise 1 Nisan’da 36 bin 990 liradan başlayan fiyatlarla satışa sunulacak. Dacia’nın dünyada türünün tek örneği olan üst donanıma sahip Dokker Stepway versiyonu da 34 bin 250 TL’ye piyasada olacak. Dokker Stepway, Dacia tarafından tasarlanıp Fas fabrikasında üretilirken, parçaların üretimi ve montajı Türk tedarikçiler tarafından gerçekleştiriliyor. Ön/arka, sağ/sol çamurluk korumaları, krom renk ön/arka tampon korumaları ve sağ/sol ön sis farları kaplamaları Türkiye’de üretiliyor ve araca monte ediliyor. Stepway versiyonuna yurt dışından da talep geldi. Bu araç başta Romanya olmak üzere başka ülkelere de gönderilecek. 1 Nisan’da satışa sunulacak Lodgy’nin de yine Stepway versiyonu olacak. 
Yeni TOYOTA RAV4, 89.900 TL’ye nisanda geliyor      
Dünyanın ilk SUV modeli olarak 1994 yılında üretilmeye başlanan RAV4, yenilenen görünümüyle nisan ayından itibaren satışa sunulacak. RAV4, 124 beygir gücündeki 2 litre dizel 4x2 manuel şanzıman ve 151 beygir güç sunan 2 litrelik benzinli Multidrive otomatik şanzımanlı 4X4 seçeneği ile piyasada olacak. 1.6 litre motoru bulunmadığı için Türkiye’de yıllık 500 civarında satış rakamlarında seyreden model yeni nesilde Lexus çizgilerine ve şehirli tasarıma kavuştu. Türkiye pazarına Japonya’daki fabrikadan gelecek olan RAV4, normal şartlarda önden çekişli viraj ve farklı zeminde tork dağılımı ile dörtçeker olan bir sisteme sahip. Böylece yakıt tüketimi 2 litrelik benzinli motorda bile 100 km’de ortalama 7.2 litreye geriledi. İki çeker ve manuel olarak 89.9 bin lira fiyatla alınabilecek. 2 litrelik dizel versiyonda ise tüketim 4.9 litreye düştü. Önceki nesile göre uzunluğu 20 cm artan aracın tavan yüksekliği 2.5 cm azaltıldı. 