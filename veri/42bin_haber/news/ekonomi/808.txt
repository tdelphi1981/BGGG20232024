İşte Türkiye'deki en tehlikeli işler
İş Sağlığı ve Güvenliği Kanunu uyarınca işyerlerinin iş sağlığı ve güvenliği açısından hangi tehlike sınıfında yer aldığı belirlendi.
'İş Sağlığı ve Güvenliğine İlişkin İşyeri Tehlike Sınıfları Tebliği', Resmi Gazete'de yayımlanarak yürürlüğe girdi.

Tebliğe göre, tehlike sınıfının tespitinde bir işyerinde yürütülen asıl işin tehlike sınıfı dikkate alınacak. İşveren, asıl iş faaliyet değişikliğini en geç bir ay içerisinde Çalışma ve Sosyal Güvenlik Bakanlığı'na bildirecek.

Asıl işin tayininde tereddüte düşülmesi halinde işyerinin kuruluş amacına bakılacak. İşyerinde birden fazla asıl iş tanımına uygun faaliyetin yürütülmesi halinde, bu işlerden tehlike sınıfı yüksek olan iş, esas alınacak.

İşyeri tehlike sınıfına yapılan itirazlar, Çalışma ve Sosyal Güvenlik Bakanlığınca değerlendirilecek. Değerlendirme, Bakanlık tescil kayıtları üzerinden ve işyerinin tesciline esas alınan asıl iş dikkate alınarak sonuçlandırılacak. Gerekli görülmedikçe işyerlerinde yapılan asıl işe ilişkin inceleme yapılmayacak.

Bakanlıkça yapılan denetim ve incelemelerde işyerinde yapılan asıl işin tescil kayıtlarından farklı olması halinde, denetim ve incelemeye ilişkin kayıtlar dikkate alınarak işyeri tehlike sınıfı yeniden belirlenebilecek. Alınan karar, işyerine tebliğ edilecek. Kararın işyerinin tehlike sınıfı değişikliğine neden olması halinde tehlike sınıfının gerektirdiği iş ve işlemleri, işverenler 90 gün içinde yerine getirmek ve İş Sağlığı ve Güvenliği Genel Müdürlüğüne bildirmek zorunda.

Tebliğde, 2009 yılında yayımlanan 'İş Sağlığı ve Güvenliğine İlişkin Tehlike Sınıfları Listesi Tebliği'nin yürürlükten kaldırıldığı kaydedildi.

-İşyerlerinin tehlike sınıfları yeniden belirlendi-

İş Sağlığı ve Güvenliği Kanunu uyarınca işyerlerinin iş sağlığı ve güvenliği açısından yer aldığı tehlike sınıfları, tebliğin ekli listesinde yer aldı. 'İşyeri Tehlike Sınıfları Listesi'ne göre, 'çok tehlikeli' sınıfında yer alan işyerlerinden bazıları şöyle:

-Bitkisel üretimi destekleyici ilaçlama ve zirai mücadele faaliyetleri

-Ormanı zararlılarına karşı koruma faaliyetleri

-Deniz kabuklularının, yumuşakçaların, diğer deniz canlıları ve ürünlerinin toplanması

-Taş kömürü, linyit, demir cevheri, bakır, altın madenciliği, ham petrol ve doğalgaz çıkarımı,

-Damıtılmış alkollü içeceklerin imalatı

-Kumaş ve tekstil ürünlerini ağartma ve boyama hizmetleri (giyim eşyası dahil)

-Derinin tabaklanması ve işlenmesi, kürkün işlenmesi ve boyanması

-Kağıt hamuru imalatı

-Petrolden madeni yağların imalatı

-Sanayi gazları imalatı

-Boya maddeleri ve pigment imalatı

-Haşere ilaçları ve diğer zirai-kimyasal ürünlerin imalatı

-Patlayıcı madde imalatı

-Kibrit imalatı

-Tutkal imalatı

-Yangın söndürücü imalatı

-Temel eczacılık ürünlerinin imalatı

-Cam ve cam ürünleri imalatı

-Seramik karo ve kaldırım taşları imalatı

-Nükleer yakıtların işlenmesi

-Silah ve mühimmat imalatı

-Kalıba dökülerek yapılan zil, çan, gong gibi eşyalar ile adi metallerden kalıba dökülerek yapılan biblo, heykelcik ve diğer süs eşyası imalatı

-Akümülatör ve pil imalatı

-Gemi ve tekne yapımı

-Uzay aracı, uzay aracı fırlatma araçları ve mekanizmaları ile uydular, uzay roketleri, yörünge istasyonları ve uzay mekiklerinin imalatı

-Nükleer reaktörlerin bakım ve onarımı

-Bina inşaatı

-Karayolu ve demiryolu inşaatı

-Hastane hizmetleri'

-Tehlikeli işler-

Listeye göre, tehlikeli işler sınıfına giren işlerden bazıları şöyle:

'Hamallık hizmetleri, kuaförlük ve diğer güzellik salonlarının faaliyetleri, ayakkabı ve deri eşyaların onarımı, yol ve pistlerdeki kar ve buzun kaldırılması, karayolu ve havayolu taşımacılığı, makine onarımı, oyun ve oyuncak, ev tipi buzdolabı, dondurucu, çamaşır makinesi, çamaşır kurutma makinesi, bulaşık makinesi, plastik poşet, çöp torbası, çanta, torba, çuval, file, sandık, kutu, kasa, damacana, şişe, bidon, makara, ağız veya diş bakım ürünleri, kolonya, parfüm, deodorant, şampuan, saç kremi, jöle, yazma, tülbent, eşarp, deri giyim eşyası, bira, şarap, peynir, et ürünleri imalatı ile denizde balık yetiştiriciliği.

-Az tehlikeli işler-

'İşyeri Tehlike Sınıfları Listesi'ne göre, uluslararası örgütler ve temsilciliklerinin faaliyetleri (yabancı ülke elçilikleri, milletlerarası işbirliği örgütleri), arzuhalcilerin faaliyetleri, televizyon ve radyo gibi elektronik ürünlerinin bakım ve onarımı, işçi ve memur sendikalarının faaliyetleri, park ve caddelerin süpürülerek yıkanması ve temizlenmesi, radyo ve televizyon yayıncılığı, gazete yayımcılığı, demiryolu ile şehirlerarası yolcu taşıma ile içi doldurulmuş oyuncak bebek, çorap, giyim eşyası ve dondurma imalatı az tehlikeli işler sınıfında yer alıyor.