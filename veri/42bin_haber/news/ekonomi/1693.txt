Bakan Yazıcı: Kooperatiflerle ekonominin çarklarını döndürüyoruz
Gümrük ve Ticaret Bakanlığı olarak kooperatiflerle toplumun her kesimine hizmetler sunuyoruz. Kooperatif ortaklık modeli, bireylerin ve toplumun ekonomik ve sosyal kalkınması açısından büyük önem taşımaktadır. Bu önemin farkında olan Bakanlığımız Kooperatifçilik Genel Müdürlüğü aracılığıyla sekiz milyondan fazla kooperatif ortağına yönelik önemli hizmetler sunmaktadır.
Hükümetimizin belirlediği politikalar çerçevesinde Kooperatifçilik Genel Müdürlüğümüzün hizmet sunduğu Kredi ve Kefalet Kooperatifleri aracılığı ile küçük işletmelerin, iki milyona yakın esnaf ve sanatkârların kredi ihtiyaçlarını karşılanmasıdır.

Yardımlaşma ve dayanışma temelinde küçük işletmelerin birleşerek kurdukları bu kooperatifler esnafımızın ortak teminat ve kredi ihtiyaçlarının karşılanmasını sağlamaktadırlar. Ekonominin kılcal damarları diye adlandırabileceğimiz bu küçük işletmelerin finansman ihtiyaçlarını bu kooperatifler aracılığıyla karşılıyoruz. Bu krediler çarkları döndürüyor, küçük işletmelerin rahat bir nefes almasını sağlıyor.

Uygulamada, Kredi ve Kefalet Kooperatifleri; küçük işletmelerin, esnaf ve sanatkârın finansman kuruluşundan kredi kullanabilmeleri için kredilere karşılık Bankaya kefalet vermekte ve kredi kuruluşuna garanti sağlanmaktadır. Kredinin vadesinde ödenmemesi halinde kredi taksit tutarı faiziyle birlikte Bankaca doğrudan kefil olan kooperatifin Bankadaki blokeli hesaplarından kesilmektedir.

2012 Yılı Uygulama Sonuçları/Rekorlar Yılı 

Küçük işletmelere düşük faizli kredi kullandırmak amacıyla 2012 yılında toplam ödenek miktarı 392.393.000 TL olarak gerçekleşmiş ve 2012 yılında bu ödeneğin yaklaşık 368,2 milyon TL'si kullanılmıştır.

Kredi ve kefalet kooperatifi kefaleti ile Türkiye Halk Bankası A.Ş. kaynaklarından 2002-2012 döneminde Mali Bütçeye toplam 2 milyar 040 milyon 072 bin 200 TL'lik ödenek konulmuş ve bu ödeneklerin 1 milyar 830 milyon 282 bin TL'lik kısmı aynı dönemde küçük işletmelere, esnaf ve sanatkârlara faiz desteği olarak kullandırılmıştır.
2002-2012 döneminde Türkiye genelinde kredi ve kefalet kooperatifleri aracılığıyla yaklaşık 850.000 küçük işletme/esnaf ve sanatkâr düşük faizli kredi imkânından yararlanmıştır.

Bakanlığımız kredi kefalet kooperatifleri aracılığıyla kullanılan bu kredilerle ekonominin kılcal damarları olan küçük işletmelerin çarklarını döndürmektedir. Bugün itibariyle Türkiye'nin 81 ilinde kurduğumuz 1009 Kredi ve Kefalet Kooperatifleri ile bu hizmetler sunulmaktadır. 2012 yılında söz konusu kooperatiflerden 824 kooperatif de kefalet verebilecek durumdadır. Bu da kredi geri dönüşlerinin iyi bir noktada olduğunu göstermektedir.
Kredi ve kefalet kooperatifleri aracılığı ile 2012 Yılında kredi kullanan ortak sayısı 260 binlere yaklaşmıştır.

Kooperatifler aracılığıyla 2012 yılında kullandırılan kredi hacmi 7 milyar TL gibi rekor bir seviyeye ulaşmıştır.

2013 Yılı İçin Destek Miktarı Ne Olacak?

İktidarımız döneminde küçük işletmelere, esnaf ve sanatkâra verdiğimiz önem doğrultusunda bu kesime tahsis ettiğimiz kaynakları sürekli artırdık. 2013 Yılı Bütçesinde de kaynak miktarını rekor düzeyde arttırdık. Kredi Kefalet kooperatifleri aracılığıyla düşük faizle kredi kullandırmak amacıyla 2013 Yılı Bütçesine 513 milyon 901 bin TLlik rekor bir kaynak tahsis edilmiştir. Bu ödeneğin tamamının 2013 yılı içerisinde kullanılması halinde, küçük işletmelerin, esnaf ve sanatkârın 2013 yılında kullanabileceği toplam kredi hacminin ortalama 10,3 milyar liraya ulaşması beklenmektedir. Küçük işletmelerimize esnafımıza hayırlı olmasını diliyorum.