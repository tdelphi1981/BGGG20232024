Pazarda kayıtdışı dönemi sona erecek
Türkiye Sebzeciler, Meyveciler ve Seyyar Pazarcılar Esnaf ve Sanatkarları Federasyonu (TÜSPAF) Genel Başkanı Mehmet Çakman, "Türkiye genelinde kamuya ait cadde ve sokaklarda tezgah açan 330 bin pazar esnafı bulunuyor. Bunlardan 48 bini vergi veriyor" dedi. Çakman, AA muhabirine yaptığı açıklamada, federasyonun kuruluşundan bu yana haksız rekabet ve kayıt dışıyla mücadele ettiğini belirtti.

Uzun yıllardır yaşadıkları sıkıntıları yeni "Hal Yasası" ile birlikte yavaş yavaş çözüme kavuşturduklarını ifade eden Çakman, yaşanan önemli gelişmelerden birinin haksız rekabetle ilgili olduğunu aktardı.

5957 sayılı Haller Yasası'na istinaden hazırlanan Pazar Yeri Yönetmeliği ile kayıt dışı haksız rekabetin önüne geçileceğini vurgulayan Çakman, şunları kaydetti:

"Pazar yeri yönetmeliğinde kamuya ait cadde, sokak ve meydanlarda kurulmuş olan pazar yerlerinde kim olursa olsun, ilgili meslek odasından faaliyet belgesi ve ticaret sicil belgesi olmayanlara belediyeler yer tahsisinde bulunmayacak. Yeni genelge ile birlikte belediyeler tahsiste bulundukları pazarcıların belgelerini ticaret müdürlüklerine gönderecek ve herkes kayıt altına alınacak.

Siyasi rant sağlamak için bazı belediyeler bu veri tabanını hiçbir zaman güncellememişler. Pazarda esnafa yer verilmiş ama 'oda kaydın, vergi numaran var mı?' diye sorulmamış. Yıl sonu itibariyle belediyeler bu verileri toplayıp ilgili yerlere teslim edecek."

330 bin pazarcıdan 48 bini vergi mükellefi

Çakman, haksız rekabet sonucu çok büyük rakamların ortaya çıktığını, bunların kayıt altına alınmasıyla hem esnafın hem de devletin önemli kazançlarının olacağını dile getirdi.

Vergisini ödeyip kanunlar çerçevesinde hareket eden herkese kapılarının açık olduğunun altını çizen Çakman, şunları kaydetti:

"Türkiye genelinde kamuya ait cadde ve sokaklarda tezgah açan 330 bin pazar esnafı bulunuyor. Bunlardan 48 bini vergi veriyor. Haksız rekabet yapanlar aramızdan ayrılsınlar demiyoruz. Onlar da bizim gibi vergi mükellefi olsun, aynı kulvarda yarışalım. Eşit şartlarda rekabet edersek hem ülkemize hem de tüketiciye daha faydalı oluruz. Bu yasa bizim için çok önemli.

Ayrıca, bu çalışmalar yapılırken dükkanlarının içine ruhsat almış yerel ve ulusal marketler halkın kullanması gereken kaldırımları işgal ederek rekabet yasasına aykırı fatura altı mal satıyor. Bu konuda belediyeler denetimlerini sıklaştırmalı."

Çakman, yasanın çıkmasında emeği geçen ilgili bakanlıklar ve bürokratlara teşekkür etti.