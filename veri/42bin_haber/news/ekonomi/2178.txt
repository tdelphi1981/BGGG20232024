Aşkın gramı düştü
İstanbul Kuyumcular Odası Başkanı Alaattin Kameroğlu, vatandaşların Sevgililer Günü'nde son yıllarda daha düşük gramajlı ürünleri tercih ettiklerini söyledi. 10 sene önce 10 gramlık altın takı satın alınırken günümüzde bu miktar 2 grama kadar düştü.Kameroğlu, yaptığı açıklamada, yaklaşan 14 Şubat Sevgililer Günü öncesinde kuyumculuk sektörünün hazırlıklarını tamamladığını ve yeni ürünlerle sevgililere değişik seçenekler sunmaya çalıştıklarını ifade etti.

10 gram yerine 2 gram altın

Türkiye'de özel günlerde hediye almanın genelde son günlere bırakıldığını hatırlatan Kameroğlu, şunları kaydetti: Her geçen yıl Sevgililer Günü'nde kuyumculuk sektörünün sattığı ürünlerin gramajları azalıyor. Birim rakamları daha düşük fiyatlı ürünler tercih ediliyor. Altın takı almak insanların alım gücüyle orantılı. İnsanlar, bundan 10 sene önce 10 gramlık bir altın takı alıyorsa, şimdi 2 gramlık bir takı alıyor. Veyahut 10 sene önce 3 bin dolarlık bir yüzük alıyorsa, şimdi 300-500 dolarlık bir pırlanta almaya çalışıyor. Yani harcanan miktarlar azaldı. Son yıllarda artık daha düşük gramajlı, keseye uygun, alınabilir ürünler tercih edilmekte. Böyle baktığımızda son zamanlarda devamlı çok hafif ürünler satılıyor. Yani 2 gramlık kolyeler, 2 gramlık yüzükler, pırlantalı ürünlerde 600-700 liralık gibi düşük rakamlı ürünler tercih edilmekte.

İmkanı olmayanlar 14 ayarı tercih ediyor

Kameroğlu, satılan ürünlerin fiyat aralığına da değinerek, 2 gram 14 ayar bir altın takı alacakların en az 200 lirayı gözden çıkarması gerektiğini belirtti.
Sıradan bir tek taş yüzüklerin 400-600 dolar olduğunu anlatan Kameroğlu, Hediye alacak vatandaşlardan imkanı olanlar pırlantayı tercih ediyor. İmkanı olmayanlar ise genellikle 14 ayarlı ürünleri tercih ediyor. Sevgililer Günü olması münasebetiyle kalp tasarımı olan ürünler daha fazla rağbet görüyor diye konuştu.
Alaattin Kameroğlu, hediye altın alınmasında erkeklerin pek akla gelmediğine dikkati çekerek, Sattığımız ürünlerin yüzde 99.9'u bayanlara yönelik. Erkeklere yönelik ürünler daha kısıtlı. Yüzük vardır, kravat maşası vardır, kol manşeti vardır. Yani pek erkekler üzerine altın takı boldur diyemeyiz. Erkeklere bu konuda genelde saat hediyesi tercih edilir dedi.

Sevgililer Günü ve yılbaşı revaçta

İstanbul Kuyumcular Odası Başkanı Alaattin Kameroğlu, özel günlerde hediye altın satışlarının doğal olarak daha fazla olduğunu belirterek, en yoğun satışın olduğu özel günlerin ise Sevgililer Günü ve yılbaşı olduğunu diye getirdi. Bu günlerin ardından anneler gününün geldiğini anlatan Kameroğlu, sözlerini şöyle sürdürdü: Bu günlerin haricinde de bayramlar falan geliyor. Özel günlerde hediye alma alışkanlığı batı toplumlarında daha yaygın. Bu hediye mücevher olabilir veyahutta başka bir şey olabilir fark etmiyor. Önemli olan hediye almak. Bu pırlanta olmuş, ayakkabı olmuş, yüzük olmuş önemli değil. Düşünmek önemli. 'Ben özel günde hediye alacağım' dendiği zaman bu konuda batı toplumları bizden daha hassas diye düşünüyorum.