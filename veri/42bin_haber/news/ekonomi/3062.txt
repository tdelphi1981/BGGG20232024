Zeytinyağı ihracatı patladı
Türkiye'nin bu sezonun ilk 4 ayındaki zeytinyağı ihracatı, geçen dönemin tüm yılını geride bıraktı. 2011-2012 sezonunda değer olarak 65 milyon dolarlık ihracat gerçekleştirilen zeytinyağı sektöründe, 1 Kasım 2012'de başlayan yeni sezonun ilk 4 ayında 95 milyon dolar yakalandı.
Türkiye'nin zeytinyağı ihracat sezonu, 1 Kasım ile sonraki yılın 31 Ekim arasındaki dönemi kapsıyor. 31 Ekim 2012'de sona eren geçen sezonda Türkiye'nin toplam zeytinyağı ihracatı, önceki döneme göre yüzde 65 artarak, 20 bin tona yaklaşırken, değer olarak da yüzde 33 yükselişle 65 milyon dolara ulaştı. 
1 Kasım 2012'de başlayan yeni sezonda ise zeytinyağı ihracatı, henüz 4 aylık dönemde geçen sezonun tüm yılını geride bıraktı. Geçen sezonun genelinde 65 milyon dolar olan ihracat, bu dönemin 4 ayında 95 milyon doları yakaladı. Miktar olarak ise ihracat, bu sezonun ilk 4 ayında 30,5 bin tona ulaşarak, yine geçen dönemin tüm yılını geçti. 
Bu sezonun 4 ayında zeytinyağı ihracatı, geçen sezonun aynı dönemine göre miktar olarak yüzde 376, değer olarak da yüzde 338 arttı. Listeye göre, zeytinyağı ihraç edilen ülke sayısı 100'e yaklaştı.

En fazla ihracat artışı Belçika ve Avusturya'ya oldu

Sezonun 4 aylık döneminde (1 Kasım 2012-28 Şubat 2013) en fazla ihracat artışı Belçika ve Avusturya'ya oldu. Belçika'ya yapılan ihracat, miktar olarak yaklaşık 59 katına çıkarak 8 bin 880 kilogram, Avusturya'ya ise 46 katına ulaşarak 2 bin 613 kilograma yükseldi. Akdeniz ülkesi İtalya'ya yapılan ihracat ise miktar olarak 13 katına, değer olarak da 17 katına çıktı. Bu ülkeye yapılan ihracat 6,3 milyon dolar şeklinde gerçekleşti. 
Zeytinyağı ihracatı, değer olarak Panama'ya yüzde 648, Nepal'e yüzde 476, Malezya'ya yüzde 465, Yemene yüzde 379, Bahreyn'e yüzde 209, Kanada'ya yüzde 182, Fas, Gine, Mısır, Mozambik, Peru, Şili, Tayvan gibi birçok ülkeye de yüzde 100 artış gösterdi.

Yeni Zelanda'ya yeşil zeytin ihracatı 109 katına çıktı

Zeytinde ihracat sezonu ise 1 Ekim 2012'de başladı. Bu tarihten 28 Şubat 2012'ye kadar geçen 5 aylık dönemde yeşil zeytin ihracatı değer olarak yüzde 25, siyah zeytin ise yüzde 3 arttı. 
Yeni Zelanda'ya yeşil zeytin ihracatı 109 katına ulaşarak, 12 bin dolara yükseldi. Malezya'ya ihracat ise 23 katına çıkarken, Kolombiya'ya yüzde 551, Bahreyn'e yüzde 401, Yunanistan'a yüzde 228, Avusturya'ya yüzde 152, Moğolistan'a yüzde 130 yükseldi.
Siyah zeytinde en fazla ihracat artışı ise Beyaz Rusya'ya oldu. Bu ülkeye ihracat 84 katına ulaşarak, 37 bin dolara çıktı.