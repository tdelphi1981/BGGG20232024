Yılın ocak-ekim döneminde otomotiv üretimi yüzde 10 azaldı
Yılın ocak-ekim döneminde, 2011'in aynı dönemine göre toplam üretim yüzde 10, otomobil üretimi ise yüzde 11 oranında azaldı.
Otomotiv Sanayii Derneği'nin (OSD) yayımladığı ocak-ekim dönemi raporuna göre, iç ve dış pazarlardaki talep azalması üretime de yansıdı, 2012 ocak-ekim döneminde bir önceki yılın aynı dönemine göre toplam üretim yüzde 10, otomobil üretimi ise yüzde 11 oranında azaldı. Bu dönemde, toplam üretim 885 bin adede, otomobil üretimi ise 479 bin adede geriledi. 
2012 yılı ocak-ekim döneminde üretim minibüste yüzde 32, midibüste yüzde 19 oranında arttı, küçük kamyonda yüzde 32, büyük kamyonda yüzde 15, kamyonette yüzde 12 ve otobüste yüzde 6 oranında azaldı. 
Ticari araçlar ve özellikle ÖTV artışına maruz kalan hafif ticari araçlarda, 2011 yılı son aylarında başlayan talep azalmasının giderek büyüyen boyutu, bu yılın 10 aylık dönemde de ihracattaki daralma ile birlikte üretimi olumsuz etkilemeye devam etti. Bu dönemde, traktör üretimi yüzde 1 oranında azalarak 38 bin adet oldu. 
İhracat

Bu yılın ocak-ekim döneminde bir önceki yıla göre, toplam otomotiv sanayi yüzde 10, otomobil ihracatı yüzde 9 oranında azaldı. 2012 yılı ocak-ekim döneminde toplam ihracat 596 bin adet, otomobil ihracatı ise 338 bin adet düzeyinde gerçekleşti. 
Bu dönemde, ticari araç ihracatı ise yüzde 11 düşüş ile 259 bin adet düzeyinde oldu. Traktör ihracatı ise yüzde 75 gibi önemli oranda arttı ve 13 bin adet düzeyine yükseldi. 
Toplam pazar

2012 yılı ocak-ekim döneminde toplam pazar, 2011 yılı aynı dönemine göre yüzde 12 oranında azalarak 621 bin adet düzeyinde gerçekleşti. Aynı dönemde otomobil pazarındaki düşüş yüzde 8 düzeyinde gerçekleşerek, pazar 423 bin adede geriledi. 
Bu yılın 10 ayında bir önceki yılın aynı dönemine göre hafif ticari araç pazarı yüzde 21 oranında azalarak, pazar 168 bin adet düzeyine düştü. 
Geçen yıl ile kıyaslandığında, hafif ticari araçlardaki ÖTV artışı nedeni ile satışlardaki düşüşün bu yılın ekim ayında da devam ettiği görüldü. 
Ağır ticari araç talebinde de gerileme devam etti. 2012 yılı ocak-ekim döneminde bir önceki yıla göre ağır ticari araç pazarı yüzde 16 oranında daralarak, 31 bin adet düzeyinde gerçekleşti. 
2012 yılı 10 aylık döneminde 2011'in aynı dönemine göre kamyon pazarı yüzde 17 oranında azalarak, 27 bin adet düzeyine gerilerken, otobüs pazarı ise yüzde 5 oranında azalarak, 1.953 adet oldu.