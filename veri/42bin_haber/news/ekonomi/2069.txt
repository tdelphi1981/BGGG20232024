Üzüm, ekmekte kullanılsın önerisi
AK Parti Manisa Milletvekili Muzaffer Yurttaş, Türkiye'nin dünya kuru üzüm ihracatında dünya birincisi olmasına rağmen bu ürünün iç piyasada yeterince tüketmediğini belirterek, tam buğday ekmeğinin üzümlü üretilmesi gerektiğini savundu.
Sultaniye üzümünün tanıtımı amacıyla İzmir'deki bir otelde düzenlenen basın toplantısında konuşan Yurttaş, Türkiye'nin üzüm üretiminde ABD'nin ardından ikinci, ihracatında ise lider ülke olduğu çekirdeksiz kuru üzümde kişi başına iç tüketimin 250 gram olduğunu belirtti. 
Türkiye'nin kuru üzüm ihracatı yaptığı ülkelerden İngiltere'de kişi başına tüketimin 1-1,5 kilo, Almanya'da 1,8 kilo olduğunu ifade eden Yurttaş, Bu ülkeler üzümü en çok ekmek ve keklerin içinde tüketiyorlar. İngiltere'de Türkiye'de uygulanan okul sütü projesi gibi okullarda üzüm dağıtılıyor. Üzümün zihin açıcı ve zindelik veren özelliği olması nedeniyle okul sütü projesi gibi bir uygulamanın kuru üzümde de hayata geçirilmesi için Gıda, Tarım ve Hayvancılık Bakanlığı'dan talepte bulunduk dedi. 
Üzümün yüzde 30'unun sofralık olarak ihraç edildiğini, yüzde 37'sinin kurutulduğunu, yüzde 30'unun pekmez, pestil gibi ürünlerin üretiminde, yüzde 3'ünün de şarap yapımında kullanıldığını söyleyen Yurttaş, şöyle devam etti:
Türkiye'de de üzümlü ekmek üretimi giderek artıyor. İstanbul Büyükşehir Belediyesi iştiraki olan Halk Ekmek üzümlü ekmek üretmeye başladı. İzmir Büyükşehir Belediyesi'ne ait ekmek fabrikasında da üzümlü ekmek üretilmesini bekliyoruz. Türkiye'de bugünlerde sağlıklı ekmek tartışmaları yapılıyor. Bize göre tam buğday ekmeği, üzümlü üretilmelidir. 
Yurttaş, geçen yıl 205 bin ton çekirdeksiz kuru üzüm ihracatından 425 milyon dolar dolar gelir elde edildiğini, Kuru Meyve Tanıtım Grubu'nun AB ülkeleri, Çin, Hindistan, Rusya, ABD, Güney Kore, Endonezya, Malezya ve Brezilya'da tanıtım faaliyetlerinde bulunacağını belirterek THY'nin de dış hat uçuşlarında kuru kaysıda devam eden tanıtım kampanyasını kuru üzüm ile devam ettireceğini söyledi. 
Toplantıya Kuru Meyve Tanıtım Grubu Yönetim Kurulu Başkanı Eli Alharal, Tariş Üzüm Birliği Başkanı Ali Rıza Türker ve ihracatçılar da katıldı.