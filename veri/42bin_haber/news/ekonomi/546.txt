Bisiklet yolu ve tenis kortu olacak
Kentsel dönüşüm yıkımlarından elde edilecek 37 milyon ton inşaat ve yıkıntı atığının bir kısmı işlenerek tenis kortu ve bisiklet yoluna dönüşecek.
KENTSEL dönüşüm yıkımlarından elde edilecek beton, kurulacak Moloz dönüşüm merkezlerinde işlenerek önce agregaya (karıştırılmış beton), sonra tenis kortu ve bisiklet yoluna dönüşecek. Çevre ve Şehircilik Bakanlığı, kentsel dönüşümde yıkılacak 14 milyon 500 bin riskli binadan yılda 37 milyon ton inşaat ve yıkıntı atığı çıkacağını hesaplıyor. Bu atıkların geri dönüşümü için dünyanın birçok ülkesinde başarıyla uygulanan inşaat ve yıkıntı atıklarının doğrudan doğruya doğaya depolanması yerine geri kazanımı temel ilke olacak.  
YÖNETMELİKTE SONA GELİNDİ 
Bakanlık, bu hedef doğrultusunda Hafriyat Toprağı, İnşaat ve Yıkıntı Atıkları Yönetmeliğinin revizyonu çalışmalarında sona yaklaştı. Yönetmeliğin yayınlanmasıyla Türkiye çapında geri kazanım tesisleri yaygınlaştırılacak. İnşaat ve yıkıntı atıklarının geri dönüşüm sağlanacak. Önümüzdeki dönemde de metropoller başta olmak üzere Türkiyenin birçok kentinde, İnşaat ve yıkıntı atığı geri kazanım merkezleri faaliyete geçirilecek. Bu merkezlerde atıkların geri kazanımı yapılarak hem çevresel hem de ekonomik açıdan olumlu adılar atılacak. Beton, ahşap, metal, cam, seramik, tuğla ve kiremit türü malzemeden oluşan beton ve yıkıntı atıkları geri kazanılacak. Bunlardan ana bileşenleri cam, ahşap, demir ve plastik olan ana malzemeler kendi sektörlerinde ikincil hammadde olarak değerlendirilecek.  
TENİS KORTLARI YAPILACAK 
İnşaat ve yıkıntı atıklarında en önemli paya sahip olan beton, tuğla gibi moloz malzeme ise geri dönüşüm merkezlerinde işlenecek ve değişik boylarda agrega haline getirilecek. Bu agregalar altyapı işlerinde dolgu, temelaltı, plent miks malzemesi, bisiklet, yürüme yolu, tenis kortu, kablo, doğalgaz, yastıklama malzemesi, drenaj kanalları malzemesi, kaldırım kenar malzemesi, parklarda dekoratif granüle malzeme olarak kullanılacak.