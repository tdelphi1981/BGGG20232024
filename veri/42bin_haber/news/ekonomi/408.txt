"Turkcell'in Rus ortağı Türkiye'de kalıcı"
 
 Turkcell’in Rus ortağı Altimo Başkan Yardımcısı Evgeny Dumalkin, hisselerimizi satmayı ve pazardan çıkmayı planlamadıklarını belirterek, "Biz Türkiye’de uzun vadeli yatırımcıyız" dedi. Dumalkin, Turcell’de diğer ortakların hisse satması halinde ise teklif almaları durumunda bunu değerlendireceklerini kaydetti. 
 Turkcell’deki dava süreci ile ilgili Londra’daki Yüksek Mahkeme’den gelecek nihai karar öncesi soruları yanıtlayan Dumalkin, Turkcell’de ortaklar arasındaki anlaşmazlığa ilişkin son kararın bu yılın sonu veya önümüzdeki yılın başı gibi çıkmasını beklediklerini anlattı. 
 Bunun dışında herhangi bir ifadenin doğru olmayacağını dile getiren Dumalkin, "Tabi ki kesin sonucu bir an önce öğrenmek ve Turkcell’deki kurumsal yönetim çıkmazının çözümlenmesini ve Sermaye Piyasası Kurulu’nun (SPK) düzenlemelerine uygun bir şekilde yönetim kurulunun oluşmasını istiyoruz. Yasal durumumuzun güçlü olduğundan eminiz. Geri kalan her şeyi pek yakında öğreneceğiz" ifadelerini kullandı. 
 Londra’daki Yüksek Mahkeme’den kendilerini memnun etmeyecek bir sonuç çıkması halinde hisse satışı düşünüp düşünmedikleri sorusuna ise Dumalkin, "Hisselerimizi satmayı ve pazardan çıkmayı planlamıyoruz. Biz Türkiye’de uzun vadeli yatırımcıyız. Türkiye bizim için çok önemli, çok değerli" cevabını verdi. 
 Turkcell’in diğer ortaklarından hisse satmak isteyen olması halinde ise, bunu değerlendirebileceklerini belirten Dumalkin, "Eğer bu şekilde bir teklif alırsak, değerlendiririz" dedi. 
 -"Türkiye’de yatırımlarımızı artırmak istiyoruz"-
  
 Dumalkin, Türkiye’de yatırımlarını daha da artırmakla ilgilendiklerini belirterek, "Durumun nasıl ilerlediğini göreceğiz. Fakat biz Türkiye’de yatırımları artırmak istiyoruz" diye konuştu. 
 Türkiye’nin yatırım için cazip bir ülke olduğunu vurgulayan Dumalkin, "Türkiye’nin güçlü ekonomik ortamı birçok yabancı yatırımcıyı kendisine çekiyor. Rusya’dan Sberbank’ın yakın zamanda Türkiye pazarına giriş yapması bu açıdan sürpriz sayılmaz, hatta son derece normal. Ben dünya devi birçok şirketin Türkiye piyasasına gireceğini düşünüyorum" değerlendirmesini yaptı. 
 -"Fitch’in not artırımı, yabancıların ilgisini daha fazla artırıyor"-
  
 Türkiye’nin ekonomik performansından övgüyle bahseden Dumalkin, şunları söyledi: 
 "Turkcell’in hissedarları arasındaki anlaşmazlığın, Türkiye’nin yatırım ortamını etkilediğini düşünmüyorum. Türkiye yabancı yatırımcılar için yüksek ve güçlü ekonomik büyümenin olduğu çekici bir piyasa. Politika ve ekonomide son 10 yıl boyunca görülen tutarlılık ve son olarak uluslararası kredi derecelendirme kuruluşu Fitch’in Türkiye’nin kredi notunu yatırım yapılabilir seviyeye yükseltmesi, yabancı yatırımcıların ilgisini giderek daha fazla artırıyor. Açık bir şekilde söylüyorum; biz bu tutarlı gelişimi hayranlıkla izliyoruz." 
 -"Temettü derhal ödenecek"-
  
 Dumalkin, Rusya Devlet Başkanı Vladimir Putin’in Aralık ayında Türkiye’ye gerçekleştireceği resmi ziyarette Turkcell’deki ortaklık krizinin gündeme gelip gelmeyeceğine ilişkin soruya ise, "Her iki ülkenin de liderleri bu durumdan haberdar. Fakat bu durumu kendi aralarında konuşup konuşmayacakları konusunda bir yorumda bulunamam" karşılığını verdi. 
 Çukurova Holding’le asıl anlaşmazlık sebeplerinin Turkcell’in kurumsal yönetimi olduğunu söyleyen Dumalkin, şunları kaydetti: 
 "Çok yakında açıklanacak olan nihai karar bu yüzden çok önem arz ediyor. Bütün yatırımcıların Turkcell’in kurumsal yönetiminde normal ve etkin bir kurumsal yönetime ihtiyacı var. Biz nihai kararın bütün ortakların en kısa zamanda bu durumu düzeltmelerini sağlayacağını umuyoruz. 
 Sonunda SPK tarafından onaylanmış bağımsız üyelerin de olduğu yeni bir yönetim kurulu oluşturulacak. Biz ısrarla temettü dağıtılmasını destekliyoruz. Umuyoruz ki, yeni yönetim kurulunun seçilmesinden hemen sonra temettü derhal ödenecektir." 
 Gökhan Kurtaran -AA