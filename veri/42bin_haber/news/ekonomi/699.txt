Trafikteki araç sayı 16.9 milyon adet
Trafiğe kaydı yapılan motorlu taşıt sayısı, Ekim ayında geçen yılın aynı ayına göre yüzde 4,8 azalırken, bir önceki aya göre yüzde 1,8 arttı. Ekim ayında 86 bin 333 taşıtın kaydı yapılırken, trafikteki araç sayısı 16 milyon 901 bin 785'e ulaştı.
Türkiye İstatistik Kurumu (TÜİK), 2012 yılı Ekim ayına ilişkin Motorlu Kara Taşıtları İstatistikleri'ni açıkladı. 
Buna göre, Ekim'de trafiğe kaydı yapılan toplam 86 bin 333 taşıt içinde otomobil yüzde 54,7 pay ve 47 bin 250 adetle ilk sırada yer aldı. Bunu yüzde 17,7 pay ve 15 bin 294 adetle kamyonet, yüzde 16,4 pay ve 14 bin 177 adet ile motosiklet, yüzde 4,8 pay ve 4 bin 130 adet ile traktör takip etti. Ekim ayında trafiğe kaydı yapılan taşıtların yüzde 6,3 pay ve 5 bin 482 adedini ise minibüs, otobüs, kamyon ve özel amaçlı taşıtlar oluşturdu. 
Trafiğe kaydı yapılan motorlu taşıt sayısı Ekim'de bir önceki aya göre yüzde 1,8 arttı. Bu artış otomobilde yüzde 16,7, kamyonette yüzde 2, kamyonda yüzde 3,7, traktörde yüzde 11,1 olarak gerçekleşti. Minibüste yüzde 22,6, otobüste yüzde 41,7, motosiklette yüzde 24, özel amaçlı taşıtlarda yüzde 38,2 azalış oldu. 
 
Geçen yılın aynı ayına göre düşüş oldu 
 
Trafiğe kaydı yapılan motorlu taşıt sayısı geçen yılın aynı ayına göre yüzde 4,8 azaldı. Bu azalış otobüste yüzde 0,9, kamyonette yüzde 14,1, kamyonda yüzde 22,6, motosiklette yüzde 13,6, özel amaçlı taşıtlarda yüzde 6,7, traktörde yüzde 31,1 olarak gerçekleşti. Otomobilde yüzde 6,6, minibüste yüzde 5 artış oldu. 
Ocak-Ekim döneminde 905 bin 137 adet taşıtın trafiğe kaydı yapılırken, 92 bin 880 adet taşıtın ise trafikten kaydı silindi. Böylece trafikteki toplam taşıt sayısı 812 bin 257 adet arttı. Ekim ayı sonu itibarıyla trafiğe kayıtlı toplam 16 milyon 901 bin 785 adet taşıtın yüzde 50,6'sını otomobil, yüzde 16,4'ünü kamyonet, yüzde 15,7'sini motosiklet, yüzde 8,9'unu traktör, yüzde 4,4'ünü kamyon, yüzde 2,3'ünü minibüs, yüzde 1,4'ünü otobüs, yüzde 0,2'sini ise özel amaçlı taşıtlar oluşturdu. 
 
Ekim ayında 377 bin 697 adet taşıtın devri yapıldı 
 
Ekim ayında 377 bin 697 adet taşıtın devri yapıldı. Bu araçların içinde otomobil yüzde 68,3 pay ve 257 bin 856 adet ile ilk sırada yer aldı. Otomobili, yüzde 16,3 pay ve 61 bin 476 adet ile kamyonet, yüzde 5,2 pay ve 19 bin 530 adet ile motosiklet, yüzde 3,3 pay ve 12 bin 337 adet ile traktör izledi. Ekim ayında devri yapılan taşıtların yüzde 7 pay ve 26 bin 498 adedini ise minibüs, otobüs, kamyon ve özel amaçlı taşıtlar oluşturdu. 
Ekim ayı sonu itibarıyla trafiğe kayıtlı otomobillerin içinde LPG kullananların oranı yüzde 41,1'e ulaştı. Trafiğe kayıtlı araçların yüzde 34,4'ü benzin, yüzde 23,9'u dizel yakıt kullanıyor. Yakıt türü bilinmeyen otomobillerin oranı ise yüzde 0,6 oldu. 
 
Markalara göre dağılım 
 
Ekim ayında trafiğe kaydı yapılan 47 bin 250 adet otomobilin yüzde 12'sini Renault, yüzde 10,9'unu Opel, yüzde 10'unu Volkswagen, yüzde 8,7'sini Tofaş-Fiat, yüzde 8,6'sını Hyundai, yüzde 7,5'ini Ford, yüzde 6,7'sini Toyota, yüzde 5,2'sini Dacia, yüzde 3,6'sını Nissan, yüzde 3,1'ini Honda, yüzde 23,7'sini ise diğer markalar oluştu.