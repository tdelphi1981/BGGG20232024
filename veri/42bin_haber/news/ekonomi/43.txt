Sivil havacılıkta büyüme hız kesmeden sürüyor
Devlet Hava Meydanları İşletmesi (DHMİ) Genel Müdürü Orhan Birdal, Türk sivil havacılık sektöründe büyümenin hız kesmeden sürdüğünü, sektördeki başarılı çalışmaları sadece rakamların teyit etmediğini bildirdi.
Birdal, yaptığı açıklamada, Türk sivil havacılık sektöründe büyümeye paralel olarak DHMİ'nin de çalışmalarını sürdürdüğünü ifade etti. 
Yeni havalimanlarının yanı sıra, var olan havalimanlarının yenileme ve kapasitesinin artırılması için çalışmalar yaptıklarını kaydeden Birdal, Bu yatırımlardan biri de geçen ay tamamlandı. 1940 yılında hizmete giren Elazığ Havalimanı'na, 30 bin metrekaresi kapalı alan olmak üzere, pistle bağlantılı olarak 350 bin metrekare alan üzerine yeni terminal binası inşa edildi dedi. Birdal, 1.416 metrekare olan terminal binasının 16 bin metrekareye çıkarılan Elazığ Havalimanı'nın, yıllık 150 bin yolcu kapasiteli terminal binasının yeni iç ve dış hatlar terminaliyle 2 milyon yolcuyu ağırlayabilecek hale geldiğini söyledi. 
Sektördeki çalışmalar

Sektördeki başarılı çalışmaları sadece rakamların teyit etmediğini bildiren Birdal, şöyle konuştu:
Kaliteli hizmetlerimiz, çevreye duyarlı yaklaşımımız da tüm dünyada takdir görüyor. Size üç örnek vermek istiyorum. Antalya Havalimanı, dünyanın karbon salınımı en düşük 8 havalimanı arasına girmeyi başararak Havalimanı Karbon Akreditasyon Optimisation sertifikasıyla ödüllendirildi. Antalya Havalimanı terminallerini, sektörün geldiği 'küresel hizmet standardında' işleten ICF Airports'un, bu sertifikayla kanıtladığı çevre bilinci, DHMİ'nin genel çevre politikalarıyla uyumludur. 
Küresel ısınma ve iklim değişikliği konusunda mücadeleyi sağlamaya yönelik uluslararası çerçeveyi çizen Kyoto Protokolü'ne imza koymuş bir ülkenin önde gelen kuruluşu olarak, bu protokolün tüm prensiplerine duyarlıyız. Sosyal sorumluluk bilinci yüksek ve çevreye duyarlı bir hizmet anlayışına sahibiz. Dünyanın temiz ve sürdürülebilir geleceğine yönelik çabalara katkıda bulunmayı kurumsal bir görev olarak kabul ediyoruz. 
Havaalanlarında faaliyet gösteren kuruluşların çevreye verdikleri veya verebilecekleri zararların azaltılması ve ortadan kaldırılabilmesi amacıyla 2009 yılı Haziran ayında SHGM tarafından başlatılan Yeşil Havaalanı Projesi'ni önemseyen bir kuruluşuz.

Milas-Bodrum Uluslararası Havalimanı'nın dünya çapında ödül aldı

Milas-Bodrum Uluslararası Havalimanı'nın mimari projesinin, dünya çapında bir ödüle layık görüldüğüne dikkati çeken Birdal, WAF-Dünya Mimarlık Festivali'nde Bodrum Uluslararası Havalimanı projesinin, yarışmaya katıldığı ulaşım kategorisinde bu yılın büyük ödülünü aldığını kaydetti.
Önemli bir uluslararası ödüle layık görülen projenin arkasında bir başarı öyküsü daha bulunduğuna dikkati çeken Birdal, Milas-Bodrum Havalimanı Yeni Dış Hatlar Binası'nın yap-işlet-devret modeli kapsamında yaptırılmasına karar veren DHMİ Genel Müdürlüğü, proje için yarışma açtı. Çok sayıda mimarın katıldığı yarışmada, birinciliğe Murat Tabanlıoğlu'nun eseri layık görüldü. 2 Ağustos 2006 tarihinde, bu ödüllü proje üzerinden uluslararası ihaleye çıkılan Dış Hatlar Terminal Binası, hızlı bir şekilde tamamlanarak haziran ayında hizmete açıldı diye konuştu.

Havalimanlarını 'engelsiz' haline getireceğiz

Engelli vatandaşların havalimanlarında konforunu sağlamaya yönelik seferberliğin de sonuçlarını vermeye başladığını belirten Birdal, Ankara Esenboğa Havalimanı, Sivil Havacılık Genel Müdürlüğü himayesinde yürütülen engelsiz havalimanı projesi kapsamında, engelli vatandaşların sorunsuz bir şekilde havalimanından geçişine imkan sağlayacak şekilde düzenlendiğini bildirdi. 
Başkentin giriş kapısı olan Ankara Esenboğa Havalimanı'nın engelli misafirlerin her noktada diğer misafirlerle eşit koşullarda hizmet alabileceği şekilde geliştirildiğini belirten Birdal, Hedefimiz tüm havalimanlarımızı 'engelsiz' birer toplu yaşam alanı haline getirmek dedi.