Balıkçılar tekneleri satışa çıkarttı
Gülyalı Balıkçı Kooperatifleri Başkanı Sağlam "Balıkçılar hamsi ve mezgitte umduğunu bulamayınca teknelerini satışa çıkarmak zorunda kaldı" 
 Ordu’nun Gülyalı ilçesinde bazı balıkçılar av sezonu başında bankalardan çektikleri kredileri ödemede zorluk yaşayınca teknelerini satışa çıkardı. Av sezonuna umutlu giren ve tuttukları bol palamutla yüzleri gülen Karadenizli balıkçılar, hamsi ve mezgitte umduğunu bulamayınca tekneleri iş yapamaz hale geldi. 
 TEKNELERİ KIYIYA BAĞLADILAR 
 
 Gülyalı Balıkçı Kooperatifleri Başkanı İnan Sağlam AA muhabirine yaptığı açıklamada, "Bazı balıkçılarımız özellikle hamsi ve mezgitte umduğunu bulamayınca teknelerini satışa çıkarmak zorunda kaldı" dedi. Gülyalı balıkçı barınağında kıyıya demirleyen bazı balıkçı teknelerinin satışa çıkarıldığını belirten Sağlam, "Balıkçılarımız fiyatlarda anlaşma sağladıkları durumda teknelerini satacaklar" diye konuştu.  
 
 Balıkçıların teknelerini satışa çıkarmalarındaki tek sebebin hamsi ve mezgitin az olmasından kaynaklandığını ifade eden Sağlam, şunları söyledi: "Bu sezon palamut balığı açısından bereketli bir sezon geçirdik. Ancak palamut bol olunca da fiyatlar düşük oldu. Palamut bol olmasından dolayı balıkçıya para kazandırmadı. Balıkçılarımız ilk mağduriyeti bu noktada yaşadı. Çünkü her balıkçı teknesinde en az 4 kişi çalışıyor. Bunların maaşları ve sigortaları hesaplandığında balıkçılarımız palamuttan istediğini kazanamadı.  
 Sezon başında palamut bol olmasına aldanan bir çok balıkçımız kendilerine hak tanınan tarımsal krediden yaralanmak istedi. Bu krediler 25 bin liranın altında olmayan kredilerdir. Bu kredileri balıkçılarımız teknelerinin onarımı ve kendi ihtiyaçları için çekti. Fakat hem palamudun bol olmasından dolayı para etmemesi ve son bir kaç aydır hamsi ve mezgitin de çıkmaması nedeniyle balıkçılarımız ciddi bir şekilde mağduriyet yaşadı." 
 BALIK YOK DENECEK KADAR AZ
  
 
 Banka kredilerini ödeyemeyen bazı balıkçıların teknelerini 20 ile 40 bin lira arasında değişen fiyatlardan satışa çıkardığını anlatan Sağlam, şöyle devam etti "Özellikle küçük balıkçı dediğimiz esnaflarımızın geçimleri hamsi ve mezgit balıklarıdır. Bu yıl hem hamsinin hem de mezgitin yok denecek kadar az olması bizleri çok üzmektedir. Bir balıkçımız teknesiyle denize açıldığında ortalama 20-30 kilo mezgit ya da hamsiyle geri dönüyor. Bu da yaktığı mazot ve işçi parasını kurtarmıyor. Kurtarmadığı için de balıkçılarımızın çoğu mağdur durumda. Şartlar böyle devam ettiği sürece balıkçılarımızın aldıkları kredileri geri ödeme şansı yok. Balıkçılarımız bu paraları ödeyemediği içinde teknelerini satılığa çıkardı." 
 KREDİSİNİ ÖDEMEKTE ZORLANDI
  
 
 Sağlam, balıkçıların yaşadıkları mağduriyetin giderilmesi için tarımsal kredilerin bir yıl ertelenmesini talep ettiklerini de sözlerine ekledi.
 İlçede yaklaşık 10 yıldır balıkçılık yapan Hüseyin Çalış, bu yıl geçen sezonlara oranla çok az miktarda para kazandıklarını, bu nedenle bankadan çektiği krediyi ödemede zorlandığı için 11 metre uzunluğundaki teknesini satılığa çıkarmak zorunda kaldığını belirtti. 
 'MAĞDURİYET YAŞIYORUZ'
  
 
 Diğer bir balıkçı Celal Aksoy da bu sezon denizde umduklarını bulamadıklarını belirterek, "Dışarıdan bakıldığında çok balık tutuldu gibi görünse de maalesef gerçekler öyle değil. Palamut fazla oldu ama para etmedi. Hemsi ve mezgitte çıkmadı. Bu nedenle balıkçılar olarak mağduriyet yaşıyoruz. Bu nedenle de yeni çareler arıyoruz" dedi.
 
  