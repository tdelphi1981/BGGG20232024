Ticaret ve hizmette ciro arttı
Ticaret ve hizmet sektöründe ciro, bu yılın 3. çeyreğinde geçen yılın aynı dönemine göre yüzde 5,6, geçen çeyreğe göre yüzde 3,6 arttı.
Türkiye İstatistik Kurumu (TÜİK), 2012 yılının 3. dönemine ilişkin Ticaret ve Hizmet Endeksleri verilerini açıkladı. 
NACE Rev.2'ye göre hesaplanan 2005=100 temel yıllı, Üç Aylık Ticaret-Hizmet Ciro Endeksi 2012 yılının 3. çeyreğinde geçen yılın aynı dönemine göre yüzde 5,6, bir önceki döneme göre yüzde 3,6 arttı. 
Aynı dönemde ticaret ve hizmet sektöründe istihdam açısından geçen yılın aynı dönemine göre, yüzde 2,9 artış yaşandı. İstihdam, bir önceki döneme göre ise yüzde 0,6 artış gösterdi. 
Çalışılan saat miktarında da artış yaşandı. Yılın 3. çeyreğinde Çalışılan Saat Endeksi'ndeki artış oranı, geçen yılın aynı dönemine göre yüzde 3,1 olurken, endeks, 2. çeyreğe göre de göre yüzde 0,2 oranında arttı. 
Ticaret ve Hizmet Brüt Ücret - Maaş Endeksi'ne de artış görüldü. Endeks, bir önceki yılın aynı dönemine göre yüzde 16,9 artarken, geçen çeyreğe göre artış 
oranı yüzde 4,7 oldu. 
İnşaat sektöründe istihdam arttı
 İnşaat sektöründe istihdam, yılın üçüncü çeyreğinde geçen yılın aynı dönemine göre yüzde 2,2 arttı. 
TÜİK, İnşaat İşgücü Girdi Endeksleri 2012 üçüncü dönem sonuçlarını açıkladı. Buna göre, Üç Aylık İnşaat Sektörü İstihdam Endeksi 2012 yılı üçüncü çeyreğinde, geçen yılın aynı dönemine göre yüzde 2,2 artış gösterdi. 
Söz konusu dönemde, Bina İnşaatı Sektörü İstihdam Endeksi yüzde 1,6 artarak 82,0'dan 83,3'e, Bina Dışı İnşaat Sektörü İstihdam Endeksi de yüzde 3 artışla 122,2'den yüzde 125,8'e çıktı.

Çalışılan saat yüzde 1,6 arttı

Üç Aylık İnşaat Sektöründe Çalışılan Saat Endeksi 2012 yılı üçüncü çeyreğinde geçen yılın aynı dönemine göre yüzde 1,6 arttı.
Bina İnşaatı Sektörü Çalışılan Saat Endeksi yüzde 1,4 artarak 79,6'ya, Bina Dışı İnşaat Sektörü Çalışılan Saat Endeksi de yüzde 1,9 artarak 126,6'ya ulaştı.

Brüt ücretler yüzde 16,5 yükseldi-

Üç Aylık İnşaat Sektöründe Brüt Ücret-Maaş Endeksi 2012 yılı üçüncü çeyreğinde geçen yılın aynı dönemine göre yüzde 16,5 yükseldi.
Bina İnşaatı Sektöründe Brüt Ücret-Maaş Endeksi yüzde 18,5 artışla 197,6'ya, Bina Dışı İnşaat Sektöründe Brüt Ücret-Maaş Endeksi de yüzde 14,3 artışla 278,6'yı buldu.