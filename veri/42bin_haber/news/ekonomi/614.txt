Bankalar ücret almaya devam edecek
Türkiye Bankalar Birliği (TBB) Başkanı Hüseyin Aydın, bankacılık kesiminin ücret ve komisyon geliri elde etmeye devam ettiğini, devam da edeceğini bildirdi. Ekonomi Muhabirleri Derneği (EMD) üyeleriyle kahvaltıda biraraya gelen Aydın, gazetecilerin gündeme ilişkin sorularını yanıtladı.

Bankaların karlılığını sağlayan iki gelirin faiz ile ücret ve komisyon geliri olduğunu belirten Aydın, bunun sadece Türkiye'de değil, dünyanın her yerinde böyle olduğunu vurguladı.

"Yaptığımız yatırımlar karşılığında verdiğimiz hizmetlerden ücret almak bizim en tabii ve doğal hakkımız" diyen Aydın, müşterinin hangi hizmeti, hangi fiyattan ve kimden aldığını bilmek koşuluyla bunun önünün açık olması gerektiğini savundu.

Ücret ve komisyon konusunun sürekli olarak tartışılmasını da bankalar olarak rahatsız edici bulduklarını kaydeden Aydın, şöyle konuştu:

"Şunun altını çizmek istiyoruz, kar artışı yüzde 15. Kar başka bir şey, karlılık başka bir şey. Bizim özkaynak karlılığımızın seyrinin izlenmesi lazım. Özkaynak karlılığı nereden nereye geliyor, ona bakmak lazım. Hangi sermaye ile hangi özkaynakla oraya gelmişiz, böyle sorgulanması lazım. Biz hak etmediğimiz bir şeyin hiç kimse tarafından alınmamasını istiyoruz. Ama hak edilmiş bir ücretin ve bir şey alınacaksa onun da bir bedeli varsa o bedelin ödenerek alınmasından yanayız."

Rekabet Kurulu'nun bankalara yönelik soruşturmasıyla ilgili sorular üzerine Aydın, konuyla ilgili hukuki sürecin devam ettiğini söyledi.

Bankaların genelde gözetim ve denetimini BDDK'nın yaptığına dikkati çeken Aydın, "Bir bütünlük içerisinde bunun yapılması lazım. Rekabet Kurulu'nun da yaptığı bir inceleme var, biz de savunmalarımızı yapıyoruz. Burada bankacılık sektörünün faaliyetlerini aksatacak bir sonuç çıkacağını asla düşünmüyoruz" dedi.

Mevduatın vadesi

Türkiye'de mevduatın vadesinin kısa olduğunu, enflasyonist bir ortamda, belirsizliklerin yaşandığı bir ülkede yaşayan mevduat sahibinin de mevduatını uzun süre bağlamak istemediğini ifade eden Aydın, "Geliyor 30 gün bağlıyor, 45 gün, 60 gün bağlamıyor. Bu bir psikolojik sorun, önce bu psikolojik sorunun aşılması gerekiyor. Bu arada bizde 30 gün, 60 gün olan vade Avrupa'da da 600 gün falan değil" diye konuştu.

TBB Başkanı Hüseyin Aydın, daha uzun vadede mevduatını tutanlara yönelik çeşitli teşvik çalışmalarının yapıldığını, TBB olarak vadelerin uzatılmasıyla ilgili olarak kendilerinin de çeşitli önerilerde bulunduklarını da ifade etti.