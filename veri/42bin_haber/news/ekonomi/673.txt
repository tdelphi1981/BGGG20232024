Kentsel dönüşümde vatandaş hasılattan pay da alabilecek
Kentsel dönüşümle ilgili son yönetmelik uygulamaya dönük yeni kolaylıklar getirdi. Yönetmeliğe göre kat yerine hasılattan pay almak da mümkün olacak.

Çevre ve Şehircilik Bakanlığı, vatandaşın kentsel dönüşümle ilgili merak ettiklerini açıklığa kavuşturacak yönetmeliği hazırladı. Dünkü Resmi Gazetede yayınlanarak yürürlüğe giren yönetmelik vatandaşa hasalattan pay imkanı da getiriyor. Yönetmeliğe göre, taşınmaz sahiplerine, öncelikle dönüşümün uygulanacağı alanlarda yapılacak konut ve iş yerlerinden verilmek üzere sözleşme imzalanacak. Uygulama alanındaki taşınmazın bedeli, hak sahibine verilecek konut veya iş yerinin inşaat maliyet bedelinden düşülecek. Taşınmaz sahiplerinden kendisine iş yeri verilecekler, müstakil iş yeri yerine iş yeri hissesi de alabilecek.
Kimlik ve tapu yeterli
Bakanlık, TOKİ, valilik ya da belediyelerin yapacağı projelerde vatandaş anlaşmaya bağlı olarak, yıkılacak taşınmazı karşılığında kat yerine hasılattan pay da alabilecek. Yönetmeliğe göre bakanlık, TOKİ ve idarelerin dışında artık vatandaş da kendi iradesiyle taşınmazların dönüşüm kapsamında yeni yerleşim alanı olarak değerlendirilmesi için bakanlığa talepte bulunabilecek. Vatandaşa ait mülkün rezerv alanı olarak tespit edilmesi durumunda ise taşınmazın yüzde 25i, Dönüşüm Projeleri Özel Hesabına aktarılacak. Bir alanın riskli alan olarak tespiti için asgari 15 bin metrekare büyüklüğünde olması şartı aranacak. Ancak bakanlıkça uygulama bütünlüğü bakımından gerekli görülmesi halinde parsel veya parsellerin büyüklüğüne bakılmaksızın ve 15 bin metrekare şartı aranmaksızın riskli alan tespiti yapılabilecek. Hak sahipleri, riskli yapı tespitine ilişkin taleplerini tapu ve kimlik belgelerinin fotokopisiyle yapacak. Güvenliğin artırılmasına yönelik yapılan bu düzenlemeyle mal sahibinin haberi olmadan kimse binanın riskli olup olmadığını sorgulayamayacak. Tapu kütüğüne riskli olarak kaydedilen taşınmazların sahiplerine, 60 günden az olmamak üzere süre verilerek riskli yapıların yıktırılması istenecek.  Anlaşmayla tahliye edilen uygulama alanındaki yapılarla bunun dışındaki riskli yapıların sahiplerine, tahliyeden konut ve iş yerlerinin teslimine veya ilgili kurumca belirlenecek tarihe kadar, mümkün olması halinde geçici konut veya iş yeri tahsis edilecek. Mümkün olmaması halinde ise bakanlıkça kararlaştırılacak aylık kira yardımı yapılabilecek. Kira yardımı aylık 600 lirayı, yardım süresi ise 18 ayı geçmeyecek.
Beş aylık kira ödenecek
Aylık kira bedeli, her yıl Türkiye İstatistik Kurumunca yayımlanan Tüketici Fiyatları Endeksi oranında güncellenecek. Kira yardımının ilk 5 aylık kısmı, taşınma masrafları da dikkate alınarak peşin ödenebilecek. Kiracı veya sınırlı ayni hak sahibi olarak ikamet edenler veya iş yeri işletenlere, Bakanlıkça belirlenecek oranda defaten kira yardımı yapılabilecek. Özel Hesaptan aynı kişiye hem kira yardımı hem faiz desteği yapılmayacak.