Yunan hükümetine 'kemer sıkma' övgüsü
Alman hükümeti, Yunanistan'da ülke çapında protestolara rağmen parlamentoda kabul edilen kemer sıkma önlemlerini önemli bir adım olarak değerlendirerek Yunan hükümetini "cesareti" için övdü.
Alman hükümet sözcüsü Steffen Seibert, bugün Berlin'de yaptığı açıklamada, AB ve IMF'nin yeni kredi diliminin serbest bırakılması için Yunan parlamentosunda önceki gün kabul edilen yeni kemer sıkma tedbirlerinin, Yunanistan'ın rekabet gücünü ve kendine duyulan güveni geri kazanması yolunda katkı sağlayacağını ifade etti. 
Yunan hükümetinin kararlılık ve siyasi cesaretini överek Atina hükümetine tam destek verdiklerini kaydeden Seibert, "Ancak daha uzun bir yol var" dedi. 
Yunanistan'da ülke çapındaki yoğun protestolara rağmen önceki gün parlamentoda, hükümetin AB ve IMF'den tahsis edilen kredinin 31,5 milyar avroluk yeni dilimini alabilmesi için gereken 13,5 milyar avroluk kemer sıkma önlemleri onaylanmıştı.