Çankırı'da yeni termal su kaynağı bulundu
Çankırı'nın Kurşunlu ilçesi Çavundur kaplıcaları bölgesinde sürdürülen sondaj kazısında,yerin 730 metre altında sıcak su bulundu.
Çankırı'nın Kurşunlu ilçesi Çavundur kaplıcaları bölgesinde sürdürülen sondaj kazısında, yerin 730 metre altında sıcak su kaynağı bulundu. 
İlçede yaklaşık 45 gün önce bölgede termal su bulmak için başlatılan sondaj çalışmalarında sona gelindi. E-80 Karayolunun yaklaşık 200 metre uzağında çıkartılan su çevredekiler tarafından büyük sevinçle karşılandı. 
Şekerler Şirketler Grubu Yönetim Kurulu Başkanı Ruhi Şeker, yaptığı açıklamada, yer altı zenginliğinin enerjiye dönüştürülmesi açısından önemli bir adıma imza attıklarını belirterek, Termal su çıkması bizim için oldukça sevindirici. Kaplıca turizmi için bölgeye ciddi yatırımlarımız olacak. Hepimize hayırlı olsun şeklinde konuştu. 
Bölgenin jeofizik ve jeolojik etüdünü 2005 yılında yaptıklarını söyleyen Jeoloji Yüksek Mühendisi Adem Akbaşlı, Bu nokta kuyu yeri olarak belirlenmişti. Yaklaşık 45 gün içerisinde sondaj tamamlandı ve 730 metre derinliğe inildi. Şu anda sıcaklık 40 derece civarında ve çalıştıkça bu sıcaklık artacak. İlk belirlemelerimize göre saniyede 20 litrenin üzerinde debi var dedi.