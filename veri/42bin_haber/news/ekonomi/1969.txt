Küresel piyasalar ECB kararını bekliyor
Bugün piyasaları etkileyecek çok önemli bir veri olmaması nedeniyle yarınki Avrupa ve İngiltere Merkez Bankaları kararları öncesinde yatay bir seyir izlenebileceği düşünülüyor.
Küresel piyasalar önceki günkü sert satışların ardından dün tepki alımlarıyla yükselirken, İMKB gelişmekte olan piyasalara paralel olarak satıcılı seyretti. 
Dün ABD'de Dow Jones endeksi 14.000 direncini tekrar test ettikten sonra günü yüzde 0,71 oranında yükselişle 13.979 puandan kapattı. Nasdaq bileşik endeksi ise hisse bazlı hareketlerin yoğunlaşması ve artan pozitif havanın etkisiyle yüzde 1,29 oranında değer kazanarak 3.171 puandan kapattı. 
Avrupa tarafında İtalya'da yaklaşan seçimlerle ilgili belirsizlikler devam etse de Silvio Berlusconi'nin desteğini artırdığı yönündeki haberler tepki alımlarına neden olurken, İspanya'da hükümete yönelik yolsuzluk iddiaları Başbakan Mariano Rajoy'un dün Almanya Başbakanı Angela Merkel ile görüşmesiyle piyasalar tarafından rafa kaldırılmış gibi görünüyor. 
Almanya'da DAX endeksi yüzde 0,35 oranında yükseliş kaydederek 7.664 puandan kapatırken, İspanya'da IBEX 35 endeksi yüzde 2,20, İtalya'da MIB 30 endeksi de yüzde 1,05 oranında değer kazandı. 
Gelişmiş ülke borsalarındaki yükselişlere rağmen Brezilya, Arjantin, Meksika ve Türkiye gibi gelişmekte olan hisse senedi piyasalarında ise satış baskılarının etkili olduğu ve değer kayıpları görüldü. İMKB'de banka hisselerinde yoğunlaşan satışlarla endeks yüzde 0,51 oranında değer kaybederek analistlerin destek olarak dikkati çektikleri 80.000 puanın üzerinde kapattı. 
Bugün Asya borsalarında özellikle Merkez Bankası Başkanı Masaaki Shirakawa'nın istifa etmesinin ardından yüzde 3,77 oranında yükseliş kaydeden Japonya'da Nikkei 225 endeksinin etkisiyle küresel piyasalarda pozitif bir başlangıç yapılması bekleniyor. Bugün piyasaları etkileyecek çok önemli bir olmadığını belirten analistler yarınki Avrupa Merkez Bankası (ECB) ve İngiltere Merkez Bankası (BOE) kararları öncesinde yatay bir seyir izlenebileceğini ifade ediyor.

Piyasaların bugün takip edeceği veriler şöyle:

11.00 Türiye, BDDK aylık bülten
13.00 Almanya, aralık ayı imalat siparişleri
14.00 ABD, MBA mortgage kredileri
17.30 ABD, EIA petrol stokları