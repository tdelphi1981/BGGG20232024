Açlık sınırı asgari ücrete fark attı!
Türk-İş'e göre, ocakta 4 kişilik bir ailenin açlık sınırı bin 3 lira, yoksulluk sınırı ise 3 bin 266 lira oldu. Türk-İş, çalışanların geçim koşullarını ortaya koymak ve temel ihtiyaç maddelerindeki fiyat değişikliğinin aile bütçesine yansımalarını belirlemek amacıyla her ay yaptırdığı "açlık ve yoksulluk sınırı" araştırmasının ocak ayı sonuçlarını açıkladı.

Araştırmanın sonuçlarına göre, dört kişilik bir ailenin sağlıklı, dengeli ve yeterli beslenebilmesi için yapması gereken gıda harcaması tutarı (açlık sınırı) bin 2 lira 52 kuruş, gıda harcaması ile giyim, konut (kira, elektrik, su, yakıt), ulaşım, eğitim, sağlık ve benzeri ihtiyaçlar için yapılması zorunlu diğer harcamaların toplam tutarı (yoksulluk sınırı) ise 3 bin 265 lira 55 kuruş oldu.

Ocak ayı itibarıyla Ankara'da yaşayan dört kişilik bir ailenin gıda için yapması gereken asgari harcama tutarı bir önceki aya göre yüzde 1,78 oranında arttı. 

Yılın ilk ayı itibarıyla artış oranı yüzde 1,78 oldu. Gıda enflasyonunda 12 ay itibarıyla artış oranı yüzde 4,55 oranında gerçekleşti. Yıllık ortalama artış oranı ise yüzde 5,93 olarak hesaplandı.

Geçtiğimiz ay ortalama kilogram fiyatı 2,91 lira olarak hesaplanan yaş sebze-meyvenin fiyatı bu ay 2,96 lira oldu. Sebze ortalama fiyatı geçen aya göre biraz azalsa da meyve fiyatında artış söz konusu oldu.

Süt, yoğurt, peynir grubunda; süt fiyatında artış görülürken yoğurt ve peynir fiyatında önemli bir değişiklik gözlenmedi. Peynir ve yoğurt fiyatlarında markalar itibarıyla önemli bir fiyat farklılığı görülmezken, süt fiyatında 1,59 ile 2,99 lira arasında değişen fiyat aralığı dikkati çekti. 

Asgari ücret

Araştırmada, yapılan hesaplamalarda 4-6 yaş grubundaki bir çocuğun gıda harcaması için ayda 196 lira gerektiği belirtilerek, "2013 yılının ilk altı aylık döneminde geçerli olacak net aylık asgari ücret ise 773,01 lira olarak belirlenmiştir. Bekar bir işçi için belirlenen bu tutar, asgari ücretli çalışanın 4 çocuklu olması durumunda asgari geçim indirimi nedeniyle 36,69 lira artmaktadır. Bir başka ifadeyle, bir aylık net asgari ücret dört çocuğun gıda harcamasını bile karşılamaktan uzak kalmaktadır" denildi.