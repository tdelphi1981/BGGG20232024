Yatırıcılardan Adıyaman'a yoğun ilgi
Adıyaman'da yatırım yapmak isteyen 30 girişimciye, Organize Sanayi Bölgesi'nde (OSB) yer olmadığı için arsa tahsis edilemediği, bu nedenle yatırımın gerçekleştirilemediği bildirildi. Adıyaman Ticaret ve Sanayi Odası(ATSO) OSB'nin genişletilmesi için çalışma başlattı.
 ATSO Başkanı Mustafa Uslu,yaptığı açıklamada, 72 işletmenin üretim yaptığı kentteki OSB'de yatırım gerçekleştirmek isteyen girişimcilere yer verilemediğini belirtti. 
Yeni teşvik yasasıyla ilde yatırım iştahının arttığını ifade eden Uslu, Halen OSB'de yatırım yapmak isteyen 30 girişimcimiz var. Ancak mevcut alanda yatırımcıya tahsis edebilecek arsa olmadığı için yer veremiyoruz. Bundan dolayı OSB'nin genişletilmesini istiyoruz dedi. 
Yaklaşık bir yıldır bu konu üzerinde çalıştıklarını aktaran Uslu, şunları kaydetti:
Şehir merkezine ikinci OSB yapma imkanımız yok. Çünkü ilçelerde bulunan 3 adet OSB'de yüzde 75 doluluk oranı sağlanamadı. Dolayısıyla kanun gereği buralar dolmadığı için sorun yaşıyoruz. Bu amaçla gerekli yerlere girişimde bulunduk. Hatta sayın Başbakan Recep Tayyip Erdoğan'a durumu anlattık ve bize destek olacağını iletti. 800 dönüm arazinin kamulaştırılarak OSB'nin içerisine dahil edilmesini istiyoruz. Biz de gerekli girişimde bulunduk. İnşallah olumlu yanıt alırsak kısa sürede OSB'de yeni yatırımlar hayata geçirilecek. 
Sanayileşme ve işsizlik-

Gerçekleştirilecek yatırımlarla birlikte kent ekonomisine önemli kaynak sağlanacağını dile getiren Uslu, işsizliğin yüksek olduğu ilde kısa sürede binlerce işsisize iş imkanı sağlanacağını belirtti. 
OSB'de yapılacak genişletme çalışmasının ardından 2. OSB'nin kurulması için de çalışma başlatılması gerektiğinin altını çizen Uslu, şöyle devame etti:
Şu anda OSB'nin genişlemesi durumunda yaklaşık 30 yatırımcımıza yer vermiş olacağız. Bu da önemli bir rakamdır. Bu konuda binlerce kişiye iş imkanı sağlanacak. Ancak ilimize ikinci OSB'nin kurulması şart. Ülkelerin, illerin kalkınması sanayiden, sanayileşmeden geçer. Yani işsizliğin düşmesi sanayileşmeden geçer. Hedef konulan 2023 büyüme trendine girmek için bütün bunların altında sanayileşmenin ve o ilin sanayileşme trendini yakalamasından geçiyor. Bunlar da altyapıdan geçiyor. Yani siz arsayı temin edemeden bunu yapmanız mümkün değil.
Uslu, OSB'de genişletme çalışmasının olmadığı takdirde yeni teşvik yasasının Adıyaman için bir anlam ifade etmeyeceğine de dikkati çekti. 
Adıyaman Sanayici ve Genç İş Adamları Derneği (ASGİAD) Başkanı Mehmet Fatih Bilgiç de Adıyaman sanayisinin tarihinin çok eskilere dayanmadığını, ilde sanayileşme sürecinin yeni başladığını söyledi. Bilgiç, mevcut OSB'de yapılacak genişletme çalışmalarının ardından yeni bir OSB'nin de hayata geçirilmesi gerektiğini sözlerine ekledi.