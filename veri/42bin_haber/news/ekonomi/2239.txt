Halkbank kârını artırdı
Halkbank, 2012 yılında 2,6 milyar lira net kar elde etti. Bankanın 2011 kârı ise 2 milyar TL seviyesindeydi.
Halkbank açıklamasında, 2012 yıl sonu itibariyle kredilerini 85,6 milyar liraya çıkaran bankanın nakdi kredilerinin 65,9 milyar lira büyüklüğe ulaştığı bildirildi. 
Halkbank'ın, 2011 yılı sonunda 91,1 milyar lira olan toplam aktifleri ise 2012 yılı sonunda 108,3 milyar liraya yükseldi. Halkbank, bu performansıyla 2012 yılını 2 milyar 595 milyon lira net kar ile kapattı. 
Özkaynaklarını yüzde 42,6 oranında artırarak 12,3 milyar liraya yükselten Halkbank'ın özkaynak karlılığı yüzde 24,8 düzeyinde gerçekleşti.
Halkbank Genel Müdürü Süleyman Aslan, konuya ilişkin değerlendirmesinde, uluslararası piyasalarda Türkiye'ye ilginin ve güvenin giderek arttığı bir dönemde olunduğunu belirterek, Bankamızın uluslararası piyasalarda kazandığı başarılar da bu durumu bir kez daha kanıtladı dedi. 
Aslan, 2012 yılına ait finansal sonuçlarımız gösteriyor ki, yine ülke ekonomisine her düzeyde katma değer sağladığımız bir yıl geçirdik ifadelerini kullandı. 
Yılsonundaki ikincil halka arzları ile İMKB tarihinin en büyük, Avrupa'nın ise en büyük üçüncü halka arzını gerçekleştirdiklerini belirten Aslan, Üstelik halka arzı, bugüne kadarki en düşük iskonto oranıyla tamamlayarak bizi özel kılan bir başarıya daha imza attık dedi. 
2012 yılında rakamsal verilerin yanı sıra operasyonel verimliliği artırma, şubeleşme ve istihdam yaratma konularında da hızlı bir atılım gerçekleştirerek yenilikçi uygulamalara imza attıklarını ifade eden Aslan, yıl boyunca 50 yeni şube açarak toplam şube sayısını 816'ya ve çalışan sayısını 14 bin 971'e çıkardıklarını belirtti. 
Aslan, 2013 yılında en az 40 yeni şube açacaklarını ve 750 yeni çalışana istihdam sağlayacaklarını aktardı.
 
 