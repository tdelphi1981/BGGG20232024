Kırıkkale'de 8 milyar ton tuz rezervi bulundu
Kırıkkale Valisi Ali Kolat, Delice'nin Yeniyapan köyünde 8 milyar ton tuz rezervi olduğunu söyledi. Türkiye'nin en önemli firmaların bu rezerve teklif verdiğini belirten Kolat, Delice'nin ülkenin tuz üretimine önemli katkılar sağlayacağını bildirdi.
 Vali Kolat, Delice ilçesini ziyaret ederek buradaki yatırımlar ve çalışmalar hakkında bilgiler aldı. Daha sonra Çerikli'yi ziyaret eden Kolat, çalışmaları yerinde değerlendirdi. Delice Kaymakamı Mehmet Parlak'ı da ziyaret eden Kolat, Delice'nin önemli ulaşım merkezlerinden olduğunu söyledi. 25 ilin geçiş noktasında olan Delice'nin önemli bir ulaşım ağı olduğunu belirten Kolat, ilçenin tuz rezervi yönünden de gelişeceğini bildirdi. Yeniyapan köyünde 8 milyar ton tuz rezervi olduğunu ve konunun Enerji Bakanlığını ve Başbakan Yardımcısı Beşir Atalay'ı ilgilendiğini belirten Kolat, "Türkiye'nin tuz ihtiyacını karşılayacak." dedi. 
 
 Kış aylarında köylerin kapanmaması için Özel İdare'nin son sürat çalıştığını belirten Vali Kolat, bu konuda gereken çalışmaların yapıldığını söyledi. Yağmurdan dolayı sel sularının köylerde tarıma zarar verebileceğini, bu konuda çalışma yapıldığını belirten Kolat, çiftçilerin her zaman yanında olduklarını bildirdi. Kolat konuşmasının devamında, "İl Özel İdare anlamında köylerimize büyük bir destek getireceğiz. Sel sorununu da çözmek için elimizden gelen desteği ben bizzat yapacağım. Köylerimize önem veriyoruz ve bu anlamda köylerde yaşanan sıkıntıları gerekli müdürlere söyleyerek bu anlamda gereken çalışmayı yapacağız." diye konuştu. 

 Çerikli Belediye Başkanı Ömer Sakarya ile çalışmalar ve projelerle ilgili fikir alışverişinde bulunan Kolat, Çerikli'nin önemli yatırımları alması gerektiğini söyledi. Belediye Başkanı Ömer Sakarya tüm belediyelerde olduğu gibi Çerikli Belediyesi'nin de önemli mali sıkıntısı olduğunu, ancak hesapları iyi yaparak sıkıntıya düşmeden halkın yaşamını kolaylaştırmaya çalıştıklarını ifade etti.