Fırtına sofraya zam olarak yansıdı
TÜRKİYE'nin kış dönemindeki sebze üretim merkezi Antalya'yı vuran şiddetli yağmur ve fırtına nedeniyle seralarla tarım arazilerinde oluşan zarar, sofralara zam olarak yansıdı. Sel nedeniyle en çok fiyat artışı biber ve domateste yaşanıyor.
Antalya'da Gıda, Tarım ve Hayvancılık İl Müdürlüğü ve ilçe müdürlüklerince geçen hafta yaşanan şiddetli yağış ve fırtına nedeniyle tarım alanları ve seralarda yaşanan hasara ilişkin tespit çalışmaları sürerken, bu hafta sonu gelen şiddetli yağış ve fırtına hasarı büyüttü. Daha önceki yağış sonrası yapılan ilk belirlemelere göre kış döneminde en önemli örtüaltı üretim merkezleri olan Serik, Demre, Kumluca ve Aksu ilçelerinde 1600 dekar büyük bölümü meyve bahçesi olan açık alan ile 1180 dekar da büyük bölümü domates, biber ve patlıcan seralarından oluşan kapalı alan, seralardaki ürünler zarar görmüştü.


Yaşanan bu felaketin faturası ise sofralara zam olarak yansıdı. Antalya'da başta Büyükşehir Belediyesi Toptancı Hali olmak üzere bölgedeki diğer üretici hallerine ürün girişinde yüzde 30'u bulan azalma meydana geldi. Bu da tüm ürünlere yüzde 20 zam olarak yansıdı. Sel nedeniyle en çok fiyat artışı biber ve domateste yaşanıyor. Sivri biber halden 5.50- 6.50 lira arasındaki fiyatla çıkarken, domates ise 1.80'den 3.50 liraya kadar yükseliyor.


Antalya'daki şiddetli yağış ve fırtınaların ardından sera ve açık tarım alanlarındaki hasar tespit çalışmalarının devam ettiğini belirten Antalya Ticaret ve Sanayi Odası Yaş Meyve Sebze ve Tarım Meslek Komitesi Başkanı Mustafa Küçükoğlu, Hal'e giriş yapan ürün miktarında günlük ortalama yüzde 30'u bulan bir azalma ve ürünlerde de ilk etapta yüzde 20'lik bir zammın sözkonusu olduğunu açıkladı.


DAHA DA YÜKSELEBİLİR


Sofraların vazgeçilmezleri domates ve biber çeşitlerinin zamdan etkilenen ürünlerin başında geldiğine işaret eden Küçükoğlu, "Önümüzdeki günlerde hasar tespitleri netleştiğinde yeni zamlar yaşanabilir. Çiftçinin birçoğu hasarla uğraşıyor ve diğer taraftan şiddetli yağış ve fırtına devam ediyor. Dolayısıyla önümüzdeki günlerde fiyatların daha da yüksek olmasını bekliyoruz" dedi.


İHRACAT DA DURGUN


Mustafa Küçükoğlu, Rusya, Belarus, Moldova, Ukrayna gibi kuzey ülkelerindeki hava koşullarının çok sert geçiyor olmasının bu ülkelere ihracatı olumsuz etkilediğini açıkladı. Siparişlerin azaldığından bahseden Küçükoğlu, yoğun kar nedeniyle karayolu ile ulaşımın çok zor olduğunu ve yapılamadığını dile getirdi.