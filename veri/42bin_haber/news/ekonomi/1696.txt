'Maliyetleri fiyatlara yansıtmadık'
 
 Hakan Bor, Bandırma’daki şirket tesislerinde düzenlediği basın toplantısında yaşanan gelişmeleri anlattı. Şirketlerinin devletten toplam 24 milyon lira KDV alacağının bulunduğunu belirten Bor, yaptıkları girişimlere rağmen KDV alacaklarını tahsil edemediklerini söyledi.
 
 Beyaz et sektörünün en önemli girdi maliyetlerini yem, elektrik ve doğalgaz oluşturduğunu anlatan Hakan Bor, şunları söyledi:
 
 "Bu kalemlere yapılan zamlar şirketimizin girdi maliyetlerini daha da arttırdı. Kamuoyunda oluşan olumsuz söylemler sonrasında bankacılık sektörü şirketimize uzun vadeli kredi vermedi. Daha önceden geçirilen iki sel ve bir yangın felaketinden dolayı şirket olarak üretime 9 ay gibi uzun bir süre vermek zorunda kaldık. Bu sürede pazarda kayıplar yaşadık. Beyaz Et Sanayicileri Derneği’nin, KDV alacaklarının tahsiline yönelik çalışmalarından da sonuç alınmadı. Bunun yanında tüm firmalarda görülen hastalıklar ve ölümlerden dolayı hem firmamız, hem de sektörümüz zarar görmüştür. Tüm bunlar şirket olarak bu günlere gelmemize neden oldu."
 
 "BANVİT İLE GÖRÜŞMELER BAŞLADI"
 
 Tüm bu gelişmelerden sonra şirketi satma kararı aldıklarını dile getiren Bor, "Şirket olarak Torunlar Grubu’nun şirketimizin satışıyla ilgili ilgilendiğini SPK’ya bildirerek pazarlıklara başladık. Görüşmeler sırasında şirketimize gelen haciz işlemleri sonrasında Torunlar Grubu’yla yapılan görüşmeleri sonlandırmak zorunda kaldık. 28 Ocak 2013 tarihi itibariyle Banvit A.Ş. ile görüşmelere başladık" dedi.
 
 Gelen haciz ve icra işlemlerinden sonra banka hesaplarına bloke konulmasından dolayı tüm nakliyeci, yetiştirici, sarım ekipleri, tedarikçi ödemelerini yapmadıklarını dile getiren Bor " Hammadde alamadığımızdan dolayı üretim tesislerimizde olan canlı kayıplarının önüne geçmek için üretimi durdurma kararı aldık. Şirket olarak öncelikli amacımız personel ve tedarikçilerimizi mağdur etmemektir" dedi.
 
 Şirketlerinin içinde bulunduğu durumun çalışan ve tedarikçilerle birlikte toplam 16 bin kişiyi ilgilendirdiğinin altını çizen Hakan Bor "Şirketimiz 53 yıllık firma, Türkiye beyaz et üretiminde ilk 10’da. İstanbul sanayi odası 2011 sıralamasında 241’inci sırada yer almıştır. AB ülkeleri ön ihracat numarası almış firmalardan biridir. Avrupa Birliği ihracat yapan ilk şirket olan Şeker Piliç 2012 yılında 25 milyon dolarlık ihracat yapmıştır" diye konuştu.
 
 
 Mehmet TOSUN/BANDIRMA (Balıkesir), (DHA) 
  