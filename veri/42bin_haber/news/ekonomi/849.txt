Doğalgaz faturasını düşürme yolları
Geçtiğimiz kış sezonuna göre yüzde 30 artan doğalgaz fiyatları, havaların da soğumasıyla tüketicilerin elini iyice yakmaya başladı. Geçen sene ortalama 250 lira ödeyen 4 kişilik bir ailenin faturası 325 liraya yükseldi. Faturasını düşürmek isteyenlerin bazı noktalara çok dikkat etmesi gerekiyor.
Doğalgaz fiyatlarına kış sezonunun hemen ardından Nisan ayında yüzde 18.72 zam yapılmıştı. Bu zam yaz aylarına girilmesi nedeniyle hanehalkları tarafında fazla hissedilmezken bir zam haberi de geçtiğimiz aylarda geldi.  
Ekim başında yapılan yüzde 9.8'lik zamla birlikte tüketicilerin faturaları da bir sene önceye göre yüzde 30.35 artmış oldu.  
 
  DOĞALGAZDA ZAM ASLINDA YÜZDE 30  
 
 
YİNE ZAM GELECEK 
Havaların soğumasıyla evlere yüksek faturalar gelmeye başlarken Tüketiciler Birliği Federasyonu Başkanı Bülent Deniz, dört kişilik bir ailenin ortalama ödeyeceği miktarın asgari ücretin üçte birine denk geldiğine dikkat çekti. Bunun da yaklaşık olarak 250-300 lira arasında değişen bir rakam olduğunu kaydeden Deniz, tüketicinin bu noktada fiyatları geri çekme gibi bir şansı olmadığını ve kendi önlemini alması gerektiğini belirtti. 
Deniz, Enerji Bakanı Taner Yıldız'ın Ocak ayında doğalgaza zam olmayacağına yönelik sözlerinin aksine Ocak'ta yüzde 10-11 oranında zam beklediklerini ifade ederek, "Türkiye'de zamlar konusunda fiyatlar açısından bu kış zor bir dönem olacak. Doğalgaz faturalarında şikâyetçi olanlar doğalgaz yerine elektrikli ısıtıcı kullanıyordu. Fakat elektriğe de yüzde 20 oranında bir zam gelecek" şeklinde konuştu. 
BÖYLE GİDERSE ALAN KALMAYACAK 
Tüketiciler Birliği Başkanı Nazım Kaya da "zamlara faturaya yansıdığında değil, ilk yapıldığında tepki vermeliyiz" ifadesini kullandı.  
Tüketicilerin faturayı düşürebilmek için israftan kaçınması, izolasyona önem vermesi, kombi ve radyatör bakımlarını da zamanında yaptırması gerektiğine işaret eden Kaya, "Ayaklarımızı yorganımıza göre uzatmak zorunda olduğumuzdan, kuvvetli giyinmeyi de önemsemeliyiz. Ama bunlar bireysel ve günü kurtaracak çözümler. Daha kalıcı çözümler için, yetkililere, bu şekilde giderse doğalgaz satacak tüketiciyi bulamayacaklarını da ifade etmek gerekiyor" diye konuştu.  
DOĞALGAZ FATURASI NASIL DÜŞÜRÜLÜR? 
Uzmanların doğalgaz tasarrufuyla ilgili önerileri şöyle:    
- Çatınızı uygun bir yalıtım malzemesi ile yalıtın. 
- Duvarlarınıza mantolama yaptırın. 
- Pencerelerinizde çift cam ya da çift pencere kullanın. Pencerelerin ve dışa açılan kapıların kenarlarını uygun bir plastik sünger malzeme ya da kağıt bantlarla kapatın.
- Isı verimliliği yüksek radyatör seçin. 
- Radyatörlerinizin önüne ve üstüne eşya, mobilya, mermer koymayın, üstlerini kapatmayın. Perdelerin de radyatörlerin önünü ve üstünü kapatmamasına dikkat edin.
- Periyodik olarak radyatör temizliği ve kombi bakımını yaptırın. 
- Sadece evde olunan vakitlerde kombiyi yakmak ya da sıcaklık ayarını yapmak için kombiyi açıp kapatma yanlışlığına düşmeyin. Kış başladığında, kombinizi çalıştırma ihtiyacı hissettiğiniz tarihten itibaren mevsim sonuna kadar düşük sıcaklıkta sürekli açık kalması öneriliyor. - Normalde oturma odaları için 22 santigrat derece, yatak odaları için 20 santigrat derece sıcaklık öneriliyor. Ancak oda sıcaklığının 1 santigrat derece düşürülmesi halinde toplam yakıt tüketimi yüzde 7 düşüyor.