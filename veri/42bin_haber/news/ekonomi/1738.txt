ABD ekonomisi küçüldü
ABD ekonomisi, 2012 son çeyreğinde yüzde 0,1 oranda daraldı.
Hükümetin uyguladığı tasarruf politikasının özellikle savunma harcamalarının yüzde 22 azalması ekonomik küçülmede önemli bir etken olarak gösterildi. Üçüncü çeyrekte 3,1 büyüyen ekonomi son çeyrekte ise yüzde 0,1 küçüldü. Ekonomi 2009'dan beri ilk defa bu kadar düşük seviyeyi gördü. Ekonomistler 2013'te ekonominin yüzde 2 ile 2,5 arasında büyümesini öngörüyor. 

SAVUNMA HARCAMALARINDA OTOMATİK KESİNTİLER DEVREYE GİRDİ 

1972 Vietnam savaşından sonra ilk defa ABD Savunma harcamaları bu kadar düştü. Savunma Bakanlığı Pentagon'dan yapılan açıklamaya göre, mali yılda harcamalarda 45 milyar dolar kesileceği bildirildi. Savunma harcalamaları 2011'de 699,1 milyar dolar iken, 2012'de ise 677,2 milyar dolar olarak açıklandı. Askeri personele yapılan taltif bütçesinde de yüzde 18'e varan kesintilere gidildi. Son çeyrekte sadece 94,8 milyar dolar askerlere taltif parası olarak dağıtıldı. 

FED'İN PARA POLİTİKASINDA BİR DEĞİŞİKLİK YOK 

Federal Rezerv Açık Piyasa Komitesi (FOMC) iki günlük toplantıdan sonra yaptığı açıklamada, FED'in para politikasında önemli değişikliğe gitmeyeceğini duyurdu. Ekonomideki yavaşlamayı, olumsuz hava şartları ve bazı faktörlere bağlayan FED, işsizliğin yüzde 6,5 üzerinde ve enflasyonun yüzde 2,5' in altında kaldığı süre boyunca faiz oranlarını sıfıra yakın tutacağını açıklamıştı. FED, aylık 45 milyar dolarlık hazine tahvili ve 40 milyar dolarlık mortgage destekli tahvili almaya devam edeceğini yineledi.