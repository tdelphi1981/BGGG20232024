Artık Türkiye'de üretiliyor
Değerli havyarı ile ekonomik balıklar arasında yer alan ancak nesli tükenme tehlikesi yaşayan Mersin balığının popülasyonunun artırılması amacıyla Rusya'dan 9 ay önce getirilen 30 bin yumurtadan elde edilen 26 bin yavru Mersin balığının ağırlıkları 1 kilograma ulaştı.
Nesli tükenme tehlikesi altında olan Mersin balığının popülasyonunun  artırılması için Akdeniz Su Ürünleri Araştırma Üretme ve Eğitim Enstitüsü'ne  yaklaşık 9 ay önce Rusya'dan 30 bin Mersin balığı yumurtası getirildi.  Yumurtalardan elde edilen yaklaşık 26 bin Mersin balığı yavrusu, boylarına göre  havuzlara konuldu. 9 ayda 1 kilograma ulaşan Mersin balıkları, özel sektörde  faaliyet gösteren işletmelere gönderildi. 
MERSİN BALIĞININ POPÜLASYONU ARTIYOR / FOTO-GALERİ 
Akdeniz Su Ürünleri Araştırma Üretme ve Eğitim Enstitüsü Müdürü Doç. Dr.  Yılmaz Emre, enstitü ve özel sektörün desteği  ile 9 ay önce Rusya'dan 30 bin Mersin balığının Acipenser Gueldenstaedtii  türünün yumurtasının getirildiğini söyledi. 
Yumurtalardan elde edilen yavruları büyüklüklerine göre ayırarak  havuzlara yerleştirdiklerini anlatan Emre, Mersin balığının biyolojik  özelliklerinin tespiti, sağlıklı ve hızlı büyümesi için bir takım çalışmalar  yaptıklarını belirtti. Balıklara soya ve keten katkılı yem verdiklerini bildiren  Emre, Balık yetiştirmede yem çok önemli. Sağlığını koruyabilmek için bazı  probiyotikler kullandık. Yemlere kekik yağı ve biberiye katarak balığın daha  sağlıklı ve daha hızlı büyümesini test etmeye çalıştık. Rusya'dan getirilen 30  bin yumurtadan elde edilen 26 bin Mersin balığı yavrusu, 9 ayda 1 kilograma  ulaştı. Bu çok iyi bir gelişim performansı dedi. 
Yumurtasından havyar yapılan Mersin balığının 4 metre büyüklüğe ve 160  kiloya kadar ulaşabildiğini vurgulayan Emre, balığın yumurtasının alınmasından  sonra etinin de değerlendirilip ekonomiye kazandırılabildiğini kaydetti. 
Enstitüde yetişen 26 bin Mersin balığını özel sektörde faaliyet gösteren  işletmelere gönderdiklerini belirten Emre, Sektördeki ihtiyacı karşılamak için  bu çalışmayı başlattık. Özel sektör kendi hedefleri doğrultusunda büyütüp hem  havyarını hem de etini değerlendirerek ekonomiye kazandıracak diye konuştu.
         
Üretiminde söz sahibi olacağız
         
Yılmaz Emre, Mersin balıklarının büyük kısmının Karadeniz, Hazar, Azak  Denizi ve nehir ağızlarında yaşadıklarını, ancak aşırı avlanması sonucu  sayılarının azaldığına dikkati çekerek, şunları söyledi: 
Bu türlerin yumurtlaması tatlı sularda olmaktadır. Özellikle suların  kirlenmesi, hidroelektrik santrallerin yapılması ve aşırı avlanma bu türün  neslinin tükenmesine neden olmaktadır. Bu sebepten dolayı daha çok çalışarak bu  balıkların yetişmesi, kuluçkada üretilip nehirlere salınması, nesillerinin devamı  için yeniden stoklanması gerekir. Ülkemizde bununla ilgili çalışmalar başladı.  Biz de bu balıkların gerek üretiminde gerek stoklanmasında söz sahibi olacak  ülkeler arasında gireceğiz. 
Enstitüde Mersin balığı yetiştirmeye devam edeceklerine işaret eden Emre,  ilerleyen zamanlarda Mersin balığının yumurtalarının üretilmesi için de  çalışmalar yapacaklarını kaydetti.