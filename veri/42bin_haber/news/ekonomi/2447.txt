Astsubayların büyük eylemi
Muvazzaf ve emekli 200 bin astsubaydan 'bu kadarına da pes' eylemi. Sosyal medyada örgütlenen astsubaylar ile emekli astsubaylar, kendilerine uygulanan mobinge ve ekonomik ayrımcılığa 'dur' demek için 15 gün boyunca orduevlerine, kamplara, kantinlere kısaca hiçbir sosyal tesise gitmeme kararı aldılar. Son 2.5 ayda 8 arkadaşlarının intihar ettiğine dikkat çekilen eylemde, astsubayların yaşadığı psikolojik ve maddi baskılara dikkat çekiliyor. Astsubaylar, yaklaşık 10 ay önce de 3 gün boyunca yemekhaneye gitmeme eylemi yapmışlardı.
ayalp@hurriyet.com.tr
 
Muvazzaf astsubayların eylemine emekli astsubaylar da destek veriyor. Türkiye Emekli Astsubaylar Derneği Başkanı Ahmet Keser, astsubayların facebook ve twitter üzerinden 30'a yakın grupları bulunduğunu ve 'bu kadarına da pes' eyleminin sosyal medyada örgütlendiriği belirtirken, bunun bir taban hareketi olduğunu ve 200 bin destekçisi bulunduğunu söyledi. Keser, subaylara verilen ancak astsubaylara verilmeyen 6 kalem tazminat olduğuna dikkat çekerken, astsubayların hem psikolojik hem de maddi baskı altında olduğunu belirtti. 
Astsubayların kendilerine haksızlık yapıldığına inandığını ifade eden Keser, sadece son 2.5 ayda 8 astsubayın intihar ettiğine dikkat çekti. "Peki ya diğerleri? Onların psikolojileri çok mu iyi" diyen Keser, özellikle son çıkan Disiplin Mahkemeleri Kanunu'nun yarattığı sıkıntıları işaret etti.  
'SÖZDE' İTİRAZ HAKKI
 
YAŞ kararlarına itiraz olmazken, yeni kanunla sözde itiraz hakkı getirildiğini belirten Keser, "Oysa personel kabahat kapsamına giren her cezada puan almaya başlayacak. Saçın uzun 5 puan, sakal traşı olmamışsın 5 puan, emre itaatsizlik ettin 20 puan gibi. Belli bir puana ulaşan kişinin, TSK ile ilişiği kesilebilecek. Yani ordudan atılacak. Yani düşünebiliyor musunuz kabahat suçundan meslekten atılabileceksiniz" dedi.  
Keser, personelin kendisini aşırı baskı altında hissettiğini, maddi olarak da sıkıntı yaşadığını vurgularken, tüm bu sorunlara dikkat çekmek için ikinci kez eyleme çıktığını söyledi. 10 ay önce bir uyarı eylemi yapılarak 3 gün boyunca yemekhaneye gidilmediğini anımsatan Keser, 13 Şubat'ta başlayan yeni eylemle ise orduevleri, sosyal tesisler ve kantinlere gitmeme kararı alındığını bildirdi. Bunun bir taban hareketi olduğunu ve her iki eylemin de birer uyarı olduğunu vurgulayan Keser, ilgili yerler mesajlarını alana kadar eylemlerin devam edeceğini açıkladı.  
Astusabaylar ne istiyor?
 
Özlük hakları bakımından subaylardan geride olduklarına dikkat çeken astsubaylar, 2002 yılından beri hükümetin kamuda memur ve emeklilerin haklarında iyileştirme yaparken bir tek kendilerinde iyileştirme olmadığını savunuyor. Astsubayın emekli olunca maaşının yüzde 50'ye yakın oranda düşerken, subaylarda bu oranın sadece yüzde 15 olduğunu belirtiyorlar. Bir başka ifadeyle 2 bin ila 3 bin 300 lira arasında olan astsubay maaşı, emeklilikte bin 200 ila bin 700 liraya düşüyor. 6 ayrı tazminatla maaşları 5 ila 5 bin 500 lira civarında olan subay maaşları ise emeklilikte bu tazminatları devam ettiği için 4 bin ila 4 bin 500 lira oluyor. Ayrıca hiçbir subay emekli olurken yeni başlayan bir teğmen maaşının altında emekli maaşı almaz iken; 30 yıllık bir astsubay da olsa emekli olurken yeni başlayan astsubay maaşının altında maaş alıyor. 
 
Arazide zor şartlarda görev yapmalarına rağmen, subayların aldıkları tazminatların kendilerine de verilmesi başta olmak üzere astsubayların talepleri şöyle sıralarıyor: 
 
- Subaylara verilen makam, görev, komutanlık, komutanlık kursu, kadrosuzluk, silahlı kuvvetler tazminatlarının kendilerine de verilmesi ve bu tazminatların emeklilikte de devam etmesi.  
- İntibak yasasının astsubaylar için de çıkartılması 
- Astsubayların evlilik ve diğer izinlerde TSK'daki diğer personelle eşit olması  
- Astsubay emeklileri için sicil affı  çıkarılması.  
- Askeri Disiplin Mahkemeleri Kanunu'nun yeniden gözden geçirilmesi.  
 