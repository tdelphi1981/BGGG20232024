Bu ürünlere yasak geliyor
Çevre ve Şehircilik Bakanlığı, ozon tabakasını incelten maddeleri yasaklıyor.
Bakanlık 'Ozon Tabakasını İncelten Madde Takip Sistemi' ile ozon tabakasını incelten maddelerin, ülke içinde kullanım alanlarını takip edecek ve ithalatına sınırlama getirecek.
 
Montreal Protokolü ile Kloroflorokarbon gazının kullanımı tüm dünyada yasaklandı. Yerine kullanılan Hidrokloroflorokarbon gazlarının ithalatına ise kota konuldu. Çevre ve Şehircilik Bakanlığı da bu doğrultuda ozon tabakasını incelten maddelerin ithalatını büyük ölçüde sınırlandırıyor. 
 
'OZON TABAKASINI İNCELTEN MADDE TAKİP SİSTEMİ' KURULDU
 
Bakanlık, 'Ozon Tabakasını İncelten Madde Takip Sistemi' sayesinde Türkiye'ye giren ozon tabakasını incelten maddelerin üretim ve tüketimlerini kontrol altına alıyor. Ozon tabakasını incelten maddeler, her geçen yıl azaltılarak, ülke, iklim ve çevre konusunda korunuyor. 2009 yılında 9071 ton ozon tabakasını incelten madde alınırken, 2010 yılında 7103 ton, 2011 yılında 5 bin 890, 2012 yılında 450 ton ozon tabakasını incelten madde ithalatı yapıldı. Ocak 2013 tarihinden itibaren köpük sektöründe kullanılan ozon tabakasını incelten maddelerin ithalatı sonlandırıldı. 1 Ocak 2015 tarihinden itibaren ise servis amaçlı ve ihracat amaçlı hariç, soğutma sektöründe kullanılan ozon tabakasını incelten maddelerin ithalatı sonlandırılacak.

Üretiminde kloroflorokarbon gazlarının kullanıldığı buzdolapları, kompresörler, klima cihazları, dondurucular, dondurma makineleri, yangın söndürücüler, yalıtım panelleri, saç spreyleri, tıraş köpükleri ve jelleri, vücut deodorantları, sprey boyalar ve boru izolasyon maddelerinde, ozon tabakasını incelten maddelerin kullanımı Montreal Protokolü çerçevesinde Türkiye'de de yasaklanmıştı.