Çin, tekstil sektörünün umudu oldu
Denizli ve Bursalı tekstil ihracatçıları, bir kaç yıl öncesine kadar tekstil sektörünü bitireceği endişesiyle bakılan Çin'de lojistik merkez kurmak üzere işbirliği yaptı.
Denizli İhracatçılar Birliği Başkanı Süleyman Kocasert, dünyadaki olumsuz gelişmelere rağmen 2012 yılında sektör ihracatının iyi bir performans sergilediğini, ihracatı daha da artırmak için alternatif pazarları geliştirmeye çalıştıklarını ifade etti. Bu pazarlar arasında Çin'in özel bir konumu olduğunu anlatan Kocasert, bir kaç yıl öncesine kadar ihracatın korkulu rüyası olan Çin'in aynı zamanda dünyanın en büyük pazarlarından olduğuna işaret etti.

Çin'in sektörde dünyanın en büyük alım yapan ülkelerinden olduğunu bildiren Kocasert, 1,5 milyara yakın bir nüfusun yüzde 5 civarı ciddi derecede yüksek alım gücüne sahip. Bu kesim Çin malı kullanmayı tercih etmiyor. Avrupa mallarını tercih eden 70-80 milyonluk bir nüfus var. Türkiye kadar büyük bir pazardan bahsediyoruz dedi.

Pazarın tekstil sektörünün iştahını kabarttığını ancak lojistik sıkıntıları nedeniyle pazara girmenin kolay olmadığını vurgulayan Kocasert, ihracatçıya Çin pazarına birlik gücüyle sokmak üzere Uludağ İhracatçı Birlikleri ile ortak girişim başlattıklarını kaydetti.

Maliyetler düşecek, ihracat artacak

Geçen yıl Şangay Serbest Bölgesi'nde incelemelerde bulunduklarını, buradaki iş modellerine baktıklarında tekstil için uygun modeller bulunduğunu gözlediklerini ifade eden Kocasert, şöyle konuştu: Denizli İhracatçılar Birliği ve Uludağ İhracatçılar Birliği ortaklığıyla Şangay Serbest Bölgesi'nde bir lojistik satış merkezi kurma konusunda proje geliştirdik. Şangay Serbest Bölgesi'nde ABD'li makine üreticileri ortak bir merkez oluşturmuş, tek bir show-room, toplantı salonu ve sekretaryayla çok sayıda ABD'li firma kullanarak milyonlarca dolarlık ihracat yapıyor. Bu başarılı bir örnekti. Benzer uygulamayı Portekiz, İspanyol ve İtalyanlar'ın da farklı sektörlerde uyguladığını gördük. Türk tekstili olarak özellikle ev tekstili alt başlığında benzer bir uygulamayı yapacağız.

Uludağ İhracatçılar Birliği Başkanı İbrahim Burkay ile birlikte Şangay'da birden fazla firmaya hizmet verecek ortak depo, show-room, sekretarya ve pazarlama elemanlarıyla bir merkez kurabileceğimiz konusunda uzlaşmaya vardık. Teknik çalışmalar devam ediyor. Merkezi en kısa zamanda açarak ihracatçının ihracat maliyetlerini düşürmeyi, Çin pazarına olan ihracatı ikiye, üçe katlamayı istiyoruz.

Halen Denizli'den bazı firmaların Çin'e ihracat yaptığını ancak bu ihracatın sürekli kılınması ve kurumsallaşabilmesinin önemli olduğunu belirten Kocasert, lojistik ihtiyaçların karşılanması halinde Türk tekstilcilerin kaliteli ve koleksiyona dayalı ürünlerle Çin pazarında çok iddialı konuma gelebileceğini ifade etti.