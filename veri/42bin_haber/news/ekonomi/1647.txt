Romanlara eğitim ve iş fırsatı için bir araya geldiler
Edirne Valiliği ile işdünyasının öenmli temsilcileri, kentte bulunan roman vatandaşlara yeni iş alanları yaratmak ve mevcut işlerini geliştirmek üzere destek vermek adına bir araya geldi. Yapılacak çalışmalarla Roman vatandaşların iş sahibi olmaları sağlanacak.
Programa İstanbul Genç Girişimciler Derneği, Türkiye İhracatçı Meclisi, Türk Kanser Derneği ve Dudullu Organize Sanayi Bölge Müdürlüğü gibi kuruluşların desteği ile İstanbuldan 23 girişimci ile birlikte katıldıklarını söyleyen Focus Mesleki Eğitim Kurumları Yönetim Kurulu Başkanı Begüm Özdoğularlı, 500 Roman kadını ve 1400 Lise öğrencisi ile bir araya geldiklerini söyledi.  
Yaptıkları toplantılarda onların toplum içindeki dezavantajlı durumlarını nasıl avantaja çevirebileceklerinin yöntemlerini paylaştıklarını söyleyen Özdoğularlı, şöyle devam etti:  
"Kurbağa ve Salyangoz Toplayıcıları Derneği, Romanlı Özürlüler Derneği gibi sekiz farklı dernek temsilcileriyle Edirne Valisi Hasan Duruer'in de bulunduğu toplantılarda bir araya geldik. Onlara kurbağa ihracatını kendi bünyelerinde nasıl yapabilecekleri, ilkokuldan sonra okula gitmeyi reddeden öğrencileri okula tekrar nasıl bağlayabilecekleri, işsiz ve mesleksiz erkeklere metal, makine, tekstil gibi alanlarda İŞKUR, Avrupa Birliği ve Kalkınma Ajanslarından alacağımız desteklerle 2013 senesi içerisinde nasıl eğitimler verebileceğimizi ve bu eğitimlerden sonra firmaların bu kişileri istihdam etmesi için bir iyi niyet anlaşması yaparak istihdama nasıl kazandıracağımızdan bahsettik." 
SABUNLAR SATILACAK, MODA EĞİTİMİ VERİLECEK 
Edirne'de yaptıkları temaslarda ünlü moda tasarımcısı Gülşah Saraçoğlu'nun denetiminde 100 kadına moda tasarımı eğitiminin verilmesi ve çıkan ürünlerin pazarlanması konusunda anlaşmaya vardıklarını anlatan Özdoğularlı, "Ayrıca şehirde bir gelenek haline gelen sabunculuk üretimini yönetim kurulu eşbaşkanlığını Handan Ercengiz'in yaptığı Magic Form firmasının belirlediği tasarımlarla mağazalarda satılması konusunda da anlaştık. Önümüzdeki günlerde konu ile ilgili çalışmalara devam edeceğiz. İŞKUR, KOSGEB ve İstanbul Genç Girişimciler Derneği'nin de büyük katkıları var. Örneğin bin işsiz erkeğe sanayinin ihtiyaç duyduğu metal, makine, kimya, tekstil, turizm, satış gibi alanlarda eğitim vererek bölge firmalarının kendi bünyelerinde istihdam etmesini sağlamayı ve 200 kişiye girişimcilik eğitimleri vererek Ekonomi ve Sanayi Bakanlığından alabilecekleri desteklerde yol haritası çizmeyi hedefliyoruz "dedi.  
Özdoğularlı, Roman toplumunun kadına karşı şiddetin en az görüldüğü grup olduğuna da dikkat çekti. 
 