Göz kararıyla 200 kayık yaptı
Ordulu 87 yaşındaki Osman Yavuz, 35 yılda keser, hızar ve çeşitli el aletlerinin yardımıyla 200 kayık yapmayı başardı. Ordu merkeze bağlı Efirli köyündeki deniz kıyısında kayık atölyesi bulunan Osman Yavuz, 1978 yılında başladığı kayık ustalığını yaşının ilerlemesine rağmen sürdürüyor.
Oğlu Hayrettin Yavuz ile atölyede kayık yapan Osman Yavuz,  genç yaşta inşaat ustalığı yaptığını, daha sonra kayık ustalığına başladığını belirtti. 
Kayık yapmaya başladıktan sonra 35 yılın geride kaldığını ifade eden Yavuz, Halen çok zevk aldığım bu işi severek yapıyorum dedi. 
GÖZ KARARIYLA 200 KAYIK YAPTI -FOTO GALERİ 
Yaşamının büyük bölümünü inşaat ustalığıyla geçirdiğini ancak daha sonra baba mesleği olan kayık ustalığına geçiş yaptığını dile getiren Yavuz, şöyle devam etti: 
1978'den bu yana kayık yapıyorum. Hala bu işi büyük bir özveriyle sürdürüyorum. Kayık yaparken genellikle keser, hızar ve çeşitli el aletlerini kullanıyorum. Bu zamana kadar yaptığım kayıklarda teknoloji değil daha çok göz kararını tercih ettim. Kayıkları kestane ağacından yapıyorum. Kütük halinde gelen ağaçları atölyede tahta haline dönüştürüp daha sonra bunlara belli ölçülerde şekil veriyorum. Ardından balıkçıların isteklerine göre tekneleri yapıyoruz. Bir teknenin tamamlanması büyüklüğüne göre üç ay ve bir yıl arasında değişiyor. Küçük tekneleri kısa bir sürede hazır hale getiriyorum. Büyük kayıkları ise yaklaşık bir yıl içerisinde teslim ediyorum. Bu zamana kadar 200 kayık yaptım. 
 
Çırak çok fazla yetişmiyor 
 
İşini büyük bir heyecanla sürdürdüğünü dile getiren Yavuz, Ancak bu işte pek fazla çırak ve işçi yetişmiyor. Önceden bu işe meraklı çok kişi vardı. Artık bunun da meraklıları kalmadı. Ben bu zamana kadar 5-6 kişiye bu işi öğrettim. Bu kişiler zor da olsa bu mesleği sürdürmeye çalışıyor diye konuştu. 
Osman Yavuz'un oğlu Hayrettin Yavuz ise babasıyla 1990 yılından beri aynı atölyede çalıştığını, babasının azminin herkese örnek olduğunu belirtti. 
Babasının ömrünün çalışarak geçtiğini, bu nedenle babasının çalışmayı çok sevdiğini söyleyen oğul Yavuz, Kayıkçılık işinde el becerisi ve göz kararı çok önemli. Her ne kadar teknoloji bu işte tercih edilse de babam bunu pek yapmıyor. El becerisiyle kendisinden istenen kayıkları yapıyor. Babam artık bu işte çok tecrübeli oldu. O nedenle göz kararıyla birçok kayık yapabildi ifadelerini kullandı.