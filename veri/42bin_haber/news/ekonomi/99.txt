'Ustayım, her işi yaparım' devri bitiyor
Çevre ve Şehircilik Bakanlığı, kentsel dönüşüm kapsamında başlattığı "sertifikalı usta" uygulamasının ardından, inşaat ustalarına yeni standartlar getirmeye hazırlanıyor 
 Buna göre ustalar, betoncu, kalıpçı, sıvacı gibi branşlara ayrılarak, sadece uzmanlaştıkları dalda iş yapabilecek.
 
 Mesleki Hizmetler Genel Müdürü Bülent Ercan, 1 Ocak 2012’den itibaren inşaat ve tesisat işlerinde çalışan ustalara yetki belgesi alma zorunluluğu getirildiğini hatırlattı.
 
 -Bir yılda 257 bin usta yetki belgesi aldı-
 
 Bakanlığın kentsel dönüşüm kapsamında başlattığı sertifikalı ustalar modeline rekor başvuru yapıldığını belirten Ercan, bir yılda 257 bin 688 ustaya toplam 377 bin 553 yetki belgesi verildiğini dile getirdi.
 
 İnşaat sektöründeki işçilerin büyük kısmının kalifiye olmadığını anlatan Ercan, bu sayıya ulaşılmasının sektör açısından çok önemli olduğuna işaret etti.
 
 -En çok sertifikalı usta Samsun ve Bursa’da-
 
 Sisteme en çok Samsun’dan ustaların katıldığını dile getiren Ercan, Samsun’dan 19 bin 892, Bursa’dan 12 bin 852, Trabzon’dan 11 bin 703, Kahramanmaraş’tan 10 bin 749 ustanın sertifika aldığını bildirdi.
 
 Ercan, sertifikasız usta çalıştıran müteahhide İmar Kanunu’nun ilgili maddeleri uyarınca işçi başına 2 bin lira ceza verildiğini de kaydetti.
 
 -Kentsel dönüşümün kalıpçısı-sıvacısına standart gelecek-
 
 Bu uygulamanın ardından ustalara gelişen teknolojiye paralel olarak yeni standartlar getirmeye hazırlandıklarını dile getiren Ercan, bu kapsamda inşaatta görev alan ustaların, betoncu, kalıpçı, sıvacı gibi diğer inşaat aşamalarında da branşlara ayrılarak, sadece uzmanlaştıkları dalda iş yapabileceklerini dile getirdi.
 
 "İnşaatçı ’beton ustasıyım, her işi yaparım’ diyor. Artık bu yerini yavaş yavaş özellikli ustalara devredecek" diyen Ercan, branşlaşma, ustaların 5 yılda bir günün koşularına, değişen ve gelişen teknolojiye göre eğitim alması gibi uygulamalarla, uzunca bir süre daha "emek yoğun" özelliğini sürdürecek inşaatın uzmanlar eliyle yürütülen bir sektör haline geleceğini vurguladı.
 
 İnşaatın doğası itibarıyla sürekli gelişen bir sektör olduğuna dikkati çeken Bülent Ercan, "Dolayısıyla standart getirilince iş bitmeyecek. Teknoloji geliştikçe, yeni standart üretme ihtiyacı doğacak. Nasıl ki önceden sadece doktor vardı, sonra dahiliye uzmanı geldi, o da yetmedi onkoloji uzmanı geldi. İnşaat da yeni ihtiyaçlar hasıl oldukça bu şekilde gelişecek" diye konuştu.
 
 -İşçilikten kaynaklı maliyet artışı azalacak-
 
 Şu anda kalitesiz işçilikten kaynaklı maliyet artışlarının yaşanabildiğini dile getiren Ercan, "Yeni sistemle, mesela, işçinin doğru monte edemediği malzemeden kaynaklı harcama azaltılarak, inşaat maliyeti düşürülebilecek" diye konuştu.
 
 Bunun sektörün de işine yarayacağını ifade eden Ercan, "Firmalar, artık kendi malzemelerinin işçiliğini yapacak ustalara özel eğitim de verecek. Boyacı, özellikle ısı yalıtımcılar, şimdiden kendi malzemelerine yönelik özel eğitim vermeye başladı. Bu, biraz daha artacak" dedi.
 
 -Çalışmanın 2014’e kadar tamamlanması planlanıyor-
 
 Ercan, standart çalışmalarını Türkiye İnşaat Sanayicileri İşveren Sendikası’nın (İNTES) yaptığını belirtti.
 
 Çevre ve Şehircilik ile Milli Eğitim bakanlıkları, meslek odaları, üniversiteler gibi kurumlardan katılımcılarla sektöre ilişkin yönetmelik çalışmalarının sürdüğünü anlatan Ercan, çalışmalar tamamlandıkça Resmi Gazete’de yayımlandığını bildirdi.
 
 Bülent Ercan, çalışmaların 2014’e kadar tamamlanmasının planlandığını sözlerine ekledi.
 
 DHA