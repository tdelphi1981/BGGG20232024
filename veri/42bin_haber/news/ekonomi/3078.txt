Devleti yok saydı, krallar gibi yaşadı
İstanbul 12nci Ağır Ceza Mahkemesi, Erol Evcile verdiği 15 yıl hapis ve 1 milyon 250 bin lira para cezasının gerekçeli kararını 1828 sayfada açıkladı. Kararda, bir devlet büyüğü edasıyla korunan Evcilin krallık benzeri bir hayat sürdüğü öne sürüldü.
740 milyon liralık karapara akladığı ve organize suç örgütü lideri Alaattin Çakıcının kasası olduğu öne sürülen Erol Evcili(Eşrefoğlu) 15 yıl hapis ve 1 milyon 250 bin TL para, Nilüfer Turizmin sahibi Hüseyin Kayapalı da 15 yıl 10 hapis ve 1 milyon 250 bin TL para cezasına çarptıran İstanbul 12inci Ağır Ceza Mahkemesi kararının gerekçesini 1828 sayfa ile açıkladı. Sanık, tanık, müşteki ifadeleri ile yargılama süresince alınan çok sayıda rapora da yer verilen gerekçeli karar 4 cilt halinde kitap olarak da basılacak.  Karar CD olarak da taraflara verilecek.  
DEVLET BÜYÜĞÜ EDASI 
1828 sayfalık gerekçeli kararda sanıklardan Hüseyin Kayapalı ve Erol Evcilin ülkemiz suç örgütleri tarzına uygun bir üslup sergiledikleri belirtilerek, liderin gayri resmi korumaları tarafından trafiğin durdurulduğu, etrafının et duvarı ile örüldüğü, bir devlet büyüğü edasıyla koruma hizmetinin verildiği, liderin bindiği araca eskortluk yapıldığı anlatıldı. Devlete milyonlarca TL borcu bulunan Evcilin korumalarının giyim kuşamlarından, konaklamalarına, lüks araçların masraflarından, iaşelerine kadar birçok maliyeti karşıladığı ifade edildi. Sergilenen bu görünümün, halkın gözünde devletin bir zaafı olarak algılandığı, kamu güvenliği ve barışını tehlikeye soktuğu kaydedildi. 
MAFYA LİDERİ İMAJI 
Üzerindeki kıyafetleri yurt dışından getirilen, aralarında ünlü sanatçılarında bulunduğu kişilerle birlikte olan ve bir kısım masraflarını karşılayan, otellerin kral dairelerinde konaklayan Evcilin, devleti ve kurumlarını yok sayarak, krallık benzeri bir hayat sürdüğü öne sürüldü. Evcilin, isminin yıllarca birlikte anıldığı Aleattin Çakıcının korkutucu imajından faydalandığı, bunu iş hayatında problem çözmekte kullanmaktan çekinmediği ifade edildi. Nesim Malki cinayeti ile toplumda devlet içinde gizli kuruluşlarda bulunan yüksek kademedeki görevlilerle de samimiyeti olan, çok parası olan, zeki planlar yapan, acımasız ve hırslı bir örgüt lideri, mafya lideri imajına sahip olduğu öne sürüldü.  
Cezaevinde 40 bin mark harcadı 
EROL Evcil tarafından yazılan cezaevi mektuplarına da yer verilen gerekçeli kararda, bu mektuplarda, şirketler hakkında yapılması gereken hususlar hakkında talimatlar verdiği, Cezaevinde 40 bin mark harcadığı, 20 bin markı rüşvet olarak verdiği, diğeri ile de silah ve telefon getirttiği, Mehmet Sümbülün kendilerini sattığını, fakat kendi kazdığı kuyuya yani Hizbullahın eline düştüğü, bu nedenle örgütün de çöktüğü, Hizbullahın yok olmasının kendi işine yaradığını ve erken çıkmasını sağlayacağı, ceza alacağını sanmadığını söylediğine dair içeriklerin yer aldığı ifade edildi. 
740 milyon lira akladı 
GEREKÇELİ karara göre sanıklar bankaladan yüksek miktarlı birçok kredi çekti. Krediler bankaların genel müdürlüklerine ve kredi müdürlüklerine gerekli bilgiler verilmeden çekti. Kredilerin geri ödemeleri de yapılmadı.  Paralar şirket alımları için kullanıldı. Sanıkların 16 ayrı bankada da güvendikleri şahıslar adına da hesap açtırdılar ve bu hesapları kara para aklamak için kullandılar. 15 yıl hapis cezası alan Erol Evcilin yaklaşık  740 milyon liralık parayı akladığı kaydedildi. 