Sinpaş 4 proje ile 1 milyar  ciro hedefliyor
Sinpaş GYO bu yıl içinde satışa çıkarmayı planladığı ikisi İstanbul, ikisi de Ankarada olmak üzere 4 yeni proje ile hedef büyüttü. Şirket geçen yıl 702 milyon TL olan ciro rakamını 1 milyar TLye yükselterek 2013 sonunda 2 bin konut satmayı hedefliyor.

Sinpaş GYO 2013 yılına hızlı bir giriş yaptı. Geçen yıl 1.510 konut satarak 702 milyon TL ciro yapan şirket, bu yıl 4 yeni proje hayata geçirerek 1 milyar TL ciro hedefliyor. Şirketin 2012 yılı değerlendirme ve 2013 hedeflerinin paylaşıldığı toplantıda konuşan Sinpaş GYO Pazarlama ve Kurumsal İletişimden Sorumlu Genel Müdür Yardımcısı Barış Ekinci “2012 satış hedeflerimizi yakalamamızda yeni projelerimiz çok etkili oldu. Geçen yıl Lagün, Bursa Modern, Bosphorus City, Aqua City 2010, İstanbul Sarayları, Itower ve İncek Life ile birlikte şirket iştiraklerinden Eviya Gayrimenkul’ün yürüttüğü Ege Boyu projesi ile toplam 1.510 satış gerçekleştirdik ve 702 milyon TL ciroya ulaştık. 2013 yılına yeni projeler ile giriyoruz. Bu yıl toplamda 2 bin konut satışı gerçekleştirme hedefindeyiz” dedi. Sinpaş GYO’nun, 2013 yılı içinde satışına başlamayı planladığı Bomonti Time, The First Çankaya, Ankara Büyükesat ve Halkalı projeleri ile 2013 yılında cirosunu yüzde 45 artırarak 1 milyar TL’ye ulaştırmayı hedeflediklerini belirten Barış Ekinci, şunları söyledi: 
Portföy 9 bin konutu bulacak 
“The First Time Çankaya 43 katlı 450 konuta sahip ve 168 metre yüksekliğinde bir proje olacak. Şişli Bomonti Time ile birlikte bu iki projeyi bu yılın ilk yarısında satışa çıkaracağız. Yine Halkalı’daki projemiz de 450-500 konutu bulacak. Ankara Gaziosmanpaşa’daki proje ise 26 bin metrekare üzerine olacak. Bu iki projeyi ise yılın ikinci yarısında satışa çıkaracağız” diye konuştu. Bu yılın şirket açısından hareketli olacağını belirten Ekinci, sektördeki belirsizliklere rağmen büyümeyi sürdüreceklerini ifade etti. Ekinci, şöyle devam etti: “Bu yıl 312.358 m2 alan satışa sunacağız. Geliştirdiğimiz arsalara 6.051 konut inşa ederek, konut portföyümüzü 9.050 adede yükselteceğiz.”