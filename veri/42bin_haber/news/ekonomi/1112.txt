Yılbaşında kartla 1.4 milyar TL harcadık
Bankalararası Kart Merkezi'ne göre, 31 Aralık günü kartlarla 1.4 milyar liralık alışveriş gerçekleştirildi. BKM açıklamasında 31 Aralık 2012 tarihinde kartlarla 10,6 milyon işlem adedi ile 1,4 milyar lira tutarında alışveriş gerçekleştirildiği ve yılbaşı günü internetten kartlarla yapılan 159 milyon lira tutarındaki alışverişlerin Aralık ayının zirvesi olduğu bildirildi.

BKM'nin 31 Aralık 2012 gününde yapılan kartlı ödemelere ilişkin verilerine göre, 31 Aralık 2012 tarihinde, kartlarla 10,6 milyon işlem adedi ile, 1,4 milyar lira tutarında alışveriş gerçekleştirildi.

Böylece 31 Aralık 2012 gününün, kartlı ödemeler açısından, Kurban ve Ramazan Bayramları'ndan sonra, yılın en hareketli üçüncü günü olarak öne çıktığının vurgulandığı açıklamada "Yeni yılı evinde karşılamayı tercih edenlerin internetten kartla yaptığı alışverişler ayın en yüksek rakamını oluşturdu. Bu tarihte kartlarla internetten 159 milyon lira tutarında alışveriş gerçekleştirildi" denildi.

En çok market alışverişi

BKM verilerine göre, 31 Aralık 2012 günü, kartlarla en çok marketlerden alışveriş yapıldı. Yılın son gününde market alışverişleri, 3,6 milyon işlem adedi ve 215 milyon lira tutar ile Aralık ayının en yüksek değerlerine ulaşırken bu işlemlerde ortalama alışveriş tutarı 59 lira oldu.

31 Aralık 2012 günü, internetten yapılan kartlı ödemeler Aralık ayının zirvesine ulaştı. Bu tarihte kartlarla internetten 159 milyon lira tutarında alışveriş gerçekleştirildiği belirtilerek yılı evinde karşılamayı seçenlerin, internetten restoran alışverişi yapmayı tercih ettiği kaydedildi.

Buna paralel olarak 31 Aralık günü, restoranlarda POS'lar üzerinden kartlarla yapılan harcamalarda düşüş kaydedildiğinin ifade edildiği açıklamada 30 Aralık günü kartlarla restoranlarda, 800 bin adet işlem gerçekleşirken, 31 Aralık günü bu rakamın 680 bin adede gerilediği belirtildi.

Açıklamada, yılbaşı günü kutlamaları için giyim alışverişlerinin, 31 Aralık'ın öncesindeki hafta sonuna denk gelen 29-30 Aralık tarihlerinde yapıldığı belirtilerek, "Yılı yeni giysileri ile karşılamak isteyenler hafta sonunda 2,7 milyon işlem adedi ile 274 milyon liralık alışveriş gerçekleştirdi" denildi.