FT: "Erdoğan'ın desteğe ihtiyacı var"
Financial Times gazetesi, Başbakan Recep Tayyip Erdoğan'ın Türkiye ekonomisini 2023 yılına dek dünyanın en büyük 10 ekonomisinden biri haline getirme sevdasını konu alan bir yazıya yer verdi.(Metin Güneş / CNN TÜRK / Londra) -- Gazete, Erdoğan'ın bu tutkusunun ardındaki detaylara bakıldığında, hükümetin bunu başarabilmesinin ülkenin altyapsını ne kadar değiştirebileceğine bağlı olduğunun görüleceğini yazdı.

Financial Times, hükümetin Osmanlı İmparataorluğu'nun yıkılışı ve Türkiye Cumhuriyeti'nin kuruluşunun yüzüncü yıldönümü olan 2023 yılına dek 10 bin km uzunluğunda hızlı tren demiryolu, dünyanın en büyük 10 limanından biri ve gücünü yenilenebilir kaynaklardan alan bir elektrik ağı kurmayı hedeflediğini kaydediyor.

Gazete, hükümetin Boğaz'ın yanına kanal yapma planlarını şimdilik askıya almış olabileceğini, ancak Türkiye'nin başka büyük projeleri görücüye çıkarmak konusunda zaman kaybetmediğine dikkat çekiyor.

Financial Times, 2.5 milyar dolarlık üçüncü Boğaz köprüsü ve Boğaz'ın altından geçen tünellerle ilgili çalışmaların başladığını da anımsatıyor.

Gazete, ülkenin dört bir yanında yeni otoyolları inşa edilip, havaalanları planlandığını da aktarıyor.

"Ülkenin enerji altyapısı özelleştiriliyor" diyen Financial Times, tüm bunların Erdoğan tarafından "parlak gelecek" olarak da tanımlanan Türkiye'nin "bölgesinde ve dünyada en büyük güçlerden biri" olabilmesi yolunda atılan adımlar olduğunu belirtiyor.

FT şöyle devam ediyor:

"Yabancı yatırımcıların Erdoğan'ın hayal gücüne rağbet ettiğine dair işaretler var ve bu daha önce yapmadıkları birşeydi. Özel sermaye grupları her geçen gün Türkiye ile daha çok ilgileniyorlar ve sektördeki insanlar da ülkenin altyapı planlarıyla ilgili parlak bir gelecek vaad ettiğini düşünüyorlar."

Ancak gazete Erdoğan'ın iddialı hedeflerinin uygulamada bazı engellerle karşılaşacağını da öne sürdü.

Financial Times, "Herşeyden önce, kısa vadede yeni proje yağmuru finans piyasaları için zor olabilir" diye yazdı. 

Geleneksel olarak Türkiye proje finans piyasasının ağırlıklı olarak Avrupa bankalarının elinde olduğunu ve bu bankaların halen euro bölgesi krizi nedeniyle sendelemekte olduklarının hatırlatıldığı yazıda, "Bu da Türkiye'nin önümüzdeki üç yıl içersinde cüretkar hayallerini gerçekleştirebilmesi için gereken 10-15 milyar doları bulmakta zorluk çekeceği anlamına geliyor" ifadesi kullanıldı.