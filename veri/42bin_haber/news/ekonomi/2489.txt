Sermaye piyasasına yeni düzen
SPK Başkanı Ertaş, yeni sermaye piyasası kanunundeki ikincil düzenlemelere ilişkin açıklamarda bulundu. Ertaş, İkincil düzenlemelerin yıl sonuna kadar tamamlanacağını kaydetti.
SERMAYE Piyasası Kurulu (SPK) Başkanı Vahdettin Ertaş, yeni sermaye piyasası kanunu kapsamındaki ikincil düzenlemelerin yıl sonuna kadar tamamlanacağını söyledi. NTV/CNBC-e ortak yayınına katılan Ertaş "Şu anda yoğun bir çalışmanın içerisindeyiz. Sermaye piyasalarının tüm kuralları şu anda yeniden yazılıyor. Bunun ana çerçevesi kanun. İkincil düzenlemelerin tamamı da bu yılın sonuna kadar bitmiş olacak. Kamuoyuyla sıkı yoğun bir işbirliği içinde bu düzenlemeleri yapmayı planlıyoruz" dedi. Ertaş aracı kurum sektöründe yeniden yapılanma ihtiyacı olduğunu ve aracı kurumlara 'bir araya gelin' çağrısı yaptıklarını belirterek, "1 milyonluk, 3 milyonluk hatta 750 bin lira sermayeli aracı kurumlarımız var... Bizim hedeflerimiz, hayallerimiz büyük. Bu hedeflerimize de ancak büyük kurumsal yapılar, sermayelerle ulaşılabilir. Şunu söylüyorum; 1 milyonluk, 3 milyonluk, 5 milyonluk şirketlerde aracı kurum genel müdürü olmak yerine 10 milyarlık bir aracı kurumda çalışan olalım" diye konuştu.