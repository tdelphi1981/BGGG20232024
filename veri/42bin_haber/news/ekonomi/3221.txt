Avea, müşterilerini ev sahibi yapacak
Avea, Yorum İnşaat ile gerçekleştirdiği yeni marka işbirliği ile Avealıları indirimli fiyatlarla ev sahibi yapacak.
Avea'dan yapılan açıklamaya göre, Avea ve Türk Telekom müşterileri, 30 Nisan tarihine kadar geçerli olacak işbirliği kapsamında, Yorum İnşaat ve Turkmall Ortak Girişimiyle Bayrampaşa'da inşa edilen ve her biri 502 bin lira ile 589 bin lira arasında değişen fiyatlarla satışa sunulan Yorum İstanbul Evleri'ne yüzde 15 indirimle, büyüklüklerine göre 75-88 bin lira daha az ödeyerek sahip olabilecek.

Kampanyadan yararlanmak isteyen Avea müşterileri 'YORUM' yazıp 5060 servis numarasına, Türk Telekom müşterileri ise 'YORUM' yazıp boşluk bırakarak alan koduyla ev telefon numarasını ekleyerek 6616 servis numarasına kısa mesaj atmalarıyla indirim fırsatından yararlanabilecek.

-'Sektörümüzde bir ilk'-

Avea Pazarlamadan Sorumlu Genel Müdür Yardımcısı Dehşan Ertürk, geçen yıl, 88 markayla işbirliğine giderek hayata geçirdikleri 135 kampanya ile müşterilerine 33,3 milyon lira tasarruf fırsatı sunduklarını kaydetti.

Bu yıl da birçok avantaj ve fırsatın Avealılara sunacaklarını belirten Ertürk, 'Sektörde rekabeti tüketici lehine şekillendiren Avea, yine bir ilke imza atarak, müşterilerinin ev sahibi olmasını kolaylaştırıyor. Bu sektörümüzde bir ilk. Yorum İnşaat ile yaptığımız marka ortaklığı kapsamında, tüm Avea ve Türk Telekom müşterileri 30 Nisan tarihine kadar Yorum İstanbul Evleri'nde alacakları her konut için 88 bin liraya varan indirim fırsatına sahip olacak. Ev sahibi olmayı düşünen Avea ve Türk Telekom Müşterilerine bizim katkımız da bu büyük indirim ve tasarruf fırsatı olacak' ifadelerini kullandı.