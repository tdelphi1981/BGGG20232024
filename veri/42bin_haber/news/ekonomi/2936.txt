Kriz zamanında büyümenin sırrı özsermaye
İstanbul İhracatçı Birlikleri Başkan Yardımcısı ve Elvan Gıda Genel Müdürü Hidayet Kadiroğlu, dünyada ve Türkiye'de sıkıntı çeken şirketlerin borçlanma noktasında ölçüsünü aşan şirketler olduklarını belirterek, Kurulduğumuz 1952 yılından bu yana tamamiyle özsermaye ile genişledik. Şirketimiz krizlerden dahi büyüyerek çıktı. Bunun gerekçelerinden biri de özsermayesi ile ayağını yorganına göre uzatmasıydı dedi.
Hidayet Kadiroğlu, Elvan Gıda'nın 2012 yılı performansını ve gelecek dönem hedeflerini Anadolu Ajansı muhabirine anlattı. 
Grup cirolarının geçen yıl yaklaşık 150 milyon dolar olduğunu ve 5 yıldır yaklaşık yüzde 25-30 arasında büyüdüklerini ifade eden Kadiroğlu, hükümetin 2023 yılı hedeflerine paralel olarak bu büyümeyi gelecek 10 yıl boyunca da sürdürebilme yönünde bir hesaplama yaptıklarını, 2023 itibariyle şu anda olduğu gibi yüzde 90'ı ihracattan gelecek şekilde 1 milyar dolar dolar cirosu olan bir grup şirketi olmayı hedeflediklerini söyledi. 
Bu hedefe ulaşabilmek için lojistik ve üretim altyapısında revizyon ve yeni ürün gamı yatırımları gerçekleştirdiklerini anlatan Kadiroğlu, İhracat yaptığımız ülke sayısı 130. Tüm kıtalarda varız. Özellikle son 7-8 yıldır Ortadoğu ve Afrika'da 'Made in Turkey' yükselen bir trend oldu. Ülke ve sektör olarak bunun ekmeğini yiyoruz. Bu bölgelere yapılan abilik modelleri özellikle Arap Baharı sonrasında bize karşı ciddi sempati uyandırdı diye konuştu. 
 
Mısır'a 30 milyon avroluk yatırım 
 
Şirket olarak Mısır, Libya ve Tunus'ta Arap Baharı sonrasında her yıl yaklaşık yüzde 200 büyüme yakaladıklarını, bunun da kendilerini Mısır'da yatırıma ittiğini kaydeden Kadiroğlu, 6 ay sonra bina ve tesis yatırımları tamamlanıp 2013'ün son çeyreğinde Mısır'da üretime başlayacaklarını, yaklaşık 30 milyon avroya malolan ve 20 bin metrekare kapalı alanda kurulu tesisin günlük üretim kapasitesinin ilk etapta yaklaşık 100 ton olacağının bilgisini verdi. 
Kadiroğlu, ihracat yapmakta ve rekabet etmekte zorlandıkları ülkelerin kapısını da Mısır sayesinde açmayı hedeflediklerini, Doğu ve Güney Afrika Ülkeleri Ortak Pazarı (COMESA) ülkeleri dahil 28 ülkedeki gümrük duvarlarını da bu şekilde aşacaklarını ifade etti. 
 
Elvan Gıda, Global Top 100 listesinde 
 
Hidayet Kadiroğlu, yurtiçinde 5, yurtdışında ise 3 fabrikasıyla üretim yapan Elvan Gıda'nın Candy Industry tarafından hazırlanan ve dünyanın en iyi şekerleme firmalarını sıralayan Global Top 100 listesine 93. sıradan girdiğini ve listedeki 3 Türk firmasından biri olduğunu bildirdi. 
Grup olarak 2023 hedeflerine ulaşmada ihtiyaç duydukları katma değerli ürünleri ancak inovasyon sayesinde alabilecekleri inancıyla geçen yıl gıda sanayinde ilk Ar-Ge merkezini kurduklarını anlatan Kadiroğlu, 60 mühendisin çalıştığı bu merkezde tüm grup şirketlerine ait markaların rekabet gücünü artıracak yeni ürün, makine, ekipman, proses ve teknolojilerin araştırılıp hayata geçirildiğini kaydetti. 
 
Krizlerden dahi büyüyerek çıktık 
 
Kuruldukları 1952 yılından bu yana tamamiyle özsermaye ile genişlediklerine vurgulayan Kadiroğlu, Bu gerçekten bizim hassasiyetimiz. Bunun ne kadar isabetli bir karar olduğunu, özellikle geçmiş hükümetler dönemindeki birçok krizde gördük. Şirketimiz krizlerden dahi büyüyerek çıktı. Bunun gerekçelerinden biri de özsermayesi ile ayağını yorganına göre uzatmasıydı. İşletme sermayesi özsermaye olarak hazırlanmadığı müddetçe hiçbir yatırıma başlamayan bir şirketiz. Kuracağı yeni kategori ve fabrikadaki tüm yatırımın inşaat, makine ve ekipman dahil tüm parasını özsermaye olarak hazırlamadığı müddetçe düğmeye basmayan bir grubuz diye konuştu. 
 
2014 yılında holding yapılanmasına geçiyoruz 
 
Gelecek dönemdeki yapılanma planlarını da paylaşan Kadiroğlu, yeni şirketlerle büyüdükleri için bir çatı yapılanma programı hazırladıklarını, 2013 sonuna kadar kurgusunu tamamlayıp 2014 yılında holding yapılanmasına geçeceklerini söyledi. 
Geldikleri çap itibariyle grubu daha efektif ve verimli yönetebilmek adına bu hedefi koyduklarını belirten Kadiroğlu, gelecek dönemde verimlilik, enerji ve iş gücü anlamında transferlerin ön plana çıkacağını dile getirdi. 
2011 yılında satın aldıkları Cici Çikolata'ya 45 milyon dolarlık teknoloji ve bina yatırımı yaptıklarını ifade eden Kadiroğlu, ilerleyen günlerde yeni yatırım gelişmeleri olacağını da ifade etti.