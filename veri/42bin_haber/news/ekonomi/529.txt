Yem fiyatları yükselince et fiyatı düştü
Diyarbakır'da son aylarda yem ve saman fiyatlarının artmasının dolaylı olarak et fiyatlarında düşüşe neden olduğu belirtildi.
Günde ortalama 20-25 ton et tüketildiği belirtilen Diyarbakır'da özellikle yem ve saman fiyatının yükselmesi nedeniyle besicilerin hayvanlarını elden çıkardıkları, artan kesimle oluşan et arzı fazlalığının et fiyatını düşürdüğü bildirildi. 
Daha önce 24-25 liradan satılan kuzu etinin kilosu 18-22 lira arasında satılırken, bazı kasapların promosyon yapması sonucu 13 liraya kadar düştü. 
Diyarbakır Kasaplar ve Besiciler Odası Başkanı Salih Güden, AA muhabirine yaptığı açıklamada, yem ve saman fiyatının pahalı olması nedeniyle et fiyatlarının düştüğünü söyledi. 
Yem fiyatı artığı için et fiyatının da ucuzladığını, çünkü üreticinin beslediği hayvanı satmak zorunda kaldığını belirten Güden, Ben de besiciyim. Ama girdilerin yükselmesinden dolayı iki yıldır besicilik yapamıyorum. Çünkü kazancı olmayan bir işi kimse yapmak istemez dedi. 
Güden, söz konusu artıştan dolayı Diyarbakır'da etin kilosunun 18-22 lira arasında işlem gördüğünü, ancak etin daha düşük fiyattan da satıldığını belirterek, şöyle konuştu: 
Bazı yerlerde daha düşük fiyatla da satılıyor. Daha önce etin kilosu 24-25 lirayken şimdi 18-22 liraya satılıyor. Yem fiyatı yükseldiği için et fiyatı da düştü. Yem fiyatı arttığı için et fiyatı ucuzluyor. Üretici beslediği hayvanı satmak zorunda kalıyor. Yemin pahalı olması üreticinin elindeki malı satması demektir dedi.
Güden, üreticilerin beside olan hayvanlarını yeterince beside bekletmeden satışa sunmak zorunda kaldığını, bu nedenle hayvan pazarına çok sayıda hayvanın getirildiğini kaydetti. 
Geçen sene 35 kuruş olan saman fiyatının bu yıl 70 kuruşa, arpanın ise 50-60 kuruştan 80 kuruşa yükseldiğini ifade eden Güden, Üretici bu kadar artışı karşılayamıyor. Fiyatlar bu kadar yüksek olunca üretici hayvanını besleyemiyor, dolayısıyla da satıyor. Etin ucuz satılması bizim açımızdan çok önemli değil. Keşke herkes 10 liradan et yese. Ama gelecek yıllar ne yapacağız. Bu gidişle kimse besicilik yapmayacak diye konuştu. 
Ucuza satmamıza rağmen alıcı da bulunmuyor

Diyarbakır Koyun ve Keçi Yetiştiricileri Birliği Başkanı Abdullah Çetinkaya da yem fiyatının yüksek oluşunun yanında ithal hayvan varlığının da üreticiyi vurduğunu, üreticinin elindeki hayvanı zararına sattığını ileri sürdü. 
Üreticilerin sürekli zarar ettiğini belirten Çetinkaya, Üreticiler ellerindeki hayvanı satmaya çalışıyor. Bin liralık canlı hayvan 300-500 lira arasında ancak satılıyor. Ucuza satmamıza rağmen alıcı da bulunmuyor. Yemdeki fiyat artışı ete de ucuzluk olarak yansıdı. Et ortalama 14 liradan satılıyor. Artık bu gidişle hayvancılık yapılamayacak. Çok ciddi zarar ediyoruz. 2008-2009 yıllarında kuraklık olmasına rağmen yem fiyatları bu kadar tavan yapmamıştı. Allah yardımcımız olsun dedi.

12 lira 90 kuruşluk ete hücum

Bu arada hayvan üreticileri zarar ettiklerinden yakınırken, ette yansıyan ucuzluktan tüketiciler memnun. Promosyon yaparak et fiyatını 13 liraya kadar kadar düşüren bazı kasaplar da adeta tüketicilerin akınına uğruyor. 
Kuzu ve oğlak etini 12 lira 90 kuruştan satmaya başlayan ve Bu kasap çıldırmış şeklinde esprili bir dille promosyon yapan kasap Mahmut Yargı ise hayvan ucuz olduğu için çok düşük kar marjıyla eti 12 lira 90 kuruştan sattıklarını söyledi. 
Diyarbakır'ın yanı sıra İstanbul ve Ankara'ya da et gönderdiklerini anlatan Yargı, Hem perakende hem de toptan satış yapıyoruz. 'Fakir fukara et yesin' dedik, fiyatlarımızı düşürdük. Fazla kar amacı gütmüyorum. Kampanya bir ay boyunca devam edecek. Günlük ortalama 1-2 ton arasında et satıyorum. Hepsi kuzu ve oğlak. Ben fiyatları düşürünce diğer kasaplardan biraz tepki aldım. Ben de diyorum ki kar marjımı düşürdüm. Fakir fukara et yesin. Sürümden kazanıyorum. Kardan zarar ediyorum şeklinde konuştu. 
Müşterilerden Erdal Gündüz, çoğu yerde et fiyatının 24-25 lira civarında olduğunu, daha önce evine bir kilo bile et alamazken, düşüş sayesinde 4-5 kilogram alabildiğini ifade ederek, memnuniyetini dile getirdi. 
Haşim Sevinç de etteki ucuzluktan dolayı memnun olduğunu belirterek, Dün kendim için bir bütün kuzu aldım. Bugün de oğluma bir bütün kuzu alacağım. Ucuz olduğu için biraz stok yapacağız. Diğer yerlerde 20-22 lira arasında ama burada yaklaşık 13 lira. Hem de etleri çok güzel dedi.