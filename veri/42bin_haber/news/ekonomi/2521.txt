Türk tatilcinin her yolu Roma'ya çıkıyor
Erken rezervasyondan yararlanan tatilcinin ilk adresi yine İtalya oldu. İtalya'yı Orta Avrupa izliyor. Bu yıl çıkışa geçen diğer bir tatil rotası da Balkanlar oldu.
Aylar öncesinden erken rezervasyondan faydalanarak tatil planlarını yapmaya başlayanlar, bu yıl da yurt dışında önceki yıllarda olduğu gibi İtalya ve Orta Avrupa'yı daha çok tercih ediyor. Kültür ve Turizm Bakanlığı'nın seyahat acenteleriyle yürüttüğü erken rezervasyon kampanyası çerçevesinde yerli tatilciler yüzde 35-40 arasındaki indirim fırsatlarından yararlandı. Geçmiş yıllara kıyasla taleplerdeki en büyük artışın Balkan ülkelerine olduğu görüldü. Türk tatilcilerin yurt dışı tatil seçimlerinde ilk sırada geçmiş yıllarda da olduğu gibi bu yıl da İtalya geliyor. İkinci sırada Orta Avrupa yine ilginin odağı konumunda. Geçtiğimiz yıllarda neredeyse yok denecek kadar az tercih edilen Balkan ülkeleri ise giderek daha fazla tercih edilmeye başladı. Balkan ülkeleri erken rezervasyonlarda şu ana kadar en fazla satın alınan tur paketlerinde üçüncü sıraya yerleşti.

Tercihleri fiyat belirliyor

Türk tatilciler seçimlerini ise mevsime göre değil, fiyata göre yapıyor. Uzakdoğu ülkeleri en fazla tercih edilen ülkeler sıralamasında beşinci sırada yer alıyor. Fakat Uzakdoğu erken rezervasyon imkanlarından yararlanılabildiği dönemde yağmurlu bir havaya sahip. Tatilciler bunu çok da önemsemiyor. Uzakdoğu'nun bu denli ilgi görür bir hale gelmesindeki en büyük etken de erken rezervasyon kampanyasındaki fiyat avantajı oluyor. Bu yıl gemi turlarının yerini çeşitli nedenlerden dolayı yeni alternatifler almaya başladı.