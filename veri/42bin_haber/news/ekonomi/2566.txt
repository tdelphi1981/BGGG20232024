Piyasalarda FED sarhoşluğu
FED tutanaklarının bomba etkisi yarattığı piyasalar güne sakin başladı. Asya borsalarında kayıplar devam ederken, Avrupa borsaları ve İMKB ise yükselişte.
ABD Merkez Bankası'nın (FED) tutanaklarının yarattığı tahvil alım programını yavaşlatabileceği yönündeki endişeyle dün tepetaklak olan Asya ve Avrupa borsaları FED'in gevşek para politikasını şimdilik devam ettireceği taahhüdüyle haftanın son işlem gününde bir miktar toparlanma gösterdi. Dün yurt dışı piyasalara paralel olarak kayıpların yüzde 2'yi aştığı İMKB'de de tepki alımlarıyla açılış yukarı yönlü oldu. Asya'da Japon borsası günü yüzde 0.7, Hindistan borsası yüzde 0.08 artarak artarak kapatırken, Çin ve Hong Kong borsaları yüzde 0.5 düşüş gösterdi. 
Avrupa borsaları yükselişte
Avrupa borsaları ise güne yükselişle başladı. İngiltere borsası güne yüzde 0.3, Almanya borsası yüzde 0.4, Fransa borsası yüzde 0.7, İspanya borsası yüzde 0.5, İtalya borsası ise yüzde 0.6 yükselişle başlarken, İMKB'de güne 337.86 puan yükselerek 77.607.01 puandan başladı. Bankacılar bugün, yoğun ve sert hareketlerin yaşandığı haftanın ardından gündemin de yoğun olmamasına paralel daha sakin bir seyir bekliyorlar. 
Halk GYO, İMKB'de işlem görmeye başladı
TCMB'nin faiz koridorunun alt bandında 25 baz puan indirime gitmesiyle başlayan ve dün ABD Merkez Bankası'nın tahvil alım programını beklenenden daha çabuk sonlandırabileceği beklentisiyle TL'de değer kaybı devam ederken, gösterge faizde tarihi düşük seviye olan yüzde 5.62'nin hemen üzerinde yüzde 5.68/5.65 seviyesinde seyir sürüyor. Altın ise dünkü kazanımlarını artırarak bugün de yükseldi.Halk Gayrimenkul Yatırım Ortaklığı A.Ş.'nin 662.5 milyon lira tutarındaki sermayesini temsil eden paylar İMKB Kotasyon Yönetmeliği'nin 15'inci maddesi uyarınca Borsa kotuna alındı. Halka arz edilen 185.5 milyon lira nominal değerli paylar bugünden itibaren işlem görmeye başladı.