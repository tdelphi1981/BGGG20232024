İkinci el araç alacaklar dikkat
İkinci el araç simsarlığında son trend aracın km'sini düşürmek. Oto sanayi sitelerinde 3 ila 100 liraya değiştirilen km'lerin sonuçları ölümcül boyuta ulaşabiliyor. Yetkililer araç almak isteyenleri "Almadan önce yetkili serviste kontrol ettirin" diye uyarıyor.
AYŞE EKİN GÜNDÜZ
BAZI ikinci el araç sahiplerinin kurnazlık edip aracını daha pahalıya satmak için otomobilin kilometresini düşürme yoluna gitmesi, yeni bir iş kolu haline geldi. Bugün birçok oto sanayi sitesinde en üst düzey elektronik tesisata sahip araçların bile kilometreleri düşürülebiliyor. Kilometre düşürme operasyonu Evren Sanayi Sitesi'nde 30-90 lira arasında değişiyor. 'Bayandan, doktordan, hemşireden kullanılmış araç' klişesi tarih oluyor. Araba almayı planlayanların ikinci el araçlarda aradıkları ilk özellik artık km. Bunun tamamen psikolojik bir yaklaşım olduğunu belirten yetkililer, işi iyi bilenin km'ye değil, kullanım şekli ve yerine baktığını söylüyor.