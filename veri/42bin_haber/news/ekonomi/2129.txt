İstanbulun metrobüsü Pakistana da ulaştı
İstanbul Büyükşehir Belediyesinin projesini hazırladığı, Albayrak Holding tarafından yapılan Lahordaki metrobüs hattı hizmete girdi.

Projesi İstanbul Büyükşehir Belediyesi (İBB) Ulaşım A.Ş tarafından çizilen ve Albayrak Holding tarafından Pakistan’ın metropol kenti Lahor’da yaptırılan Lahor Metrobüs Hattı’nın açılışı yapıldı. Pencap eyalet hükümetinin ev sahipliğinde Lahor kentinde düzenlenen törenle hizmete giren Metrobüs projesi 12 milyonluk dev kentin trafiğine nefes aldıracak. Hattın açılışını, Pencap Eyaleti Başbakanı Şehbaz Şerif’in davetlisi olarak gelen Başbakan Yardımcısı Bekir Bozdağ, Türkiye-Pakistan Parlamentolar Arası Dostluk Grubu Başkanı Van Milletvekili Burhan Kayatürk, AK Parti İstanbul Milletvekili Osman Aşkın Bak, İBB Başkan Vekili Ahmet Selamet, İBB Ulaşım A.Ş Genel Müdürü Ömer Yıldız, Albayrak Holding Yönetim Kurulu Başkanı Ahmet Albayrak ile Pakistan’ın eski başbakanlarından ve ana muhalefet partisi lideri Navaz Şerif birlikte yaptı. Türk ve Pakistan halklarının kardeşliğine vurgu yapan müzikler eşliğinde yapılan görkemli açılış törenine Lahor halkı da yoğun ilgi gösterdi. 
Bozdağ: Başarılı bir örnek 
Törende konuşan Başbakan Yardımcısı Bekir Bozdağ, Türk iş adamlarının Pakistan’da yürüttüğü projelerden övgüyle söz etti. Lahor kentindeki metrobüs sistemini, Türk ve Pakistan işbirliğinin başarılı bir örneği olarak nitelendiren Bozdağ, iki ülkenin daha büyük yatırımlara imza atması için şartların oluştuğunu belirtti. Bozdağ ayrıca, Türk ve Pakistanlı iş adamlarının dünya pazarında ortak projelere imza atması gerekliliğini dile getirdi. 
LAHOR’U ALBAYRAK TAŞIYACAK 
GÜNDE 110 bin yolcu taşıması planlanan ve 27 kilometre uzunluğundaki Lahor metrobüs hattının inşaatının bir kısmı ise Albayrak Holding tarafından tamamlandı. Şirket, Lahor metrobüsünün 8 yıllık işletme ihalesini de kazandı. 18 metre uzunluğunda ve 170 yolcu kapasiteli 45 araçla hatta çalışacak olan Albayrak Holding, bu yatırım için 16 milyon dolar yatırım yaptı. Ayrıca, Lahor şehir içi taşımacılığında da yer alan Albayrak Holding, 4 hat üzerinde işlettiği 100 şehir içi otobüsü için ise 12 milyon dolar yatırım gerçekleştirdi.