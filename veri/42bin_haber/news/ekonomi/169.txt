İş adamları 'eş rızası'ndan rahatsız
İTO Başkanı Murat Yalçıntaş, "Yeni Borçlar Kanunu'yla getirilen kefalette eşin rızası şartı, kredi işlemleri başta olmak üzere büyük sıkıntılara sebep oluyor" dedi 
 İstanbul Ticaret Odası (İTO) Başkanı Murat Yalçıntaş, Yeni Borçlar Kanunu’yla getirilen kefalette eşin rızası şartının, kredi işlemleri başta olmak üzere büyük sıkıntılara sebep olduğunu belirterek, biran önce gerekli düzenlemelerin yapılmasını beklediklerini kaydetti. 
 Yalçıntaş, yaptığı yazılı açıklamada, kanunun yürürlüğe girmesinden sonra, ilgili bakanlıklardan yapılan açıklamalarla birlikte bankaların prosedürlerle ilgili Meclis açılana kadar tolerans gösterdiklerine işaret etti. 
 Başta Gümrük ve Ticaret Bakanımız olmak üzere, ekonomi ile ilgili bakanlıkların bu konudaki çağrılarına kulak verdiğini ve bu maddeyi yeniden ele alacaklarını açıkladıklarını ifade eden Yalçıntaş, bunun üzerine bankaların da, bankacılık işlemlerinde işadamlarına birtakım kolaylıklar sağladığını dile getirdi. 
 Ancak düzenlemenin, TBMM’nin açılışının üstünden günler geçmesine rağmen gündeme gelmediğini gören bankaların yeniden ve haklı olarak aynı prosedürleri işadamlarının karşısına çıkarmaya başladıklarını vurgulayan Yalçıntaş, başta krediler olmak üzere, akreditif ve leasing işlemlerinde büyük sıkıntılar yaşadıklarını bildirdi. 
 Yalçıntaş, şunları kaydetti: 
 "Yeni Borçlar Kanunu’yla getirilen kefalette eşin rızası şartı, kredi işlemleri başta olmak üzere büyük sıkıntılara sebep oluyor. Meclis açıldığında düzeltileceği sözü verilmişti. Biran önce gerekli düzenlemelerin yapılmasını bekliyoruz. 
 Kanun yürürlüğe girdiği sırada, yeniden düzenleme yapılacağına dair açıklamalar bugüne kadar yaşanabilecek problemleri önledi. Başta Gümrük ve Ticaret Bakanımız’a ve ekonomi yönetimimize bugüne kadar verdikleri destek için teşekkür ediyoruz. Arzumuz bir an evvel bu konuda işadamını, işlerini kolaylaştıracak biz çözümün bulunmasıdır. Meselenin çözümü ile ilgili çalışmaların, TBMM ve ülke gündeminin yoğun olması sebebiyle geciktiğine inanıyoruz. Kanunun bir an evvel gözden geçirilmesi ticari hayatın sağlıklı sürmesi için çok önemli."