KEY'de düzeltme başvurusunda son gün 31 Aralık
Tasfiye Halindeki Emlak Bankası'nın Yönetim Kurulu Başkanı Zeki Sayın, 31 Aralık 2012 tarihinin, Konut Edindirme Yardımı (KEY) ödemesi kapsamındaki hak sahiplerinin evraklarındaki hataları düzelttirmek için kendi kurumlarına son başvuru tarihi olduğunu söyledi. Sayın, AA muhabirine yaptığı açıklamada, bazı basın-yayın organlarında 31 Aralık 2012 tarihinin KEY ödemeleri için son tarih anlamına gelebilecek haberler yer aldığını ifade ederek, "31 Aralık 2012, hak sahiplerinin, evrakları ile yanlışların düzeltilmesi için kendi kurumlarına son başvuru tarihi olarak algılanmalı" dedi.

Sosyal Sigortalar Kurumu (SSK) ve diğer kurumların 2013 yılı içinde her 3 ayda bir yanlışlıkları düzeltilmiş evrakları kendilerine ulaştıracağını anlatan Sayın, "2014 Haziran ayına kadar geçecek sonraki 6 ay boyunca da bizim bu evrakları tetkik etme süremiz var. Ancak 2013 yılı içinde evrakları düzeltilmiş hak sahiplerinin evrakları bize ulaşırsa biz bunları hesaplayıp ödemesini yapabiliriz. Söz konusu evraklar 2013'ün sonuna doğru ulaşırsa 2014'ün ilk 6 ayında da bu ödemeleri yapma imkanımız var" diye konuştu.