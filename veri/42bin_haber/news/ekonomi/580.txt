Sanayi ciro ve sipariş endeksleri azaldı
Sanayi Ciro Endeksi, 2012 yılı Ekim ayında geçen yılın aynı ayına göre yüzde 5,2, Sanayi Sipariş Endeksi ise yüzde 4,7 azaldı. Türkiye İstatistik Kurumu (TÜİK), Sanayi Ciro ve Sipariş endeksleri, Ekim 2012 sonuçlarını açıkladı.
Buna göre, Sanayi Üretim Anketi kapsamında yer alan imalat sanayi ile madencilik ve taş ocakçılığı kısımlarında bulunan iş yerlerinden 2005=100 temel yıllı oluşturulan Sanayi Ciro Endeksi, 2012 yılı Ekim ayında geçen yılın aynı ayına göre yüzde 5,2 azaldı. 
Sanayinin alt sektörleri incelendiğinde, 2012 yılı Ekim ayında geçen yılın aynı ayına göre, madencilik ve taş ocakçılığı endeksi yüzde 4,7 artarken, imalat sanayi endeksi ise yüzde 5,5 azalış gösterdi. 
Ana sanayi grupları sınıflamasına göre, Ekim ayında en yüksek artış enerji imalatında görüldü.
İmalat sanayi alt sektörlerinin 2012 yılı Ekim ayında 2011 yılı aynı ayına göre yüzde değişim oranları incelendiğinde, en yüksek düşüş oranının yüzde 87,6 ile diğer ulaşım araçları imalatında gerçekleşti. Bunu yüzde 47,5 ile makine ve ekipmanların kurulumu ve onarımı takip etti. 
Sanayi Sipariş Endeksi

Avrupa Birliği düzenlemelerine göre, İmalat Sanayi kısmında sipariş ile çalışan faaliyetlerde bulunan ve Sanayi Üretim Anketi'nin kapsamına giren iş yerlerinden, 2005=100 temel yıllı oluşturulan Sanayi Sipariş Endeksi, 2012 yılı Ekim ayında geçen yılın aynı ayına göre yüzde 4,7 azaldı. 
Ana sanayi grupları sınıflamasına göre 2012 yılı Ekim ayında en yüksek düşüş sermaye malı imalatında görüldü. 
İmalat sanayi alt gruplarında en yüksek düşüş diğer ulaşım araçlarının imalatında gerçekleşti.
Sipariş Endeksinin 2012 yılı Ekim ayında 2011 yılı aynı ayına göre yüzde değişim oranları incelendiğinde, en yüksek düşüş oranının yüzde 61 ile diğer ulaşım araçlarının imalatında gerçekleştiği görüldü. Bunu, yüzde 17,5 ile bilgisayarların, elektronik ve optik ürünlerin imalatı izledi.