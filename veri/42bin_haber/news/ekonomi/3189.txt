Başçı: "Dengeli büyüme hızı artabilir"
Merkez Bankası Başkanı Başçı, ''Orta Vadeli Program'da yer alan yapısal reformlar tamamlandıkça Türkiye'nin dengeli büyüme hızı daha da artabilecektir'' dedi. Başçı, Vodafone Türkiye ana sponsorluğunda Capital ve Ekonomist dergileri öncülüğünde düzenlenen CEO Club Buluşmaları toplantısına katıldı.

Basına kapalı gerçekleştirilen toplantıya ilişkin Merkez Bankası'ndan gönderilen bilgilendirme notunda Başçı'nın, toplantıda, dünyada düşük büyüme, düşük faiz ortamının devam ettiğine işaret ettiği, bu konjonktürde Türkiye için doğru ekonomik politika bileşiminin düşük faiz, dengeli büyüme olduğunu anlattığı ifade edildi.

Başçı, şunları kaydetti:
"Dengeli büyüme, iç dengeyi (fiyat istikrarını) ve dış dengeyi (ödemeler dengesini) gözeterek büyüme anlamına gelmektedir. Finansal istikrar da dengeli büyümenin önemli bir unsurudur. Önümüzdeki dönemde de Merkez Bankası, elindeki politika araçları ile dengeli büyümeyi desteklemeye devam edecektir. Orta Vadeli Program'da yer alan yapısal reformlar tamamlandıkça Türkiye'nin dengeli büyüme hızı daha da artabilecektir."