'Boşuna para vermeyin bizde ücretsizi var'
Türksat Genel Müdürü Özkan Dalbay, Türksat Maps'te vatandaşların ücretli kullandığı 50 santimetre çözünürlükteki temel kullanımın ücretsiz olduğunu bildirdi.
Dalbay, yaptığı açıklamada, Türkiye'nin en önemli projelerinden birinin Türksat Maps projesi olduğunu belirterek, Türkiye'nin her tarafının uydu görüntülerine dayalı haritasını çıkarttıklarını söyledi. Türksat Maps'i 3 boyutlu hale getirdiklerini ifade eden Dalbay, yaklaşık 60 santimetrelik yüksek çözünürlüklü uydu görüntülerinin Amerikan Uydu Görüntü firmasından satın alındığını anlattı. 
Her yıl yaklaşık 125 bin kilometrekare yeni çekim yaptırdıklarını bildiren Dalbay, insanların yoğun olarak yaşadığı yerlerdeki görüntülerin sürekli yenilendiğini, Türksat Maps'te eski ve yeni görüntülerin karşılaştırmalı olarak gösterildiğini dile getirdi. 
Türksat Maps'in kamu kurumu ağırlıklı olmak üzere yaklaşık 5 bin kullanıcısının bulunduğunu belirten Dalbay, Türksat Maps'i, vatandaşların kullanımına açtık. Ama temel kullanım ücretsiz olacak. Şu anda ücretli olan temel hizmetler ücretsiz kullanıma açıldı. 1,5-2 santimetre çözünürlüklü görüntüler ücretsizdi, vatandaşlardan gelen talep üzerine 50 santimetre çözünürlüğe kadar olan görüntüler ücretsiz olarak kullanıma açıldı. Ama onun dışında katma değerli hizmetler ücretli olacak dedi. 
Güney Kıbrıs da Türksat Maps'ten izlenecek-

Türksat Maps'te hedef kitlenin öncelikli olarak Türkiye'deki kamu kurumları olduğunu anlatan Dalbay, kamuda en çok Milli Emlak Genel Müdürlüğü, Orman Genel Müdürülüğü ile belediyelerin kullandığını söyledi. 
Dalbay, Türksat Maps'te ilk önce Türkiye'nin görüntülerinin verildiğini ifade ederek, Daha sonra KKTC'yi kattık. Şimdi Güney Kıbrıs'ı da katacağız. Sonra yavaş yavaş çevre ülkeleri de katarak Türksat Maps'in alanını genişleteceğiz. Türksat Maps'ten tüm dünyayı görebilirsiniz ama Türkiye dışındaki diğer ülkelerde çözünürlük düşük diye konuştu. 
KKTC ile Güney Kıbrıs'ın yüksek çözünürlüklü görüntüleri sayısallaştırıldığı zaman KKTC ve Güney Kıbrıs'taki kurum ve kuruluşlarının da bu hizmetten yararlanabileceğine işaret eden Dalbay, temel hizmetlerin buralarda da ücretsiz olacağını vurguladı.
Bu yıl KKTC'nin tüm kamu hizmetlerini elektronik ortama aktarma projesini hayata geçireceklerini bildiren Dalbay, gelecek yıl artan talebe göre çevre ülkelere de bu hizmetleri verebileceklerini bildirdi.

Göktürk-1'in ticari hakları bizim

Dalbay, Göktürk-1 uydusunun ticari haklarının Türksat'a verileceğine dikkati çekerek, Göktürk-1 geldiği zaman da tamamen 50 santim çözünürlüklü Türkiye'nin her yerini yerli, Türkiye'nin işlettiği görüntü uydusuyla elde etmiş olacağız diye konuştu. 
Göktürk-1 uydusu projesinin en kısa zamanda hizmete girmesini beklediklerini dile getiren Dalbay, Biz aynı zamanda ticari olarak bu ürünleri kullanacağımız için bekliyoruz dedi. 
Dalbay, Göktürk-1 uydusu hizmete girdiği zaman Avrupa'nın tamamının yüksek çözünürlüklü görüntülerinin Türksat Maps'e konulacağını ifade etti.