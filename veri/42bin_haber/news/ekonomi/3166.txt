Ocakta cari açık 5.6 milyar dolar
Bu yılın ilk ayında cari işlemler açığı, bir önceki yılın aynı ayına göre 99 milyon dolar azalarak 5 milyar 632 milyon dolara geriledi. Piyasanın beklentisi açığın 5.4 milyar dolar olması yönündeydi.

Ayrıca 2012 yılı cari açığı 48.87 milyar dolardan 46.94 milyar dolara revize edildi.

Aralık ayındaki açık ise 4.66 milyar dolar olarak gerçekleşmişti.

Merkez Bankası tarafından bugün açıklanan, 2013 Ocak ayına ilişkin ödemeler dengesi verilerine göre, bu yılın ilk ayında cari işlemler açığı, bir önceki yılın aynı ayına göre 99 milyon dolar azalarak 5 milyar 632 milyon dolara geriledi.

Bu gelişmede dış ticaret açığının 7 milyon dolar azalarak 5 milyar 881 milyon dolara gerilemesi ve hizmetler dengesinden kaynaklanan net gelirlerin 83 milyon dolar artarak 752 milyon dolara ulaşması etkili oldu.

Hizmetler dengesi kalemi altındaki turizm gelirleri, bir önceki yılın ilk ayına göre 122 milyon dolar tutarında artarak 1 milyar 77 milyon dolara, turizm giderleri de 43 milyon dolar tutarında artarak 282 milyon dolara ulaştı.

Yatırım geliri dengesinin altında yer alan doğrudan yatırımlar, portföy yatırımları ve faizlerden oluşan diğer yatırımlarda gerçekleşen toplam net çıkış, bir önceki yılın aynı ayına göre 2 milyon dolar tutarında artarak 559 milyon dolara yükseldi.

Öte yandan Merkez Bankası 2012 yılı cari işlemler açığını 48,9 milyar dolardan 46,9 milyar dolara gerilediğini bildirdi.

Revize

Türkiye İstatistik Kurumu (TÜİK) tarafından 14 Şubat 2013 tarihinde duyurulduğu üzere, turizm istatistikleri metodolojisinde güncellemeler yapıldı.

Söz konusu güncellemelerden uluslararası ulaşım harcamaları ile GSM dolaşım harcamaları, halihazırda Uluslararası Para Fonu (IMF) Ödemeler Dengesi 5'inci El Kitabı'na uygun olarak, ödemeler dengesi istatistiklerinde "Cari İşlemler Hesabı/Hizmetler Dengesi" altında sırasıyla "Taşımacılık/Diğer Taşımacılık" ve "Diğer Hizmetler" kalemleri altında kaydedilmektedir.

Bu kalemler dışındaki güncellemeler ise 2003-2012 yılları için "Cari İşlemler Hesabı / Turizm" kalemine yansıtıldı.

Yurtiçinde yapılan net yatırımlar

Yurtdışında yerleşik kişilerin yurtiçinde yaptıkları net yatırımlar, bir önceki yılın aynı ayına göre 251 milyon dolar azalarak 685 milyon dolara geriledi. Yurtiçinde yerleşik kişilerin yurtdışında yaptıkları net yatırımlar ise 134 milyon dolar artarak 199 milyon dolar tutarında gerçekleşti.

Yurtdışında yerleşik kişilerin hisse senedi piyasasında gerçekleştirdikleri net alımlar bir önceki yılın ocak ayına göre 321 milyon dolar azalarak 235 milyon dolara geriledi.

Yurtdışında yerleşik kişiler devlet iç borçlanma senetleri piyasasında bir önceki yılın ocak ayında 993 milyon dolar satım yapmışken, bu yılın ilk ayında 464 milyon dolar tutarında alım gerçekleştirdi.

Yurtdışında gerçekleştirilen tahvil ihraçları yoluyla ocak ayında bankalar 500 milyon dolar borçlandı. Genel Hükümet ise 1,5 milyar dolar borçlanırken, 1,5 milyar dolar tutarında da tahvil geri ödemesi gerçekleştirdi. Genel Hükümet tarafından yurt dışına 500 milyon dolar tutarında kredi kullandırıldı.

Bankacılık sektörünün net kredi kullanımı

Bankaların yabancı para ve Türk Lirası cinsinden efektif ve mevduat varlıkları; Türk Lirasındaki 512 milyon dolar tutarındaki artışa karşılık, yabancı paradaki 2 milyar 582 milyon dolar tutarındaki azalışın etkisiyle ocak ayında 2 milyar 70 milyon dolar düşüş kaydetti ve diğer sektörlerin yurtdışındaki mevduatı 123 milyon dolar artış gösterdi. 

Genel Hükümet, yurtdışı piyasalar ve diğer uluslararası kuruluşlardan (IMF dahil) sağlanan uzun vadeli kredilerle ilgili olarak 117 milyon dolar net geri ödemede bulundu.

Bankacılık sektörünün net kredi kullanımı, bir önceki yılın ilk ayına göre 78 milyon dolar azalarak 656 milyon dolar oldu. Diğer sektörlerin net kredi kullanımı 524 milyon dolar artarak 555 milyon dolar oldu.

Yurtdışında yerleşik Türk vatandaşlarınca Merkez Bankası nezdinde açılan mevduat hesaplarında 91 milyon dolar net çıkış gerçekleşti.

Yurtdışı bankaların yurt içi bankalar nezdinde tuttukları yabancı para mevduatları 1 milyar 54 milyon dolar, Türk Lirası mevduatları da 1 milyar 186 milyon dolar artış kaydetti.

Bir önceki yılın ocak ayında 2 milyar 671 milyon dolar azalış gösteren rezerv varlıkların içinde bulunan resmi rezervler, bu yılın ocak ayında 3 milyar 703 milyon dolar artış kaydetti.

Merkez Bankası geçici verilerine göre, Türkiye'nin yıllıklandırılmış cari işlemler dengesindeki gerçekleşmeler, 2012 aralık ve 2013 ocak dönemleri itibariyle şöyle:

(Milyon dolar) 2012 Aralık 2013 Ocak
CARİ İŞLEMLER HESABI -46.935 -46.836
DIŞ TİCARET DENGESİ -65.640 -65.633
Toplam Mal İhracatı 163.292 164.564
Toplam Mal İthalatı -228.932 -230.197
Genel Mal Ticareti -71.284 -71.037
İhracat f.o.b. 148.499 149.524
İthalat f.o.b. -219.783 -220.561
İthalat c.i.f. -236.543 -237.874
Parasal Olmayan Altın (net) 5.709 5.479
Limanlarda Sağlanan Mallar -65 -75
HİZMETLER DENGESİ 24.007 24.090
Taşımacılık 4.699 4.872
Navlun -2.411 -2.397
Diğer Taşımacılık 7.110 7.269
Turizm 21.559 21.638
İnşaat Hizmetleri 1.001 922
Sigorta Hizmetleri -384 -375
Finansal Hizmetler -645 -654
Diğer Ticari Hizmetler -1.521 -1.598
Resmi Hizmetler -965 -959
Diğer Hizmetler 263 244
GELİR DENGESİ -6.675 -6.681
Ücret Ödemeleri -215 -219
Yatırım Geliri -6.460 -6.462
Doğrudan Yatırımlar -2.096 -2.114
Portföy Yatırımları -629 -662
Diğer Yatırımlar -3.735 -3.686
CARİ TRANSFERLER 1.373 1.388
Genel Hükümet 558 543
Diğer Sektörler 815 845
SERMAYE VE FİNANS HESAPLARI 44.971 46.963
SERMAYE HESABI -44 -38
FİNANS HESAPLARI 45.015 47.001
Doğrudan Yatırımlar 8.335 7.950
Portföy Yatırımları 40.773 41.031
Diğer Yatırımlar 16.721 25.208
Varlıklar -1.138 4.111
Yükümlülükler 17.859 21.097
Rezerv Varlıklar -20.814 -27.188
NET HATA NOKSAN 1.964 -127