Bakan en çok prim yapacak adresi verdi
Çevre ve Şehircilik Bakanı Erdoğan Bayraktar, "Ispartakule'de yeri olanlar, evi olanlar veyahut orada proje yapmak isteyenler zaman içerisinde çok karlı çıkacak, onu söyleyebilirim' dedi.
Çevre ve Şehircilik Bakanı Erdoğan Bayraktar, Çevre Dostu Yeşil Binalar Derneği tarafından düzenlenen '2. Uluslararası Yeşil Binalar Zirvesi'nde gazetecilerin sorularını yanıtladı. Yeni ruhsat alan binalarda mutlaka enerji kimlik belgesi alınması gerektiğini hatırlatan Bakan Bayraktar, 2011'de başlattıkları uygulamaya göre, eski binalarda mantolama ve çatı izolasyonunun yapılması durumunda enerji kimlik belgesi verildiğini kaydetti.
Bayraktar, 'Afet Riski Altındaki Binaların Dönüştürülmesi kapsamında yaptığımız kentsel dönüşümde, 20 yıl içerisinde binalarımızın yüzde 90'ını, yüzde 100'ünü enerji tasarruflu bina haline getirmeyi planlıyoruz' dedi. Türkiye'nin enerjiye yıllık 60-70 milyar dolar ödediğini belirten Erdoğan Bayraktar, 'Binalarımızı enerji tasarruflu hale getirdiğimiz takdirde binalarımızda yüzde 30 ile yüzde 40 arasında enerji tasarrufu sağlayacağız. Toplamda da yüzde 10 ile yüzde 15 arasında enerji tasarrufu elde edeceğiz. Binalarımızın tamamını enerji tasarruflu hale getirdiğimiz takdirde 8 milyar dolar ile 15 milyar dolar arasında enerji tasarrufu sağlamış olacağız' diye konuştu.
Bakan Bayraktar, bir soru üzerine, TOKİ'nin Kayaşehir'de yaklaşık 20 bin konutu bitirdiğini ifade ederek, şunları kaydetti: 'Pahalı bir şehir değil, her gelir grubunun barınabileceği bir şehir. Metro geldikten sonra, diğer bütün sosyal donatılar bittikten sonra, alternatif yollar yapıldığında, üçüncü boğaz köprüsünden gelen çevre yolu da oradan geçtiği zaman Kayabaşı, Kemerburgaz'la, havaalanıyla, yeni yapılacak olan kanalla birlikte dünya ölçeğinde çok iddialı bir şehir olacak. Türkiye'nin ve İstanbul'un marka değerini artıracak.'
Ispartakule ile ilgili gelişmeler olduğunu ve buranın önemli bir merkez olacağını anlatan Erdoğan Bayraktar, 'Ispartakule'de yeri olanlar, evi olanlar veyahut orada proje yapmak isteyenler zaman içerisinde çok karlı çıkacak, onu söyleyebilirim' diye konuştu.
Bayraktar, maketten konut satışı konusunda Gümrük ve Ticaret Bakanlığı'nın yetkilendirildiğini hatırlatarak, maketten satış yapılmasının sigorta altına alınması ve maketten konut alan vatandaşların mağdur edilmemesi konusunda çalışmalar yapıldığını bildirdi. Kayaşehir'de gazeteciler için yapılacak konutlara ilişkin bir soruya Bakan Bayraktar, 'Çalışma bizim dönemimizde başlamıştı, devam ediyor. Mehmet Atalay'la beraber, TOKİ ile beraber, biz de yardımcı oluyoruz devam ediyor. Hiç parası olmayana konut yok, biraz para biriktireceksiniz' yanıtını verdi.