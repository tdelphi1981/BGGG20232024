Hazine'nin altın yumurtlayan tavuğu; akaryakıt
ÖTV'nin uygulamaya girdiği 2002 yılından bu yana petrol ve doğalgaz ürünlerinden 251,2 milyar lira ÖTV tahsil edildi 
 Akaryakıt ürünlerinden alınan Özel Tüketim Vergisi (ÖTV), Hazine’nin en önemli gelir kalemlerinden biri olmaya devam ediyor. Son 11 yılda petrol ürünlerinden devletin kasasına ÖTV olarak 251 milyar 219 milyon 989 bin lira girdi. 
 Maliye Bakanlığı verilerine göre, 2002 yılında uygulamaya giren Özel Tüketim Vergisi’nin en önemli gelir kalemlerinden biri de petrol ve doğalgaz ürünleri, bir başka deyişle akaryakıttan alınan ÖTV oldu. 
 2002 yılında petrol ve doğalgaz ürünlerinden alınan ÖTV, devlete 11 milyar 238 milyon lira, 2003 yılında 15 milyar 98 milyon lira, 2004 yılında da 15 milyar 751 milyon lira gelir sağladı. 
 2005 yılında ÖTV’de yöntem değişikliğine gidildi ve maktu ÖTV tutarları, Bakanlar Kurulu tarafından belirlenmeye başlandı. Söz konusu yıl toplam ÖTV geliri, 33 milyar 344 milyon 806 bin lira oldu. Bunun 19 milyar 398 milyon 33 bin lirası da petrol ve doğalgaz ürünlerinden geldi. 
 Petrol ve doğalgaz ürünlerinden alınan ÖTV, 2006 yılında 20 milyar 550 milyon 743 bin liraya, 2007 yılında 22 milyar 51 milyon 751 bin liraya, 2008 yılında 23 milyar 941 milyon 458 bin liraya, 2009 yılında 25 milyar 524 milyon 959 bin liraya, 2010 yılında 31 milyar 697 milyon 176 bin liraya, 2011 yılında ise 33 milyar 572 milyon 623 bin liraya yükseldi. 
 2012 yılının 11 ayında akaryakıt ürünlerinden alınan ÖTV miktarı 32 milyar 396 milyon 246 bin lira oldu. Yılın tamamı için 36 milyar 484 milyon 135 bin lira ÖTV tahsilatı hedeflendi. 
 -ÖTV’nin yarıdan fazlası petrolden geliyor-
  
 Maliye Bakanlığı verileri, Özel Tüketim Vergisi gelirlerinin yarıdan fazlasının petrol ve doğalgaz ürünlerinden geldiğini de ortaya koydu. 
 Petrol ürünlerinden alınan ÖTV’nin toplam ÖTV gelirleri içindeki payı, 2005 yılında yüzde 58,17, 2006 yılında yüzde 55,65, 2007 yılında yüzde 56,38, 2008 yılında yüzde 57,23, 2009 yılında yüzde 58,51, 2010 yılında yüzde 55,33, 2011 yılında yüzde 52,30 olarak tespit edildi. 
 Petrol ürünlerinden gelen ÖTV gelirinin toplam ÖTV geliri içindeki payının bu yıl sonunda yüzde 51,68 olacağı tahmin edildi. 
 Bu arada, akaryakıt ürünlerinden alınan ÖTV’nin toplam vergi içindeki payı geçen yıl yüzde 13,22 olurken, bu yıl yüzde 13,13 olacağı öngörüldü. 
 Leyla Ataman Özel - AA