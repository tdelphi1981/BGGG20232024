Ulaştırma Bakanı: Az konuşup çok yol yapacağız
Ulaştırma Bakanı Yıldırım, "Biz kilometrelerce laf edip bir arpa boyu yol yapamayanlardan olmayacağız. Kilometrelerce yol yapacağız, bir arpa boyu laf edeceğiz" dedi 
 Ulaştırma, Denizcilik ve Haberleşme Bakanı Binali Yıldırım, "Biz kilometrelerce laf edip bir arpa boyu yol yapamayanlardan olmayacağız. Kilometrelerce yol yapacağız, bir arpa boyu laf edeceğiz" dedi. 
 Çeşitli açılışlarda bulunmak üzere Van’a gelen Ulaştırma, Denizcilik ve Haberleşme Bakanı Yıldırım, Ferit Melen Havaalanı’nda Vali Münir Karaloğlu ve diğer ilgililer tarafından karşılandı. 
 Daha sonra İpekyolu Caddesi’nde yaptırılan İkinisan Köprülü Kavşağı’nın açılış törenine katılan Yıldırım, konuşmasına dün vefat eden Katılımcı Demokrasi Partisi (KADEP) Genel Başkanı ve Diyarbakır Milletvekili Şerafettin Elçi’nin ailesine baş sağlığı dileyerek başladı. 
 Elçi’nin ülkenin barış ve kardeşliği için mücadele ettiğini ve sorunların silahla çözülemeyeceğini savunan biri olduğunu anlatan Yıldırım, "Onun vefatıyla bugün görüyoruz ki Türkiye’nin 75 milyonunun paylaşacağı çok şey var. Kavga edeceği hiçbir şey yok. Tek ihtiyacımız birlik ve beraberlik, milletin kardeşliğidir" dedi. 
 Van’da geçen yıl yaşanan depremin 37 atom bombası etkisinde bir felakete neden olduğunu belirten Bakan Yıldırım, deprem sonrası AK Parti hükümetinin kente gösterdiği ilgiye dikkati çekti. 
 Yıldırım, 17 Ağustos’taki Marmara Depremi’nin ardından devletin ancak iki gün sonra vatandaşa ulaştığını anımsatarak, şöyle konuştu: 
 "O gün deprem olmuş Ankara’nın haberi yoktu. Vatandaşına ancak iki gün sonra ulaşan bir devlet vardı. Vatandaş derdiyle baş başa kalmış, devletten umudunu kesmişti. Yine o depremde insanların imdadına, Marmara havzasına, o dönem İstanbul Büyükşehir Belediye Başkanı olan Recep Tayyip Erdoğan ve ekibi yetişmişti. Depremde kaybettiğimiz insanlarımız oldu. Onları geri getiremeyiz. Bir kez daha onlara rahmet, yakınlarına baş sağlığı diliyorum. Ama yerine koyacağımız başka şeyler var. 
 ’Van yıkılsa da yenisini yaparız. Yeter ki insanlık yıkılmasın, insanlık enkaz altında kalmasın’ dedik. Bir yıl sonra 15 bin 400 konutu, yeni bir Van’ı inşa ettik ve Vanlıların acılarını, yaralarını bir nebze olsun sarmanın mutluluğunu yaşıyoruz. Japonya da bizim gibi bir deprem yaşadı. Japonya dünyanın en gelişmiş ülkelerinden birisi. Ama bugün Japonya, depremin yaralarını sarabilmiş, enkazı kaldırabilmiş değil. İşte Türkiye’nin farkı budur." 
 -Van’daki yatırımlar-
  
 Van’da 2003 yılı öncesi 37, 2003 yılı sonrası ise 382 kilometre yol yapıldığını vurgulayan Yıldırım, 80 yılda yapılan yol yatırımının 10 katından fazlasını gerçekleştirdiklerini ifade etti. 
 "Biz kilometrelerce laf edip bir arpa boyu yol yapamayanlardan olmayacağız. Kilometrelerce yol yapacağız, bir arpa boyu laf edeceğiz" diyen Yıldırım, laf değil iş yapan bir iktidarın ’hizmetkarları’ olarak Vanlıların hizmetinde olduklarını dile getirdi. 
 Kentteki yatırımların, bazı siyasiler tarafından Avrupa Birliği’nden (AB) gönderilen paralarla yapıldığı yönünde anlatıldığını ve bunun ’koca bir yalan’ olduğunu bildiren Yıldırım, şunları kaydetti: 
 "Avrupa Birliği’nin içine düştüğü durum o kadar kötü ki kendi kendine çare bulamıyor. AB’nin bırakın Türkiye’ye yardım emesini, AB’ye biz yardım edecek hale geldik. Önemli olan hizmetin yapılmasıdır. Kim yaparsa yapsın. Hizmette siyaset olmaz. Hizmet vatandaşa yapılır. Siyaseti sandığa giderken yap ama sandık kapandıktan sonra lafla, siyasetle, yalan ve dolanla milleti aldatamazsınız. Sonunda yaptığınız iş ortaya çıkar. Siz başkalarının yaptığını, ’biz yaptık’ diye dolanıp duracaksınız. Yemezler... Van’da yemez, bu millet de yemez. Kimin ne yaptığını, kimin hizmet ürettiğini Vanlılar çok iyi biliyor, görüyor." 
 -"Bu ülke kavgayla hiçbir yere varamaz"-
  
 Yıldırım, depremden sonra kente yapılan yatırımların 3,5 milyar liraya ulaştığına işaret ederek, insanların acısını paylaşmaya ve yaralarını sarmaya çalıştıkları dönemde, kente gelen yardımları hazmedemeyen bazı çevrelerin o günlerde bile boş durmadığını, kin ve nefretlerini ifşa ettiklerini belirtti. 
 Kavgayla, öldürmekle, korkuyla, terörle abad olan hiçbir lider ve hiçbir zihniyet olmadığının altını çizen Yıldırım, şöyle devam etti: 
 "Etrafınıza bakın, Tunus yıkıldı, Mısır’da diktatörler birer birer gidiyor. Halka karşı gelemezsiniz. Halkınızın taleplerine karşılık verecek, sorunlarını çözecek, dertleriyle dertleneceksiniz. Silah doğrultarak, terör estirerek çözülecek hiçbir sorun yoktur. Yapmamız gereken gücümüzü, enerjimizi ülkemizin geleceğine, kalkınmasına, insanımızın mutluluğuna yönelik projelere, çalışmalara ayırmak. Bu ülke kavgayla hiçbir yere varamaz. Bizim teklifimiz, bu ülke için, ülkenin geleceği için kimin sözü varsa buyursun söylesin. Bir olalım, beraber olalım, çalışıp çabalayalım, bölgenin de dünyanın da en ileri, en mutlu ülkesi olan bir Türkiye oluşturalım. Bunun için çalışıyor, bunun için gayret ediyoruz." 
 Sorumluluğundaki bakanlığın, 1992-2002 yılları arasında Van için 95 milyon lira harcadığını hatırlatan Yıldırım, 2002-2012 yılları arasında ise bu rakamın 1,6 milyar liraya çıktığını kaydetti. 
 Yıldırım, insanların desteği olduğu sürece hiçbir gücün karşılarında duramayacağını vurgulayarak, ülkenin birliği, beraberliği, geleceği ve güvenliği için bu topraklara sahip çıkan, ocaklarını tüttüren ve ülkenin bayrağını dalgalandıran herkese hizmet etmenin, boyunlarının borcu olduğunu söyledi. 
 -Van’da gece uçuşları yapılacak-
  
 Van Ferit Melen Havaalanı’nın yetersiz kaldığı yönünde ortaya atılan söylemlerin de gerçeği yansıtmadığına değinen Yıldırım, havaalanının geçen yıl 1 milyon 56 bin kişiye hizmet verdiğini ifade etti. 
 Yapılan çalışmalarla havaalanının kapasitesinin yıllık 7 milyon yolcuya çıkarıldığını anlatan Yıldırım, "Van’ın nüfusunun 7 katı kadar kapasitede havaalanı yapıyoruz. Hayırlı uğurlu olsun. Havaalanına geceleri de iniş, kalkış yapılması için ’ne lazımsa onu yapın’ dedim. Şimdi uzay teknolojisiyle, uydudan sinyal almak suretiyle geceleri de uçuşlara hazır hale getirilecek" diye konuştu. 
 Van Gölü için her biri 50 vagon taşıma kapasiteli ve eski feribotların 4 katı hızda iki feribot yapıldığını ifade eden Yıldırım, feribotların 2013 ve 2014 yıllarında hizmet vermeye başlamasıyla Van-Tatvan arası seferlerde büyük artış olacağını, bunun da kent ekonomisinin canlanmasına büyük katkı sunacağını anlattı. 
 Yıldırım, konuşmasının ardından Vali Karaloğlu, AK Parti Van milletvekilleri Burhan Kayatürk, Mustafa Bilici, Fatih Çiftçi, Karayolları Genel Müdürü Mehmet Cahit Turhan ve Yüzüncü Yıl Üniversitesi Rektörü Prof. Dr. Peyami Battal ile İkinisan Köprülü Kavşağı’nın açılış kurdelesini kesti. 
 Daha sonra makam aracının direksiyonuna geçen Yıldırım, açılışını yaptığı kavşakta bir süre araç kullandı.