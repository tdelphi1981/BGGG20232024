Hak-İş'ten asgari ücret zammına tepki
Hak-İş Genel Başkanı Mahmut Arslan, yeni asgari ücret artış oranlarının beklentileri karşılamaktan uzak olduğunu bildirdi.
Arslan, yazılı açıklamasında, asgari ücret artış oranlarının her yıl daha da geriye gittiğini belirtti.

Asgari ücret rakamları ve artış oranlarının bir kez daha büyük bir hayal kırıklığı yarattığını ifade eden Arslan, 'Bu yılki artış oranlarına bakıldığında geçtiğimiz yıla oranla geriye gidiş olduğu bariz bir biçimde görülmektedir. 2012 yılında ilk 6 ay için yüzde 5,91, ikinci 6 ay için yüzde 6,09 oranında artış yapılmıştı. Bu artış oranları sosyal bir ücret olması gereken asgari ücretin anlamını ve değerini yitirdiğini göstermektedir' değerlendirmesinde bulundu.

Son dönemlerde milli gelirde ve istihdam oranlarındaki iyileşmelerin asgari ücret rakamlarına yansımadığını ve artışın yetersiz olduğunu savunan Arslan, şunları kaydetti:

'Belirlenen rakam Türkiye gerçekleriyle bağdaşmamaktadır. Hatırlanacağı üzere TÜİK Asgari Ücret Tespit Komisyonu'na sunduğu raporda bir işçinin geçinebilmesi için eline geçmesi gereken net ücretin Kasım ayı itibarıyla bin 25 lira olduğunu belirtmiştir. Bu rakam ile açıklanan asgari ücret arasında büyük bir uçurum vardır. Belirlenen bu asgari ücret rakamı ile çalışanların aileleri ile birlikte insan onuruna yaraşır bir yaşam sürmesinin imkansızdır.

Ortaya çıkan bu artış oranları Asgari Ücret Tespit Komisyonu'nda işçi kesiminin güçlü şekilde temsil edilemediğini bir kez daha ispatlamıştır. Türk-İş'in Asgari Ücret Tespit Komisyonu'ndaki etkinliği sürekli bir tartışma konusu olmaya devam etmektedir. Bu komisyonun yapısı ve konsepti acilen değişmelidir. Asgari ücretin belirlenmesinde çalışanın ailesi ile birlikte yaşamsal ihtiyaçlarının esas alınmasını öngören yeni bir konsepte geçilmelidir.'