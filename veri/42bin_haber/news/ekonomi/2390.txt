İşini kaybeden esnafa da işsizlik maaşı talep edildi
Balıkesir Bakkallar ve Bayiler Esnaf Odası Başkanı Hasan Yançıl, işsiz kalanlara verilen işsizlik maaşının, işini kaybeden esnafa da verilmesini istedi. Yançıl, "Esnafımız da zaman zaman sıkıntı yaşayıp işyerini kapıyor. Bizlere de belirli süre işsizlik maaşı ödenmesini istiyoruz." dedi.
Oda Başkanı Yançıl, esnaf ve sanatkârın primini kendisinin ödediğini belirterek, "İşler bozulduğunda diğer sosyal taraflara belli bir süre için de olsa işsizlik maaşı ödenirken kendi sosyal güvenlik primini ödeyen esnafa nedense böyle bir hak tanınmıyor. Ekonomik nedenlerden ve tabii afetlerden dolayı işsiz kalan veya işini kaybeden esnaf ve sanatkâra da maaş bağlanması gerekir." şeklinde konuştu. Esnaf ve sanatkârların, küçük sermayeleri ve kendi emekleriyle çalışan bir kesim olarak hem işveren hem de işçi konumunda olduğuna işaret eden Yançıl, "AVM'lerin haksız rekabeti veya ekonomik sıkıntılar nedeniyle işleri bozulan esnaf ve sanatkârlarımızın, yeni bir işyeri açıncaya kadar geçirdikleri sürede sosyal koruma mekanizması içinde yer alması ciddi bir ihtiyaçtır." dedi. Esnaf ve sanatkârların ikinci sınıf vatandaş olarak görülmemesi gerektiğini söyleyen Hasan Yançıl, "Ayrıca emekli olup da çalışmaya devam edenler sosyal destek primi ödüyor, bu da gözden geçirilmeli. Onun için acil tedbir alınmalı ve esnafa da işsizlik sigortası fonu oluşturmalı. Bunların her birisi bir müteşebbistir, kaynak sağlayan en önemli kesimdir." diye konuştu.