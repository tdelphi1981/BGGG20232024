Bayraktar,"6 bin küsur konut yıktık"
Çevre ve Şehircilik Bakanı Erdoğan Bayraktar, ilk etapta 6 bin konutun yıkıldığını belirtti. Ayrıca, riskli olduğunu belirleyip Tapu'ya bildirimde bulundukları 304 bina bulunduğunu, bunun 3 bin 40 konuta tekabül ettiğini söyledi.
Bayraktar, kentsel dönüşüme ilişkin olarak, istemeyen kimsenin evini yıkmayacaklarını sıklıkla söylediklerini hatırlattı. Hedeflerinin öncelikle fakirlerin, gariplerin yuvasını yapmak olduğunu belirten Bayraktar, 3194 sayılı İmar Kanunu'nda bir madde var. Bu yasa çıkmadan önce de bu madde vardı. Böyle durumda olan evleri mecburen yıkacağız dedi.

Bunu Türkiye'ye adım adım kabul ettirmeye çalıştıklarını ifade eden Bayraktar, vatandaşın desteğini gördüklerini vurguladı. Bayraktar, şöyle devam etti:
Biz ilk etapta yapmış olduğumuz yıkımda yaklaşık 6 bin küsur birim konutu yıktık. Ondan sonra riskli yerlerde yıkma işlemlerine devam ettik. Bazen bizim haberimiz olmadan belediyeler de riskli binaları yıkabiliyorlar. Bu kapsamda da o günden bu güne bina bazında 300 bina, konut bazında 3 bin konut yıkıldı. Ama esas enteresan ve güzel tarafı çok büyük müracaat var vatandaşlardan. Ferdi yönden müracaatlar da var. 'Bakın riskli midir, değil midir' diye.  
Riskli olduğunu tespit ettikleri konutları tapuya bildirdiklerini belirten Bakan Bayraktar şöyle devam etti: "Bugüne kadar Tapu'ya yaptığımız bildirim 304 bina, 3 bin 40 konuta tekabül ediyor. Yani bina bazında 3 bin 40 konut tapuya bildirmişiz 'Bu bina risklidir' diye. 

Artık satılırken Tapu'daki memur 'Sen bunu satın alıyorsun ama bu bina risklidir' diyecek. Birinci adımıdır bu. Sonra vatandaşa tebligat yapacağız. Orada bir binanın riskli olup olmadığını tespit için ittifak şart değil. Bir kişi başvursa da o binanın riskli olup olmadığını tespit ettirir. Yıkımı için eğer mecburiyet varsa yine muvafakat aranmıyor. Valiye biz yazıyoruz, vali belediyeye görev veriyor. Bina yıkılıyor. Yıktıktan sonra 2/3 muvafakat lazım.

Riskli alan ilan ettikleri yerleri de sıralayan Bayraktar, Diyarbakır'ın Sur bölgesinin 187 hektar, İstanbul'un Beyoğlu ilçesinin 2,5 hektar, Hacıhüsrev'de 900 dönüm, Esenler'in 1 milyon metrekareye yakın, İzmir Karabağlar Cennetçeşme ve Bakanlar Kurulu'nda bekleyen 13 büyük riskli alan olduğunu dile getirdi.

Bayraktar, Bunlar Ağrı Patnos, Ankara Altındağ, Çankaya ve Mamak, Bursa Yıldırım, Erzurum Yakutiye, Odunpazarı, Gaziosmanpaşa, Sarıyer ve Zeytinburnu, Sakarya Hendek, Trabzon. Bizde de incelemede olan yaklaşık 25 bölge var diye konuştu.