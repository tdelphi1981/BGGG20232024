Türkiye'ye yabancı yatırımcı ilgisi
Avrupa'daki kriz yabancı yatırımcıları Türkiye'ye yöneltti. Candy Group, İngiltere'deki fabrikasını Eskişehir'e taşıdı.
Avrupa'nın beyaz eşya konusunda en büyük şirketlerinden biri olan ve 7 ülkede toplam 9 fabrikada üretim yapan Candy Group, İngiltere'deki yatırımını Türkiye'ye taşıdı. Candy Hoover Group Türkiye Müdürlüğü'ne atanan Andrea Ojetti, Türkiye'yi güvenli liman olarak gördüklerini söyledi. 

Dayanıklı tüketim malları endüstrisinde Candy ve Hoover olmak üzere 2 uluslararası markanın yanısıra Rosieres (Fransa), Iberna (İtalya), Jinling (Çin), Otsein (İspanya), Süsler (Türkiye), Vyatka (Rusya), Zerowatt (İtalya) olmak üzere 7 ulusal markaya sahip olduklarını belirten Ojetti, Türkiye'yi fırın üretim üssü olarak seçtiklerini söyledi.

Candy Group'un Süsler markalı Doruk Ev Gereçleri'ni satın alarak bünyesine kattıklarını ifade eden Andrea Ojetti, Eskişehir Organize Sanayi Bölgesi'nde 56 bin metrekarelik kapalı alana yayılan tesislerinde 560 personelle üretim yaptıklarını kaydetti. Kurutma makinesi fabrikasını da İngiltere'den Türkiye'ye taşıdıklarını anlatan Ojetti, Türkiye'ye yatırımlarının devam edeceği müjdesini verdi.