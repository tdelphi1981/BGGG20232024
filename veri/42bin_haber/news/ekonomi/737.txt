Efes ortağı ile yollarını ayırdı
Efes ve Heineken, Kazakistan ve Sırbistan'daki ortaklıklarını birbirlerine azınlık hisselerini satarak sonlandırma kararı aldı.
KAP'ta yer alan açıklamaya göre, Anadolu Efes'in yüzde 100'üne sahip olduğu iştiraki Efes Breweries International N.V. ('EBI') ve Heineken, Kazakistan ve Sırbistan'daki ortaklıklarını bazı şartlara bağlı olarak sonlandırmak konusunda anlaştılar. İki şirket karşılıklı azınlık hisselerini birbirlerine satacaklar.  
Anlaşmaya göre, EBI, Sırbistan operasyonlarını yürüten Central Europe Beverages ('CEB') şirketinin yüzde 28 hissesini Heineken'e satacak. 
EBI, Heineken'in Efes Kazakistan'daki yüzde 28 hissesini alacak ve böylece Efes Kazakistan'ın tamamına sahip olacak. 
MAYIS'TA TAMAMLANACAK 
Ortaklar aynı zamanda lisans sözleşmelerini de feshetme konusunda anlaştılar ve buna göre, 1 Ocak 2013 tarihi itibariyle Efes Kazakistan, artık Kazakistan'da Heineken markasının dağıtım ve satışını yapmayacak. Benzer şekilde, CEB de artık Sırbistan'da Efes markasının dağıtım ve satışını yapmayacak olup Efes markası Sırbistan'da ihracat yoluyla satılmaya devam edecek. 
Payların transferi ve EBI'nin HEINEKEN'e yapacağı 161 milyon dolar tutarındaki ödemenin yapılmasının en geç 2013 yılının Mayıs ayında tamamlanması bekleniyor. 
 