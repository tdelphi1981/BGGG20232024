Marmarabirlik'ten Avrupa atağı
Marmara Zeytin Tarım Satış Kooperatifleri Birliği (Marmarabirlik) Yönetim Kurulu Başkanı Hidamet Asa, şimdiye kadar Avrupa pazarına tek distribütör aracılığıyla ürün sattıklarını, ancak bunun yeterli olmadığını belirterek, Avrupa ülkelerine sofralık zeytin ihracatını bundan sonra uygulamaya koyacağımız çoklu bayilik sistemi ile 6 bin tona çıkarmayı hedefliyoruz dedi.
Marmarabirlik'ten yapılan yazılı açıklamaya göre, birlik, Avrupa bayileri ile Almanya'nın Köln kentinde toplantı yaptı. Toplantıya Marmarabirlik Yönetim Kurulu Başkanı Hidamet Asa, Genel Müdür İbrahim Minareci, Satış Pazarlama Müdürü Tuncay Kural ve Avrupa Temsilcisi Süleyman Davarcı da katıldı.
Yönetim Kurulu Başkanı Hidamet Asa'nın burada yaptığı konuşmasına yer verilen açıklamada, Avrupa ülkelerine sofralık zeytin ihracatını şimdiye kadar tek dağıtıcı kanalıyla yapan Marmarabirlik'in stratejisini değiştirdiğini belirtti. 
Bundan sonra Avrupa Temsilciliği aracılığıyla Avrupa pazarına doğrudan ulaşacaklarını bildiren Asa, Avrupa ülkelerine sofralık zeytin ihracatını bundan sonra uygulamaya koyacağımız çoklu bayilik sistemi ile 6 bin tona çıkarmayı hedefliyoruz. Çok bayili sistemle pazardan daha fazla pay almayı planlıyoruz. Yeni oluşturulan sisteme dahil olan bayiler aracılığıyla ihracata 1 Ocak 2013 tarihi itibarıyla başlayacağız. Yeni yapılanma ile tüketiciye çok daha rahat ve kolay bir şekilde ulaşarak, 2013'ün ilk çeyreğinde Avrupa pazarında raf payını artırmayı hedefliyoruz ifadelerini kullandı. 
Avrupa'nın güvenilir firmaları-

Ekiplerinin uzun süre Avrupa ülkelerinde saha çalışması yaptığını belirten Asa, bayileri belirlerken bölgedeki ticari itibarlarına baktıklarını, piyasadaki güvenilirliklerini ve çalışma sistemlerini incelediklerini anlattı. 
Açıklamada Asa'nın şu görüşlerine yer verildi:
Bu gibi kriterlerin yanı sıra dağıtım ağlarına, finansal yapılarına ve geçmiş yıllarda Marmarabirlik markasına verdikleri öneme dikkat ediyoruz. 2012 ticari açıdan sıkıntılı bir yıl oldu. Önceki yıllara göre Avrupa satışlarında miktar ve tutar olarak kayıp yaşandı. Bunun nedeni 2011 yılında yaşanan doğal afetten ötürü iri kalibreli ürün olmamasıdır. Çoğunlukla ince ve orta kalibre ürün vardı. Ayrıca Avrupa'da yaşanan ekonomik kriz, distribütörün de yetersizliği satışlarımızın düşmesine yol açtı. 
Almanya, Belçika, Hollanda, Fransa, Lüksemburg ve Avusturya'daki satışları bu ülkelerdeki 12 bayi kanalıyla yapmak istediklerini vurgulayan Asa, toplantıda bayilere bu kampanya dönemiyle ilgili de bilgi verdi.