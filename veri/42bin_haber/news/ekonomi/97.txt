Dünya Enerji Konseyi İstanbul'da toplanacak
Dünya Enerji Konseyi Türkiye Milli Komitesi Başkanı Süreyya Yücel Özden, Dünya Enerji Konseyi'nin üç yılda bir düzenlediği kongrenin 2016'daki ev sahipliğini yapma hakkını İstanbul'un kazandığını söyledi.
Özden, AA muhabirine yaptığı açıklamada, Dünya Enerji Konseyi'nce organize edilen enerji kongresinin 2016'da İstanbul'da düzenlenmesi için başvuruda bulunduklarını anımsatarak, elemelerin ardından organizasyonun ev sahipliği için İstanbul ile Dubai'nin finale kaldığını belirtti.

Kazanan kenti belirlemek için Dünya Enerji Konseyi Genel Kurulu'nun Monaco'da toplandığına değinen Özden, şöyle konuştu:

'Bugün rakip iki kent olarak sunumlarımızı yaptık. Sonuç olarak jüri organizasyonu İstanbul'un kazandığını açıkladı. Dünyanın her yanından yaklaşık 6 bin kişinin katıldığı bu organizasyona ev sahipliği yapmak büyük bir başarı. Çünkü, dünya enerji sektörünün kalbi burada atacak.'

'2016 Dünya Enerji Konseyi Kongresi'ni yapma hakkını kazanmak için uzun süredir büyük çaba harcadıklarını dile getiren Özden,'Böyle önemli bir etkinliği ülkemize kazandırdığımız için çok mutluyuz. Önümüzde yaklaşık 3 yıl var. İyi bir ev sahipliği için durmadan çalışacağız' diye konuştu.

Dünya Enerji Konseyi Kongresi 2007'de Roma'da, 2010'da Montreal'de düzenlenmiş, 2013'teki organizasyonun ev sahipliğini ise Güney Kore'nin Deagu kenti kazanmıştı.