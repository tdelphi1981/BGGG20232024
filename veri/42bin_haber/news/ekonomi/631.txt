Cepten 112'yi sabitten 182'yi aradık
BTK verilerine göre sabit telefonlardan en sık aranan kısa numara '182 Hastane Randevu', cep telefonlarından en fazla aranan kısa numara '112 Sıhhi İmdat' oldu 
 Bilgi Teknolojileri ve İletişim Kurumu’nun (BTK) verilerine göre, vatandaşın sabit telefonlardan en sık aradığı kısa numara 182 Hastane Randevu, cep telefonlarından en fazla aranan kısa numara ise 112 Sıhhi İmdat oldu. BTK’nın 2012 yılı 3. Çeyrek Pazar Verileri’nden yaptığı derlemeye göre, 2012 yılı Temmuz, Ağustos ve Eylül aylarında Türk Telekom hatlarından en sık aranan kısa numara 182 Hastane Randevu oldu. Aynı dönemde 121 Telefon Arıza, 112 Sıhhi İmdat, 11818 Bilinmeyen Numaralar ve 186 Elektrik Arıza en sık aranan diğer kısa numaralar arasında yer aldı. 
 REHBERLİK HİZMETLERİ 91 SANİYE
  
 2012 yılı üçüncü çeyreğinde, Avea hatlarından en sık aranan kısa numara 112 Sıhhi İmdat oldu. 112 Sıhhi İmdat hattını sırasıyla 155 Polis İmdat, 11880 BN Telekom, 182 Hastane Randevu ve 186 Boğaziçi Elektrik Dağıtım AŞ çağrı merkezi izledi. En sık aranan 112 Sıhhi İmdat numarası için ortalama çağrı süresi 33 saniye seviyesindeyken rehberlik hizmetleri için bu süre 91 saniye civarında gerçekleşti. Bu yılın Temmuz, Ağustos ve Eylül aylarında Vodafone hatlarından en çok aranan kısa numaralar arasında 112 Sıhhi İmdat, 182 Hastane Randevu, 11880 BN Telekom, 155 Polis İmdat ve 186 Boğaziçi Elektrik Dağıtım AŞ çağrı merkezi numaraları yer aldı. En sık aranan kısa numara 112 için ortalama çağrı süresi yaklaşık 29 saniye, 186 Boğaziçi Elektrik Dağıtım AŞ çağrı merkezi için yaklaşık 88 saniye konuşma yapıldı.  
 SIHHİ İMDAT İÇİN 23 SANİYE
  
 2012 yılı üçüncü çeyreğinde Turkcell hatlarından en sık aranan kısa numara yine 112 Sıhhi İmdat oldu. 112 Sıhhi İmdat kısa numarasını sırasıyla 11880 BN Telekom, 182 Hastane Randevu, 155 Polis İmdat ve 186 Boğaziçi Elektrik Dağıtım AŞ (BEDAŞ) çağrı merkezi izledi. En sık aranan 112 Sıhhi İmdat numarası için ortalama çağrı süresi 23 saniye seviyelerinde gerçekleşti.  
 AA