'Türkiye dünyanın 12. büyüğü olacak'
Önde gelen denetim ve yönetim danışmanlığı kuruluşlarından PwC tarafından yapılan küresel araştırmaya göre Türkiye, 2030da dünyanın en büyük 12nci ekonomisi haline gelecek. Dünya liderliğini Çin devralacak.
Dünyanın önde gelen ekonomik denetim ve yönetim hizmetleri kuruluşlarından PriceWaterhouseCoopers (PwC) tarafından 158 ülkede yapılan World 2050 adlı ekonomik öngörüler araştırması çarpıcı veriler ortaya koyuyor. Buna göre Çin, en geç 2030 yılında ABD'yi geride bırakarak dünyanın en büyük ekonomisi haline gelecek. 

Halihazırda bu unvanı elinde bulunduran ABD'nin gayri safi yurtiçi hasılası (GSYH) 15 trilyon dolar civarında. 2030 yılında bu değerin 23 trilyon seviyesine çıkması bekleniyor. Ancak halen 11 trilyonluk GSYH ile dünyanın ikinci büyük ekonomisi durumundaki Çin'in, 2030'a kadar bu değeri yaklaşık üçe katlayarak 30 trilyon dolar seviyesine ulaşması ve ABD'yi geride bırakması bekleniyor. 2050 yılında ise Çin, 53 trilyonluk GSHY ile ABD'ye yaklaşık 15 trilyon dolar fark atacak. 

Şu anda dünyanın en büyük üçüncü ekonomisi olan Hindistan'ın ise bu konumunu önümüzdeki 40 yıllık dönemde muhafaza etmesi bekleniyor. Buna göre Hindistan, 2050 yılında ABD ile arasındaki farkı 3 trilyona kadar düşürerek 34 trilyon dolarak ulaşacak. 

ALMANYA DÜŞÜŞTE, BREZİLYA YÜKSELİŞTE
Araştırmada dikkat çeken bir başka nokta ise günümüzün güçlü ekonomilerinin gelecek yıllarda düşüşe geçecek olması. Yaklaşık 4.3 trilyon dolarlık GSYH ile dördüncü sırada yer alan Japonya'nın, 2050 yılında yerini Brezilya'ya bırakması bekleniyor. Güney Amerika'nın yükselen yıldızının 8,8 trilyona ulaşacağı tahmin ediliyor. 

PwC'nin araştırmasına göre en keskin düşüşlerden birini de Almanya yaşayacak. 3.2 trilyonluk GSYH değeri ile halen 5'inci sırada bulunan Almanya, 2030'da 7'nci, 2050 yılında ise 5.8 trilyonla 9'uncu sıraya kadar gerileyecek. 2050'de ilk ondaki ikinci Avrupa ülkesi ise 5.7 trilyon dolar GSHY ile Fransa olacak. 

TÜRKİYE'NİN YÜKSELİŞİ SÜRECEK
PwC'nin Türkiye ile ilgili öngörülerinde pozitif bir trend söz konusu. Türkiye İstatistik Kurumu verilerine göre 2011 yılında 772 milyar dolarlık GSYH değeriyle OECD ülkeleri arasında 16'ncı sırada yer alan ve yüzde 8.5luk büyüme oranıyla Çin'in ardından ikinci sırada bulunan Türkiye, 2030 yılında dünyanın en büyük 12'nci ekonomisi haline gelecek. 

Araştırmaya göre önümüzdeki 17 yıl içinde 2.7 trilyon dolarlık GSYH değerine ulaşması beklenen Türkiye'nin, 2050 yılında ise 5 trilyon dolar barajını aşacağı tahmin ediliyor.