Yabancı yatırımcı golü 90+1'de attı
Borsada yaklaşık beş aydır sürekli hisse alan yabancı yatırımcılar, kredi derecelendirme kuruluşu Fitch Ratings'in not artırımının hemen öncesinde son 12 haftadaki en yüksek alımı gerçekleştirerek, tahminlerinde haklı çıktı.
Merkez Bankası'nın açıkladığı verilere göre yabancı yatırımcılar 30 Ekim-2 Kasım haftasında net 180 milyon alım gerçekleştirdi. Açıklanan rakamlar, not artırımı öncesindeki haftaya ait olmakla birlikte son 12 haftanın da en yüksek alım miktarı oldu. Bu rakamlara göre yabancı yatırımcıların Haziran ayından bu yana net alım tutarı ise 3 milyar dolara ulaştı.       
Uzmanlar, piyasaların not artırım kararını beklediğini, açık açık söylenmese de kullanılan bazı kelimelerden dahi bunun işaretini almış olabileceğini belirtiyor. Piyasada bu şekildeki bilgi dolaşımı normal olarak değerlendirilirken bundan sonra da benzer şeylerin yaşanabileceği uyarısı yapılıyor. 
 
PİYASA NOTUMUZ 'A' 
Ünlü Portföy Genel Müdürü Murat Gülkan, piyasaların günümüzde gelişmeleri rating kuruluşlarından önce alıp sattığını belirtirken, Türkiye'nin enstrümanlarının şu andaki not seviyesinin A veya A- seviyesinde olduğuna dikkat çekti. 
Gülkan şöyle konuştu: "Türkiye'deki ana varlık sınıflarına bakıldığında, Türkiye'nin kredi riskini ifade eden CDS'ler uzunca süredir A veya A- seviyesini işaret ediyor. Piyasa bunu çoktan satın almış durumda. Türkiye'nin beş yıllık Eurobondlarına bakıldığında yüzde 2.5 faiz veriliyor. Bu, Türkiye'nin şu anda sahip olduğunun çok üzerinde bir kredi notu seviyesine denk geliyor. TL cinsinden faizler reel olarak negatif. Borsadaki fiyatlama çarpanlarına bakılınca, bizim bankalarımız Alman bankalarından daha yüksek değerleme katsayısından işlem görüyor.Günümüzde piyasalar gelişmeleri rating kuruluşlarından önce alıp, satıyor. Rating kuruluşlarının önemi azalıyor. Piyasalar, ülkeler ya da şirketlerle ilgili göstergelere bakarak kendi reytingini veriyor." 
YATIRIMCILAR DAHA ÇOK ŞEY BİLİYOR 
Notumuz arttı diye hep yükselmesinin söz konusu olmadığına da belirten Gülkan, "Rating kuruluşları, kredi notu konusunda yatırımcılardan daha çok şey bilmiyor. Yatırımcılar, gelişmeler neyse ona göre karar alıyor. Borsadaki alımların aynı tempoda devam etmesini ve fiyatlardaki yukarı yönlü ivmenin devamı zor görünüyor" dedi. 
RİSK İŞTAHI DA ETKİLİ 
Oyak Yatırım Ekonomisti Gülay Elif Girgin, yabancıların alımlarının artmasının normal karşılanması gerektiğini çünkü yaz aylarından beri not tarafında olumlu beklenti olduğunu söyledi. Girgin, artan risk iştahına da vurgu yaptı. 
Girgin, "Kredi derecelendirme kuruluşlarını Türkiye ile ilgili olumlu adım atacağı yaz aylarından beri bekleniyordu. Bununla birlikte Ağustos ile birlikte dünyadaki merkez bankaları likidite genişlemesine gitti ve bu da yabancı yatırımcıları risk iştahlarını artırdı. Şimdi, Moody's'in not artırabileceği yönünde ikinci bir beklenti de oluştu. Bu da olumlu havayı devam ettiriyor. Ancak piyasalarda mutlaka bir düzeltme yaşanacaktır. Bundan sonra da alım dalgasının daha sakin şekilde devam edeceğini düşünüyorum" dedi. 
YABANCI PAYI YÜZDE 63.3 OLDU 
Not artışı öncesindeki hafta 71 bin 422 puandan kapatan İMKB 100 Endeksi, geçen haftayı ise 71 bin 820 puandan kapattı. Endeks hafta içinde ise en yüksek 73 bin 313'ü gördü. Yabancıların not artışı öncesinde İMKB'deki payı ise yüzde 63.30 oldu. 
ekaplangil@hurriyet.com.tr  
 (milyon dolar) YABANCI YATIRIMCILARIN İMKB'DEKİ İŞLEMLERİ (borsa endeksi)