Coldplay, konserlere ara veriyor
İngiltere menşeli ünlü grup Coldplay'in solisti Chris Martin, konserlere üç yıl ara vereceklerini duyurdu.
21 Kasım'da Avustralya'nın Brisbane kentinde verdikleri konserle dünya turnelerine devam eden grup adına konuşan Martin, "Bu konser, önümüzdeki üç yıl içinde yapacağımız en büyük şov olacak" dedi. Grubun turneyi tamamlamasına ise üç konser var. Bunlardan biri 29 Aralık'ta verecekleri Connecticut konseri. Bu şovu Brooklyn'de çıkacakları iki konser izleyecek. Ardından grup, çıkaracakları yeni albüme konsantre olacak. 
Bu seferki albüm daha rahat telaffuz edilecek 
2011'de "Mylo Xyloto" adıyla bir albüm çıkaran Coldplay, sıradaki albümlerinin daha rahat telaffuz edileceğini söyledi. Chris Martin, albüme ilişkin diğer soruları ise yanıtsız bıraktı. "Mylo Xyloto" bugüne kadar ABD ve İngiltere'de 8 milyondan fazla satmıştı.