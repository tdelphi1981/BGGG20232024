Cem Yılmaz bir dahi
İTALYA'da yaşayan yönetmen Ferzan Özpetek, son filmi 'Şahane Misafir'de oynayan Cem Yılmaz'a övgüler yağdırdı. Özpetek, "O çok büyük bir aktör, onun başrol oynayacağı bir film yapmak isterim" diye konuştu.
İTALYA'da yaşayan yönetmen Ferzan Özpetek, son filmi 'Şahane Misafir'de oynayan Cem Yılmaz'a övgüler yağdırdı. Özpetek, "O çok büyük bir aktör, onun başrol oynayacağı bir film yapmak isterim" diye konuştu. İngiltere'nin başkenti Londra'da düzenlenen İtalyan Filmleri Festivali'nde Ferzan Özpetek'in son filmi 'Şahane Misafir' (Magnificent Presence) gösterildi. Yönetmen Ferzan Özpetek'in de katıldığı gösterimin ardından gerçekleşen soru cevap bölümünde Özpetek, İngiltere'de vizyona giren filmi hakkında seyircilerin sorularını yanıtladı. Programın ardından DHA muhabirine konuşan ünlü yönetmen, bütün filmlerinde Türkiye ve Türk ile ilgili konulara yer vermeye özen gösterdiğini ve hemen hemen tüm filmlerinde Sezen Aksu şarkıları olduğunu hatırlatarak "Gönül ister ki tamamiyle filmlerimde Türkiye olsun. İnşallah, onun için hep bir beklentideyim" diye konuştu. Özpetek, filminde neden Cem Yılmaz'ı oynattığı sorusu üzerine, "Cem Yılmaz büyük bir aktör. Aynı zamanda büyük bir oyuncu. Çok zeki, benim gözümde bir dahi. Onun filmimde oynamasından şeref duydum. Hatta onun başrolda olabileceği bir film yapmayı çok isterim" yanıtını verdi.
Avrupa seyircisinin Cem Yılmaz'ı çok beğendiğini de ifade eden yönetmen, Cem için yapılan olumlu eleştirilerden çok memnun olduğunu ve bu yüzden onun için gurur duyduyuğunu belirtti. 


YENİ PROJEDE TÜRKİYE OLACAK 


Mayıs ayında İtalya'da çekilecek yeni bir film projesi olduğunu söyleyen Özpetek, ondan sonraki projesinin de Türkiye üzerine olacağı müjdesini verirken bu proje ile ilgili ayrıntı vermekten kaçındı. Geçtiğimiz yıl nisan ayında vizyona giren ve çekimleri Roma'da gerçekleşen Şahane Misafir filminde, Cem Yılmaz, Yusuf Antep karakterini canlandırmıştı. Sezen Aksu da film için özel olarak ‘Gitmem Daha' adlı şarkıyı bestelemişti.