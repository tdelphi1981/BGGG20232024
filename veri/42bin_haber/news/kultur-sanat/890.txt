Okumak için gittiği Tayvan'da Star oldu, tüm Uzakdoğu'yu sallıyor
Okumak için geldiği Tayvan'da şov dünyasına atılarak ünlenen Rıfat Karlova, "Amacım, Türkiye'yi Uzakdoğu'da en iyi şekilde tanıtmak" dedi.
Okumak amacıyla 6,5 yıl önce geldiği Tayvan'da hem öğrenimini sürdüren hem de TV ve şov dünyasına atılarak 
Uzakdoğu'da parlayan Türk yıldızı Rıfat Karlova'nın ünlü olma hikayesi hayli dikkat çekici. Karlova, Tayvan'da sahne şovları yapıyor, televizyon dizilerinde rol alıyor ve gezi-eğlence programları düzenliyor.Geçen yıl Tayvan'ın 'Emmy'si olarak kabul edilen 'Altın Çan' en iyi gezi programı sunucusu ödülünü alan Karlova, amacının elindeki imkanları 
kullanarak Türkiye'yi Uzakdoğu'da en iyi şekilde tanıtmak olduğunu söyledi.Türkiye'de de gezi-eğlence programı için çekimler yapan Karlova, Tayvan'da ve Uzakdoğu ülkelerinde milyonlarca kişi tarafından yakından takip ediliyor.
Türkiye'den ilgili kurum ve kişilere Türkiye'yi Uzakdoğu'da beraber tanıtma çağrısı yapan Karlova, 'Çince konuşulan bu coğrafyada Türk istilasını başlatmak istiyorum' dedi. 
 
Ufak sahne şovlarından Tv programlarına
 
Okumak üzere 6,5 sene önce Tayvan'a gittiğini söyleyen Rıfat Karlova, yüksek lisansını Tayvan'da tamamladığını ve halen doktora eğitimini sürdürdüğünü kaydetti. Aynı zamanda Tayvan'da konservatuvara giderek dersler aldığını ve zamanla 
ufak sahne gösterileri ile şov dünyasına adım attığını anlatan Karlova, 'Bunu, dizilerde rol almak, televizyon programlarına konuk olarak katılmak ve çeşitli firmaların reklam filmlerinde oynamak takip etti' diye konuştu.
Bu sayede Tayvan'da insanların kendisine olan ilgisinin artmaya başladığına vurgu yapan Karlova, 'Ben de bir yandan eğlence sektörüne girip bir yandan da konservatuardan dersler almaya başladım' ifadelerini kullandı. Eline geçen fırsatı iyi değerlendirmek adına kurslar alan ve kendini 
 geliştiren Karlova, kendisini geliştirdikçe eğlence sektörüne olan ilgisinin arttığını ve son olarak 2011 senesinde halen sürdürmekte olduğu 'Ayvancia' Eğlence sever) adlı proje ile SET TV'de gezi programları düzenlemeye başladığını dile getirdi. Karlova, altı senedir hem okuduğunu, hem dizi ve reklam filmlerinde roller aldığını, hem de televizyonda gezi-eğlence programları düzenlediğini 
söyledi.
 
 Tayvan'ın 'Emmy'si 'Altın Çan' ödülünü aldı
 
Geçen yıl Tayvan'ın 'Emmy'si' olarak kabul edilen 'Altın Çan'larda en iyi gezi ve eğlence sunucusu ödülünü kazandığına dikkati çeken Karlova, 'Bu ödül sayesinde Tayvan dışındaki Malezya, Singapur ve Hong Kong gibi yerlerde de programlarım yayınlanmaya başladı ve Çin Anakara'da ise internet üzerinden yoğun bir izleyici kitlesine ulaşarak ünüm Uzakdoğu'da belli bir yere geldi' diye konuştu. Karlova, amacının Türkiye'yi ve kültürünü Uzakdoğu'da en şekilde tanıtmak olduğunu vurgularken, 'Tayvan'da yaptığım gezi programında Türk kültürü, sürekli 
var' diye konuştu.
 
 Türkiye'de özel bölümler çekti
 
Bunun yanında Tayvan'da elinde bulundurduğu bu medya gücünü Türkiye'nin tanıtımı yönünde daha iyi kullanmak adına İstanbul, Tekirdağ ve Kapadokya'daki çekimlerden oluşan dört bölümlük özel TV programının Tayvan'da milyonlarca 
izleyiciye ulaştığını dile getiren Karlova, 'Bu dört bölüm yayınlandıktan sonra inanılmaz bir etki oldu' dedi. Karlova, Uzakdoğu'da Türkiye'nin yeteri kadar iyi tanınmadığını savunarak, 'İnsanlara güzel bir Türkiye gösterdik ve izleyen bir çok kişi Türkiye'ye gitmek istedi' ifadesini kullandı. Karlova, 'Amaç elimdeki gücü kullanarak Türk kültürünü Uzakdoğu'ya tanıtmak' diye konuştu.
 
 Tayvan MTV'de program yapacak 
Karlova, yakın zamanda Tayvan MTV'de sinema üzerine programlar yapmaya başlayacağını açıklayarak 'Bu programda ünlü Hollywood yıldızları ve Çinli film oyuncuları ile röportajlar olacak' dedi.Geleceğe dair yeni TV programları, reklam filmleri ve kitap projeleri hakkındaki planlarını paylaşan Karlova, şöyle konuştu:'Geçen sene Çince bir kitap yazdım ve yayınlandı. Bu yıl içerisinde bir kitap daha yazmak istiyorum. Amaç, daha çok ünlü olmak, daha çok tanınmak ve bu sayede Türkiye'yi tanıtmak, Çince konuşulan bu coğrafyada daha fazla insana ulaşmayı bekliyorum' Tayvan'da yaptığı televizyon programının 'primetime' kuşağında yayınlandığına dikkati çeken Karlova, 'Programım, televizyoncuların en sevdiği, en çok reyting getiren zaman diliminde yayınlanıyor. Benim bu gücümü Türkiye'deki belli kimselerin kullanması lazım' dedi. Türkiye'den ilgili kurum ve kişileri Türkiye'yi Uzakdoğu Asya coğrafyasında 'birlikte tanıtmaya' çağıran Türk yıldız Karlova, sözlerini şöyle tamamladı:
'Çin coğrafyası çok büyük. Büyük adımlarla bu coğrafyayı ele geçirerek, Türk istilasını başlatmak istiyorum.'