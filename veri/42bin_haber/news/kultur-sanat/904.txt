"Ah Smyrna'm, Güzel İzmir'im" ENKA'da
25. yaşını kutlayan ENKA Kültür Sanat etkinlikleri, 26 Şubat Salı akşamı saat 20:30'da Tiyatro Pera tarafından sahnelenen, 1923 yılının İzmir'inde geçen "Ah Smyrna'm, Güzel İzmir'im" ile devam ediyor. "25. Yılda Hayallerin Gücü Adına" sloganıyla yola çıkan 25. ENKA Kültür Sanat Buluşmaları, 26 Şubat Salı akşamı saat 20:30'da Nesrin Kazankaya'nın yazıp yönettiği "Ah Smyrna'm, Güzel İzmir'im" ile tiyatro şöleni yaşatmaya devam ediyor. 

Tiyatro Pera tarafından sahnelenen oyun, 1923 yılında İzmir'de geçiyor ve henüz biten bir savaşın ardından karşılıklı göçü zorunlu kılan "Mübadele Yasası"nın çıkartılmasıyla Türk ve Rum ailelerinin alt üst olan hayatlarını anlatıyor. 

Köklü bir geleneğe ve kültüre sahip, zengin Rum ailesi Vlasto'lar da İzmir-Bornova'daki konaklarında göç hazırlığı içine girerler. 

Yıllardır Vlastolar'la bir aile gibi bir arada yaşayan Türk yardımcıları da bu göçün hüzünlü tanıkları olur. 

Savaşın travmatik izleri ve zorunlu göç, Türk ve Rum aile bireylerini de karşı karşıya getirir ve bir arada yaşamanın imkânsızlığını derinleştirir. 

Kendilerini bir çatışma içinde bulan figürler, derin acılar içinde; çaresiz yarınlara, umutsuz hasretlere, imkânsız aşklara boyun eğmek zorunda kalırlar. 



Rumca diyalogların da bulunduğu "Ah Smyrna'm, Güzel İzmir'im"de dilimize çeviri Meri Madeleni tarafından yapılırken, iki toplumun geleneğini yansıtan Türkçe-Yunanca şarkıların düzenlemesi Emin Tan Erten'e, dans koreografisi Cemal Attila ile Güneş Çağlar'a, kostüm tasarımı ise Fatma Öztürk Dönmez'e ait. 

Dekor tasarımını Başak Özdoğan'ın, dramaturgisini Şafak Eruyuar'ın yaptığı oyunda başarılı performanslarıyla göz dolduran isimler ise; Aysan Sümercan, Muhammet Uzuner, Nesrin Kazankaya, Defne Halman / Başak Meşe, Emre Çakman, İlker Yiğen, Linda Çandır, Selin Sevdar, Doğan Akdoğan, Asır Akkaya. 

ENKA İbrahim Betil Oditoryumu'nda koltuk sayısının sınırlı ve yerlerin numarasız olması nedeniyle, önceden rezervasyon yaptırılması öneriliyor. 

Dileyen katılımcılar, her etkinlik öncesi saat 19:00'da Taksim - AKM önünden kalkacak ücretsiz servis ile etkinlik merkezine ulaşabiliyor. Etkinlik bitiminde ise, ENKA İbrahim Betil Oditoryumu'ndan kalkacak servis, konukların Taksim - AKM'ye ulaşımını sağlıyor.

Servisten yararlanabilmek için etkinliklerden en az iki gün önce ENKA ile bağlantıya geçerek rezervasyon yaptırılması yeterli.