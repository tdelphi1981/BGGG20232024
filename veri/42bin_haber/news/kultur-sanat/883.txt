Tekin Akmansoy son yolculuğuna uğurlandı
Tekin Akmansoy'un cenazesi Teşvikiye Camii'nde kılınan cenaze namazından sonra Zincirlikuyu Mezarlığında toprağa verildi.
Tedavi gördüğü hastanede yaşamını yitiren 89 yaşındaki tiyatro sanatçısı Tekin Akmansoy için Teşvikiye Camii'nde cenaze namazı kılındı. Taziyeleri kızları Alev Esen ile Arzu Akmansoy ve torunu Ozan Orhon kabul etti.

Akmansoy Teşvikiye Camii'nde öğle namazına müteakip kılınan cenaze namazının ardından Zincirlikuyu Mezarlığında toprağa verildi. Akmansoy'un tabutuna taraftarı olduğu Fenerbahçe bayrağı da örtüldü.

"BÜYÜK BİR FENERBAHÇELİYDİ"

Akmansoy'un Teşvikiye Camii'nde kılınan cenaze namazına İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, Şişli Belediye Başkanı Mustafa Sarıgül, Koç Holding Onursal Başkanı Rahmi Koç, tiyatro sanatçıları Can Gürzap, Ege Aydan, Mustafa Alabora, Sermin Hürmeriç, Defne Yalnız, köşeyazarı Hıncal Uluç, eski Fenerbahçe Başkanı Ali Şen, sanatçı Orhan Gencebay, yazar Adalet Ağaoğlu da katıldı CHP Genel Başkanı Kemal Kılıçdaroğu da cenazeye çelenk gönderdi. Cenazeye katılan eski Fenerbahçe Başkanı Ali Şen, "Tekin Akmansoy inanılmaz esprili bir insandı, entellektüel bir insandı ve büyük bir Fenerbahçeliydi. Fenerbahçeyle yatıp Fenerbahçeyle kalkardı. Beş yıldır hastaydı. Allah rahmet eylesin" dedi.

"DÜNYA ÇAPINDA BİR KOMEDİ SANATÇISIDIR"

Tiyatro sanatçısı Ege Aydan ise "O Türk televizyonlarında ve Devlet Tiyatroları'nda bir duayendi. Eleştirileriyle bize yön gösterirdi. Çok da enerjik bir insandı. Şimdi de onu uğurluyoruz. Başımız sağolsun " diye konuştu. Tiyatro sanatçısı Mustafa Alabora da, " Türk tiyatrosunun temel taşlarından biriydi. Herkes onu ' Kaynanalar ' dizisinden hatırlıyor ama o, Ankara Devlet Konservatuvarını ilk bitirenlerdendir. Asıl tiyatrocudur ve çok değerli bir tiyatrocudur. Benim de çok yakın ağabeyimdi. Sevenlerinin başı sağolsun" diye konuştu.

Tiyatro sanatçısı Can Gürzap ise "Çok büyük bir tiyatro sinema ve dizi oyuncusunu kaybettik. Bne kendisiyle çalışma imkanı bulmuş bir kişiyim. Kendisine abi derdim abim gibiydi. Bana göre de dünya çapında bir komedi sanatçısıdır" dedi. 

Cenaze namazına katılan İstanbul Büyükşehir Belediye Başkanı Kadir Topbaş da "Herşeye doğru bakmaya çalışan, güzellikleri yansıtmaya çalışan, bardağın dolu tarafına bakan bir insan olarak kendisini tanıdım. Rahmet diliyorum. Sevenlerine ve tüm toplumumuza başsağlığı diliyorum " diye konuştu. İstanbul Valisi Hüseyin Avni Mutlu ise Akmansoy ile ilgili olarak " Bir değerli sanatçımızı daha ebediyete uğurluyoruz.Mekanı cennet olsun. Kederli ailesine sevenlerine ve sanat dünyasına da başsağlığı diliyorum" dedi.

AKMANSOY FENERBAHÇE BAYRAĞIYLA UĞURLANDI

Akmansoy'un cenazesine katılan İstanbul Valisi Hüseyin Avni Mutlu ile Şişli Belediye Başkanı Mustafa Sarıgül bir süre sohbet etti. Saf tutmak için sonradan gelen İstanbul Büyükşehir Belediye Başkanı Kadir Topbaş'a safta yer alan Şişli Belediye Başkanı Mustafa Sarıgül yer verdi. Topbaş bu sırada safta yer alan Rahmi Koç ile selamlaştı. Mustafa Sarıgül'e de selam veren Kadir Topbaş'ı Sarıgül yanağından öptü. Topbaş, Koç ve Sarıgül bu durumdan ötürü bir süre gülümsedi. Ardından cenaze namazına geçildi. Akmansoy'un cenaze namazını kıldıran imam, 14 Şubat Sevgililer Gününü hatırlatıp, "Bugün tarihi bir gün. 14 Şubat Sevgililer günü. Akmansoy'u sevgililer sevgilisi, alemlerin efendisi Hz. Muhammed'e uğurluyoruz. Onun şefahatına nail olsun inşallah " diye konuştu. Edilen duaların ardından Tekin Akmansoy'un taraftarı olduğu Fenerbahçe bayrağı örtülü tabutu, omuzlara alınarak cenaze aracına konuldu. Akmansoy'un cenazesi toprağa verilmek üzere Zincirlikuyu Mezarlığına götürüldü.