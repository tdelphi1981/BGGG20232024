Onları Ali Poyrazoğlu yönetti
Borusan İstanbul Filarmoni Orkestrası'nın (BİFO) geliri yetenekli genç müzisyenlerin yurt dışı eğitimlerine aktarılan özel konserinde, tiyatro sanatçısı Ali Poyrazoğlu konuk orkestra şefi olarak sahne aldı.
BİFO'dan yapılan açıklamaya göre, Türkiye'de klasik müziğin geliştirilmesi amacıyla Borusan Holding'in girişimiyle 2006'da başlatılan, daha önce iş dünyasının önde gelen isimleri ile Cem Yılmaz'ın konuk şef olarak BİFO'yu yönettikleri Özel Konser gerçekleşti. 
Özel konserin başlangıcını, Onursal Şefi Gürer Aykal yönetimindeki BİFO ve projenin önceki bursiyerlerinden kemancı Nihat Ağdaç yaptı. Ardından konuk şef, Ali Poyrazoğlu sahneye çıkarak, opera dünyasının en ünlü yapıtlarından biri olan Carmen'den seçtiği bölümleri yönetti. 
Salonu dolduran yaklaşık bin 800 izleyici, müzikli dakikaların yanı sıra Ali Poyrazoğlu'nun yaptığı gösteri ile keyifli bir gece yaşadı. 
Konserin başında birkaç kostüm değiştiren, en sonunda da tüylerle bezeli silindir şapkası ve sıra dışı yeşil frağıyla sahneye çıkan Poyrazoğlu, konserin son bölümünü Borusan Kültür Sanat Yönetim Kurulu Başkanı Zeynep Hamedi'nin hediye ettiği gümüş baget ile yönetti. 
Esprileri ve anlattığı hikayelerle izleyiciler kadar orkestra üyeleri ve solistleri de coşturan usta tiyatrocu, konserin bitiminde ayakta alkışlandı. 
Büyük ilgi gören konserden elde edilen 172 bin lira gelir Borusan Müzik Bursu fonuna aktarılarak, 6 genç müzisyene daha yurt dışında eğitim olanağı sağlandı.

19 gence burs sağlandı 
Borusan Holding Yönetim Kurulu Başkanı A. Ahmet Kocabıyık, Koç Holding Şeref Başkanı Rahmi M. Koç ve Eczacıbaşı Holding Yönetim Kurulu Başkanı Bülent Eczacıbaşı'nın bağış yaparak konuk şef görevini üstlendiği Özel Konser projesi, 2010 yılında Cem Yılmaz ile farklı bir boyuta taşındı. Borusan Kültür Sanat'ın bu tarihe kadar kapalı bir etkinlik olarak düzenlediği konserin biletlerinin satışa çıkarılmasıyla bu misyona sanatseverlerin de katkıda bulunması sağlandı ve daha fazla sayıda genç müzisyene burs verildi. 
Bugüne kadar 19 yetenekli genç müzisyenin yurt dışında eğitim almasını sağlayan Borusan Müzik Bursu için başvurular her yıl Mayıs ayında yapılıyor. Bu yıl da seçici kurul tarafından başvuruların değerlendirilmesinin ardından Ali Poyrazoğlu yönetiminde gerçekleşen Özel Konserden elde edilen gelirle burs almaya hak kazanan yetenekli genç müzisyenler belirlenecek. 
Özel Konser serisinden elde edilen gelirle 2006 yılından bu yana klasik müzik alanında başarılı 19 genç yeteneğe yurt dışında yüksek lisans ve doktora yapma olanağı sunulmuş oldu.