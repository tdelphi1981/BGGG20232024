Dikkat 'çeri domates'
İstanbul bugün yaşayan bir flamenko efsanesini ağırlıyor. Grammy Ödüllü Tomatito'dan bahsediyoruz. "Çeri domates" küçük bir çocukken çıktığı müzik yolculuğunu Akşam'a anlattı Jose Fernando Torres; nam-ı diğer Tomatito... Adı çeri domates anlamına geliyor. Tarla domatesidir esasında: Dede, baba, amca; ezcümle, yedi sülale müzisyendir. Flamenkonun en hasını yapar. Arif Sağ'ın "Muharrem Ertaş ya da Hacı Taşan ruhuna sahip bir müzisyen" olarak tanımladığı adamdır. Bize hiç yabancı değildir; zira 'Paseo de los Castanos' albümünde, Erkan Oğur'un "Ah efendim önemi yok halimin/ Seyrederim hayret ile şu alemi" diye başlayan "Bir Ömürlük Misafir" adlı bestesini de cover'lamıştır. 
 Grammy Ödülü'yle taltif edilen ilk flamenko müzisyeni olan; Tony Gatlif'in yönetmenliğini üstlendiği 'Vengo' filmine yaptığı müziklerle César Ödülü'ne değer görülen Tomatito, bugün "Avea Sıra Dışı Müzik Konserleri" kapsamında 20:30'da İstanbul Kongre Merkezi'nin sahnesinde olacak. Lafı fazla uzatmadan, sözü, bu vesileyle sorularımızı yanıtlayan Tomatito'ya verelim... 
 ÖNYARGI AZALDI 
 l Bir söyleşinizde flamenkoya karşı biraz 'müzikal ırkçılık' yapıldığını dile getirmiştiniz. Hâlâ aynı fikri taşıyor musunuz? 
 Flamenko en nihayetinde UNESCO tarafından tanındı, küresel müzik dinleyicisi de flamenkoyu kabul ettiğine göre önyargılar daha az hissedilir hale geldi. Flamenko geleneklere uymayan bir müzik alanı olarak düşünülse de bu sanatı sürdürdüğümüz için saygınlık kazandığımızı düşünüyorum. Çoğu flamenkocu müzik eğitimi almıyor ve bu yüzden de onların müzikleri yalnızca gitaristler ya da başkaca alanlardan müzisyenler tarafından uyarlandığında nota kâğıdına dökülüyor. Flamenko geleneksel olarak Çingenelerin müziğidir, ancak bu demek değildir ki Çingene olmayan harika müzisyenler yok. Tıpkı muhteşem Paco de Lucia'nın ta kendisi gibi. 
 l Müzisyen bir aileden geliyorsunuz. Bu kariyerinizi nasıl etkiledi? 
 Kariyerimi şöyle etkiledi: Gitar çalmaktan başka şansı olmayan küçük bir çocuktum ben. Babam klasik müzik yapıyor ve orkestralarda çalıyordu. Seçme şansım yoktu, hayatımda biri olsun da istemiyordum. Gitar benim için yegâne kadın! 
 l 'Spain Again' albümünde üç Piazzola bestesi var. Peki, Piazzola nerede duruyor müziğinizde? 
 Piazzola'nIn eserleriyle beni yıllar önce Arjantin'de arkadaşım Kuis Salinas tanıştırmıştı. Genel olarak yarattığı ambiansa, armonilerin içtenliğine ve müziğinin zarafetine âşık oldum. Birkaç yıl evvel bütün bir yaz klasik müzik şefi Carles Tepat'la stüdyoya kapandım. Carles bana büyük bir sabır ve anlayışla Piazzola çalmayı öğretti. Piazzola çalabildiğim için gururluyum. 
 l Sizi Paco de Lucia keşfetmiş. Dikkatini çekmeyi nasıl başardınız? Sonra da Camaron'la çalıştınız yıllarca. Bu isimlerin gölgesinde kalırım diye endişelenmediniz mi hiç? 
 Tesadüfen oldu. Flamenko dünyasında herkes birbirini tanır, caz dünyasında falan olduğu gibi. Paco da beni gitar çalarken dinlerdi. Camaron'a gelirsek... Bir dönem Camaron Malaga yakınlarında bir festivale katılacaktı ve acilen gitarist değiştirmek durumunda kaldı. Ben de Malaga'da yaşıyor ve gitar eğitimi alıyordum. Böyle oldu yani. Camaron'la 18 yıl çalıştık ve hâlâ benim eserlerimde en büyük etki onundur. Ben her zaman onun gölgesinde kalacağım, daha doğrusu ışığı altında... 
 Türklerin algısını merak ediyorum 
 l Sizi birileri keşfediyor... Bugün de birçok genç müzisyen sizin dikkatinizi çekmeye çalışıyor. Nasıl bir duygu bu? 
 Çok deneyim sahibiyim ve kendime özgü bir tarzım var. Ama bu kimseden daha iyi olduğum anlamına gelmiyor. Hem İspanya'da hem yurt dışında birçok genç yetenekle buluşuyorum. Gençlerin tekniğine hayranlık ve saygı duyuyorum. Geçen yıl Amsterdam'da ders verirken, öğrencilerin bilgi seviyelerine inanamadım. Şimdi Türk gitaristlerin flamenkoyu algılama biçimlerini görmek için sabırsızlanıyorum. 
 Kriter samimiyet 
 l Flamenko geleneğine bağlısınız, ama caz melodilerini kullanarak besteler yapıyorsunuz. Bu etkileşim konusunda ne düşünüyorsunuz? 
 
 Samimi olduğu sürece müzik kültürlerinin her türlü bileşimi başarılı olabilir. Ben caz, Doğu müzikleri ve hatta klasik sound bile kullanıyorum bestelerimde, ama flamenko perspektifinden. Aksi halde bu, kendiniz gibi olmamaya benzer. "Un flamenco tiene que tocar flamenco..." (Bir Çingene flamenko çalmak zorundadır.)