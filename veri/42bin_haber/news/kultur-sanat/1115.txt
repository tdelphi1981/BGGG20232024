Mersin müzik festivaline hazır
MERSİN'de bu yıl 12'ncisi düzenlenecek Uluslararası Müzik Festivali, 17'nci Akdeniz Oyunları nedeni ile 10-22 Mayıs 2013 tarihleri arasında gerçekleşecek.
Tanıtım toplantısında yapılan açıklamaya göre, festivale, önemli kemancılarından Shlomo Mitntz, Soprano Takako Okazaki, Cezayirli sanatçı Sauad Massi, Flamenko sanatçıları Los Vivancos, Olga Scheps, Fatih Erkoç gibi isimler ile Mersin Devlet Opera ve Balesi (MDOB) ve Bilkent Orkestrası sanatçılarının da aralarında bulunduğu 355'e yakın yerli ve yabancı sanatçı katılacak.Toplantıda konuşan Müzik Festivali Yürütme Kurulu Başkanı Selma Yağcı, MDOB'un 10'uncu yılı kutlamaları sırasında ortaya çıkan festival fikrinin bugün başarılı bir organizasyon olarak 12'nci yaşını kutlamasının gururunu yaşadıklarını söyledi. Klasik müzikten hoşlanmanın bu konuda çok bilgili olmayı gerektirmediğini belirten Yağcı, "Başladığımız günden bu güne kadar her yıl artan başarısı ile festivalimiz Mersin'in ve ülkemizin adını dünyada gündeme getirdi. Konuk sanatçılarımızı çok iyi ağırladık. Mersin'imizin kendine has bazı özellikleri var. Biliyorsunuz güney rüzgârları ılık eser. Onun için insanımızın yüreği sımsıcaktır. Kentimizin bir başarısı da tüm Akdeniz ülkelerini kapsayan 17'nci Akdeniz Oyunları'nın Mersin'de yapılacak olması. Dünyada bu tür spor organizasyonları kültürel programlarla da desteklenmekte. Festivalimizin kardeşlik ve barış ruhunu yansıtan spor müsabakaları öncesinde kentimizde yaratacağı sinerji de unutulmamalı" dedi. Yağcı, bu yıl Festival Sanat Ödülü'nün ressam Gencay Kasapçı'ya, Festival Kent Ödülü'nün milli atlet Nevin Yanıt'a, Nevit Kodallı Genç Yetenek Ödülü'nün ise Gözde Gülce Dağhan'a verileceğini söyledi.
Mersin Valisi Hasan Basri Güzeloğlu da festivali birleştirici bir etkinlik olarak tanımlayarak, "12 festivalin 4'üne dahil olmaktan gurur duyuyorum. Mersin'in doğruda birleşmesi hoş bir meziyettir. Tüm belediye başkanlarımıza ve destek verenlere teşekkür ediyorum. Müzik evrensel bir niteliktir. Herkesin dinlerken kendinden bir şeyler bulacağı, kendi içerisinde yorumlayacağı bir yolculuktur. Mersin Uluslararası Müzik Festivali bir kenti müzikle tanımlayan bir festivaldir" diye konuştu.
Konserler, resitaller, gösteriler ve konferanslarla 9 ayrı mekanda 10 ücretli, 3 ücretsiz etkinlikle sanatseverlerle buluşacak olan festival, Bilkent Senfoni Orkestrası'nın 10 Mayıs Cuma günü, Mersin Kültür Merkezi'nde vereceği gala konseri ile açılacak. Kapanış ise 22 Mayıs Çarşamba günü ülkemizin ve dünyanın yakından tanıdığı bir topluluk olan Los Vivancos Grubu'nun muhteşem Flamenko gösterisi ile yapılacak. Avrupa Festivaller Birliği'ne (EFA) kabul edilerek adını uluslararası alanda da duyurmayı başaran festival, 1 milyon liraya yakın bütçeyle hayata geçerken, bu yıl 20 bin izleyiciyle buluşma hedefinin de peşinden koşacak. Festival kapsamında ayrıca 2 Mayıs 2013 günü Mersin Kongre Merkezi'nde, 'Mersin Uluslararası Müzik Festivali 3'üncü Beste Yarışması' düzenlenecek. Yeni eserlerin yaratılması ve çok sesli müzik dünyasına yeni eserler kazandırılması geleneği doğrultusunda hayata geçecek yarışmada; Mersin şehri temalı siparişlere yönelik besteciler teşvik edilecek. 'Mersin Akdeniz Oyunları'na Marş Arıyor' sloganıyla bu yıl 3'üncü kez yapılacak beste yarışmasında birinci seçilecek eser; 17'ncisi Mersin'de yapılacak olan Akdeniz Oyunları Olimpiyatları'nda seslendirilecek. Ön eleme ile seçilen eserler seslendirilmesi sonrası seyirci oylarıyla seçilecek.