Reha Erdem ile buluşma günü


İstanbul Modern Sinema ‘Yönetmenlerle Buluşma’ başlığı altında yeni bir etkinlik başlatıyor. Ayda bir gerçekleşecek olan etkinliğin ilk konuğu Reha Erdem oluyor. Bugün başlayacak ve bir hafta sürecek olan etkinlikte, 1988’deki ilk filmi A Ay’dan bu yana kendine özgü tarzıyla sinema yazarlarının övgüsünü kazanan, yurt içinde ve uluslararası ortamda yeni Türk sinemasının kılavuz isimlerinden biri haline gelen Reha Erdem ve sineması her yönüyle ele alınacak. 
 A Ay’dan kısa filmlere... 
24-31 Ocak tarihlerinde gerçekleşecek “Yönetmenlerle Buluşma” etkinliğinde Erdem’in A Ay, Kaç Para Kaç, Korkuyorum Anne, Beş Vakit, Hayat Var ve Kosmos isimli altı uzun metrajlı filmi gösterilecek. Film gösterimlerinden önce sinema yazarları Nil Kural, Olkan Özyurt, Uygar Şirin, Sevin Okyay, Murat Emir Eren, Janet Barış, Elif Tunca, Esin Küçüktepepınar ve Ceyda Aşar özel sunumlar yapacak. Bu akşam saat 19.00’da Reha Erdem söyleşisi gerçekleşecek. Programda ayrıca yönetmenin Deniz Türküsü (2001), Ekim’de Hiçbir Kere (2006), Lost in the Post (2012) ve Bana Yalan Söyleme (2012) başlıklı kısaları da sunulacak.