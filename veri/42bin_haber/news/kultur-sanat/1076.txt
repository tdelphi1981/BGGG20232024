İşte Samsunlu çocuklar işte opera..
SAMSUN Devlet Opera ve Balesi Müdürlüğü tarafından başlatılan proje kapsamında köy çocukları, opera ve bale ile tanıştırıldı. Köy çocukları Müdürlüğün birimlerini, atölyeleri gezerek, yapılan çalışmaları yerinde görüp bilgi aldı.
Samsun Devlet Opera ve Balesi Müdürlüğü tarafından geçen şubat ayında köy çocuklarının opera, bale ve çok sesli müzik ile tanışıp bilgi almalarını sağlamak amacıyla proje hazırlandı. Köy çocuklarına opera ve bale için hazırlanan kostüm ve dekor atölyeleri ile sanatçıların çalışma alanları bir yandan gezdirilirken bir yandan da bunlara paralel olarak mini gösteriler yapıldı. Alaçam İlçesi Göçkün Köyü 75'inci Yıl Ortaokulu'nda okuyan 17 öğrenci bugün 'Opera Tur' programına katılarak hayatlarında ilk kez operayla tanıştı. Proje Koordinatörü Şahan Gürkan, tarafından önce çocuklara opera ve bale hakkında bilgi verildi, ardından da yapılan çalışmalar yerinde gösterildi. Yaklaşık 2 saat süren gezinin sonunda çocuklara bir de oyun da sergilendi.
Eğlenceli ve eğitici bir oyunun içindeki katılımcı seyirciler olarak operayı gezen çocuklar, orkestra salonunda sanatçıların provasını izlerken, orkestra şefi Tolga Taviş tarafından kendilerine teker teker tanıtılan enstrümanları da yakından görme fırsatı buldular.
Samsun Devlet Opera ve Balesi Müdür ve Sanat Yönetmeni Volkan Kıran eğitim etkinliklerine çok önem verdiklerini belirterek, "Gelecekte Türkiye'yi şekillendirecek olanların şimdinin çocukları olduğu gerçeğini hiçbir zaman unutmuyoruz ve çocuklarımızı sahne sanatlarıyla ve çok sesli müzikle tanıştırmak için pek çok eğitim etkinliği düzenliyoruz. Gerek sanatın kendisi gerekse de sanat eğitimi yoluyla hayatın her alanında özgür ve yaratıcı düşünen çocuklar yetiştirmek ve onların sanatın evrensel dilini kullanabilen bireyler haline dönüşmelerine katkıda bulunmak bizim için çok önemli. Bu proje ile köy çocukları hayıtlarında ilk defa opera ve bale ile tanışıyorlar" dedi.