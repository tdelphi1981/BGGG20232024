Efes için yeni plan hazırlandı
Efes Antik Kenti'nin "UNESCO Dünya Miras Listesi"ne girmesi amacıyla hazırlanan koruma amaçlı imar planı Selçuk Belediye Meclisi'nce onaylandı.
Selçuk Belediye Meclisi'nin Kasım ayı toplantısında Efes Antik Kenti'nin "Birleşmiş Milletler Eğitim, Bilim ve Kültür Örgütü (UNESCO) Dünya Mirası Listesi"ne girebilmesi için büyük önem taşıyan koruma amaçlı imar planı ele alındı. 
Efes Antik Kenti'nin yanı sıra Meryemana Evi, Ayasuluk Kalesi, St. Jean Kilisesi gibi bölgedeki tarihi alanları içine alan Efes 1'inci Derece Arkeolojik Sit Alanına ilişkin hazırlanan 1/1000 ölçekli Efes Koruma Amaçlı Uygulama İmar Planı, Meclis'te yapılan görüşmelerin ardından kabul edildi. 
Kabul edilen plan, belediye meclisi tarafından onaylanmak üzere İzmir 2 Nolu Kültür ve Tabiat Varlıklarını Koruma Kurulu'na gönderildi. 
Planın kurul tarafından onaylanarak yürürlüğe girmesi halinde Efes 1'inci Derece Arkeolojik Sit Alanı içerisinde yer alan tarımsal alanlarda faaliyetlerin devam etmesi mümkün olacak. 
Efes Antik Kenti'ne yönelik yeni yol güzergahları oluşturularak, etaplar halinde yeni giriş kapıları, mağazalar yapılacak. 
Alanda alternatif tur güzergahlarının da çizildiği planla kent sınırları net olarak belirlenmiş oldu.

Koruma kullanma dengesi sağlandı

Selçuk Belediye Başkanı Vefa Ülgür, konuya ilişkin yaptığı yazılı açıklamada, Meclis'te onaylanan plan ile kentin hangi bölgesinde turizme yönelik faaliyetlerin yapılacağı, hangi bölgesinde otoparkların yer alacağı, nerede iş yerlerinin olacağı ve nerede tarımın yapılacağı ile ilgili sınırların net belirlendiğini belirtti. 
Alanda koruma kullanma dengesinin sağlanarak ulaşım, ticaret, sergileme ve diğer fonksiyonların çağdaş standartlarda karşılandığını vurgulayan Ülgür, sit alanı içinde plansız yapılaşmanın önüne geçileceğini dile getirdi. 
Planın yürürlüğe girmesi halinde Efes alt kapı girişinin havalanın arkasındaki alanda olacağını, üst kapıdan girişin ise liman bölgesinden yapılacağı bilgisini veren Ülgür, antik kente ayrıca ilave olarak deve güreşleri alanı ile Yedi Uyuyanlar Mağarası tarafından yeni giriş kapıları açılacağını kaydetti. 
Ülgür, plan çerçevesinde Bülbül Dağları olarak bilinen tepede, Meryamana Evi yolu üzerinde yapılacak tünelle ulaşılabilecek bir seyir terasının yapılmasının öngörüldüğünü de sözlerine ekledi.