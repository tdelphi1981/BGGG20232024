İşin Püf Noktası hiç değişmemiş!
Necip Fazılın ölümünden sonra yayınlanan Püf Noktası isimli tiyatro eseri Oyuncu Tayfası tarafından sahneleniyor. 70li yılları anlatan oyun güncelliğinden hiçbir şey kaybetmemiş.

Üstad Necip Fazıl Kısakürek’in vefatından sonra notlarından derlenen Püf Noktası adlı tiyatro oyunu, Bahçelievler Kültür Merkezi Nurettin Topçu Sahnesi’nde seyirciyle buluşmaya devam ediyor. Oyuncu Tayfası tiyatro topluluğu tarafından sahnelenen Püf Noktası, bu akşam dahil üç gün üst üste saat 20:00’de perde açacak. 
İçi boş ama dışı kahraman! 
Büyük bir düşünür olarak, Necip Fazıl’ın felsefi yaklaşımlarını sahneye aktarmak bir hayli maharet isteyen bir iş. Genç tiyatro grubu Oyuncu Tayfası, bu işin üstesinden geliyor. İlk kez profesyonel bir ekip tarafından sahnelenen Püf Noktası, toplumda edebiyat-sanat-siyaset ve medya düzenindeki çarpıklıklara ayna tutuyor. Eser, 1970’li yıllarda kaleme alınmasına rağmen, güncelliğinden gram kaybetmemiş diyebiliriz. Bir şeylere ulaşma uğruna verilen tavizlerin, kullanılan yöntemlerin dünkünden hiçbir farkı yok. İçi boş insanlardan kahramanlar yaratılıyorsa, küflenmiş bir cemiyette yükselişe giden yollar ‘ehil’ olmaktan, şarlatan olmaktan geçiyorsa… Toplumsal bir ironi olarak ‘Püf Noktası’, tüm metin boyunca bu noktaları didikliyor. Bir ressam, bir müzisyen ve bir muharririn gözünden ‘toplum ve düzen’ eleştirisi yapan oyun, aralarından birinin (muharrir) bohem bir hayattan, medya ve siyasetteki yükselişine tanık ediyor izleyiciyi.  Ama neleri feda ederek… Nasıl bir role bürünerek... 
 Üstadın birbiri ardına sıralanan felsefi cümleleri eseri biraz demirden leblebiye döndürse de başroldeki Erkay Yavuz’un ustalıklı oyunculuğu önemli bir denge unsuru oluyor. Genç yönetmen Kerem Yılmaz’ın oyunculuk, kurgu ve metin üzerindeki ‘toparlayıcı’ çabası da övgüyü hak ediyor. 
Bu oyun turnusol kağıdı gibi 
Küçük eleştirilerimiz de var elbet. Mesela, olayların hızlı gelişmesi geçişlerde kimi kopukluklara sebebiyet vermiş. Her satırı ‘büyük sözler’ sarfeden bir metni bu denli hızlı ve yoğun vermek yerine, daha özet biçimde sunmak hem seyirciyi daha az yorar hem mesajlar daha sindirilebilir kıvama gelir diye düşünmeden edemiyor insan.  Minimal düzeyde tutulmuş sahne tasarımı da oyunculuk açısından biraz sıkışmışlık duygusu yaratıyor. Sahne hacmi yeterli genişlikte iken, dekor düzeni bir hayli küçük tutulmuş. Girişteki intihar sahnesiyle ‘Yedi Karanfil’ tarzı soft müzik de tezat gibi duruyor. Ama bütün bu eleştirilerimiz oyunun genel çerçevesinde kalan detaylar olarak algılanmalı. Nihayetinde Püf Noktası, kokuşmuş makam, mevki, nüfuz ilişkilerinin beyhudeliğini iyot gibi açığa çıkaran turnusol kağıdı işlevi görüyor. 
HASAN NAİL CANAT’IN RAHLE-İ TEDRİSİNDEN 
Püf Noktası’nın genç yönetmeni Kerem Yılmaz, muhafazakar kesimin hitlerinden merhum tiyatrocu Hasan Nail Canat’ın öğrencilerinden. İmam Hatip Mezunu. Yüksek lisansını sanat yönetimi üzerine yaptı. 2007’den beri sahnelemek için çaba harcadığı Püf Noktası’nı nihayet bu sezon seyirciyle buluşturuyor.

NE ZAMAN NEREDE? 
-4-6 Şubat Bahçelievler
-16 Şubat Pendik
-21 Şubat Bağlarbaşı
-23 Şubat Yalova