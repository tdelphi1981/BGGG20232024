Onur Ödülü, Haldun Dormen'e
17'nci Uluslararası Ankara Tiyatro Festivali Onur Ödülü Haldun Dormen'e, Emek Ödülü ise Atilla Sav'a verilecek.
Festival yönetmeni Yener Aksu, tiyatro sanatının sahne ve salondan ibaret olmadığını belirterek, oyunların yazımı, sahneye taşınmadan önce aylar süren provaları, sonraki kuşaklara taşınması için oyunlerın yazılı metin olarak korunması, eleştirilerek sağlam zeminlere oturması gibi görünmeyen birçok emeğin de tiyatro sanatına dahil olduğunu vurguladı. 
Vakfın tüm bu emeklerin değerini göstermek ve teşvik etmek amacıyla Festival Emek Ödülü'nü hukukçu, siyasetçi, 1956'dan bu yana tiyatro eleştirmeni olan Atila Sav'a vermeyi kararlaştırdığını bildiren Aksu, Onur Ödülü'ne ise Haldun Dormen'in layık görüldüğünü söyledi. 
Aksu, ödüllerin 16 Kasım'da Büyük Tiyatro'da yapılacak festival galasında takdim edileceğini hatırlattı. 
Festivalde daha önce Onur Ödülü aralarında Ayla Algan, Halit Akçatepe, Ayten Gökçer, Haluk Bilginer, Işıl Kasapoğlu, Ahmet Levendoğlu'nun bulunduğu Türk tiyatrosuna değer katan isimlere verilmişti. Emek Ödülü'nü ise Prof. Dr. Sevda Şener, Prof. Dr. Ayşegül Yüksel, Talat Halman, Hüsamettin Eraslan ve Şenol Tiryaki almıştı.

Haldun Dormen

Sahneye ilk defa Galatasaray Lisesi'nde ortaokul öğrencisiyken çıkan Dormen, tiyatro eğitimini Yale Üniversitesi'nde tamamladı. Bir süre New York, Hollywood ve Paris'te tiyatro ve film stüdyolarında çalıştı. İstanbul'a dönünce Muhsin Ertuğrul yönetimindeki Küçük Sahne'ye girdi. 1957'de Dormen Tiyatrosu'nu açtı. 1961'de Türkiye'de sahnelenen ilk batılı müzikal olarak bilinen Sokak Kızı İrmayı yönetti. 
Avrupa turneleri yaparak Türk Tiyatrosunu dünya seyircisi ile tanıştıran Dormen, 1979'da Egemen Bostancı'nın yapımcılığında yazıp yönettiği Hisseli Harikalar Kumpanyası ile büyük beğeni kazandı. Şehir Tiyatrolarında sahneye koyduğu Lüküs Hayat 28 yıl kapalı gişe oynadı. 
İstanbul Üniversitesi Devlet Konservatuarı Tiyatro Bölümü'nde 20 yıl ders veren 14 oyun yazan Dormen, Hacettepe Üniversitesi tarafından Onursal Bilim Doktoru olarak ödüllendirildi, Devlet Sanatçısı unvanı aldı.

Atilla Sav

Sav, 1931 yılında Ankara'da doğdu. Meslek hayatına 1953 yılında avukat olarak başlayan Sav, mesleki ve siyasal konularda yazı ve makaleler yayımladı. 
Tiyatro eleştirmenliği ve Tiyatro Eleştirmenleri Birliği başkanlığı da yapan Sav, Eskişehir Büyükşehir Belediyesi Tiyatrosu'nun oyun seçme kurulu üyeliğini yürütüyor. Sav, TAKSAV'ın düzenlediği Uluslararası Ankara Tiyatro Festivali'nin danışma kurulu üyesi.