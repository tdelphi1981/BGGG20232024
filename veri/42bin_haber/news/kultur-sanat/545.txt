Türkan Şoray'a sultanlar gibi karşılama
Kosova'da bu yıl 6'ncısı düzenlenen Türk Sinema Haftası'nın onur konuğu olarak bu ülkeye gelen Türkan Şoray, 'sultanlar' gibi karşılandı.
MESK Çokuluslu Kosova Derneği tarafından düzenlenen Türk Sinema Haftası'nın onur konuğu Türkan Şoray, Prizren'de coşkuyla karşılandı. Türk Sinema Haftası kapsamında Prizren'e gelen Tükan Şoray, Prizren Üniversitesi amfi salonunda sevenleriyle bir araya geldi. Yoğun kalabalık arasında salona giren Türkan Şoray çıkardığı kitabını imzalayarak sevenlerine dağıttı. Üniversitedeki konferans ardından Türkan Şoray, Kültür Evi Salonu'nda düzenlenen Türk Sinema Haftası açılışına katıldı. Türk Sineması'nın sultanı Türkan Şoray, gördüğü büyük ilgi nedeniyle gözyaşlarını tutamadı. Şoray, "Gösterilen sevgi yumağına, bu yaşadıklarıma doymadım. Bir daha geleceğim" dedi.

Kosova Kamu Yönetimi Bakanı Mahir Yağcılar, "Sultan'ın önünde konuşmak kolay değil" derken, filmlerini izlediği Türkan Şoray ile buluşmayı hayal ettiğini anlattı.

Türk Sinema Haftası'nı düzenleyen MESK Derneği kutlayan ve bu etkinliğe destek olanlara teşekkür eden Türkiye'nin Priştine Büyükelçisi Songül Ozan, elçilik olarak da desteklerinin devam edeceğini belirtti. Büyükelçi Ozan, "Yüzyıllardır Balkanlar'da ve Kosova'da yaşayan soydaşlarımızın diline, kültürüne, sanatına sahip çıkması hem dost ve kardeş Kosova'nın sosyal ve kültürel zenginliğin artmasına, hem de Türkiye ile Kosova arasında çok değerli köprü kurulmasına ve mükemmel düzeyde ilişkiler sürdürülmesine en önemli katkıdır. Türkiye, tüm kurumlarıyla Kosova'yı her alanda desteklemeye devam edecek" dedi.

Ayakta alkışlanarak sahneye çıkan Türkan Şoray, gördüğü ilgi ve duygu selinden etkilenerek gözyaşlarına hakim olamadı. Sık sık konuşması alkışlarla kesilen Türkan Şoray şöyle dedi:

"Sinema hayatımda birçok anılar biriktirdim. Ama şu an yaşadıklarım. Kosova'da yaşadığım kucaklaşma ve kaynaşma inanın en özel anılarım arasında yer alacak. Hiç unutmayacağım. Ne kadar iyi etmişim ki gelmişim. Soydaşlarım, kardeşlerimle kaynaşma ne kadar güzelmiş. Davet edildiğim zaman hiç düşünmeden 'Hemen geliyorum' dedim. Gösterilen sevgi yumağına, bu yaşadıklarıma doymadım. Bir daha geleceğim. Bu kadar sıcak karşılanacağımı hiç tahmin etmemiştim."

Konuşma ardından Kamu Yönetimi Bakanı Mahir Yağcılar, sanatçıya tablo hediye etti.

Gecenin devamında 'Selvi Boylum Al Yazmalım' filmi gösterildi. Film büyük ilgiyle izlendi. 5 gün sürecek Türk Sinema Haftası'nda her akşam değişik Türk filmleri sinema severlerin beğenisine sunulacak.