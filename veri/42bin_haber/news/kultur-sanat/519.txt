İçinde büyüdüğü savaşı tuallere yansıtıyor
Çocukluğundan beri şahit olduğu kan, ateş ve gözyaşını tuallere yansıtıyor.
 IRAK'ın başkenti Bağdat'ta doğan ve savaşlar içinde büyüyen 19 yaşındaki Noor Salam el-Rales, çocukluğundan itibaren çevresinde kan ve ateş gördüğünü belirtti. El-Rales, savaşlardaki kan ve gözyaşlarını tuallerine yansıttı.
 Irak'lı ressam Noor Salam el-Rales, annesi Amaal Hımıdı Abaas ile Ankara'da mülteci olarak bulunuyor. Irak'taki 6 yıl önce çıkan kargaşa nedeniyle Suriye'ye kaçtığını söyledi. Suriye'deki iç savaş nedeniyle annesi ile birlikte Türkiye'ye mülteci olarak geldiğini belirten el-Rales, Ankara'nın Altındağ İlçesi Örnek Mahallesi'nde 2 odalı evde annesi ile birlikte yaşıyor. el-Rales, zamanın büyük bölümünü soyut tarzda yağlıboya resimler yaparken gitar çalıp, şiirler yazarak geçiriyor.
 SAVAŞLARDAN KADIN VE ÇOCUKLAR ZARAR GÖRÜYOR
 Çocukluğundan bu yana sürekli kan ve ateş gördüğünü belirten el-Rales, Irak'taki iç kargaşalardan dolayı 6 yıl önce annesi birlikte Surye'ye geçtiklerini belirterek şöyle dedi:
 "Geçen yılın sonlarında Suriye'de başlayan kargaşalar nedeniyle 8 ay önce Türkiye'ye mülteci olarak geldik. Dünyada savaşlar nedeniyle çok insanlar ölüyor. En çok da bu savaşlardan çocuk ve kadınlar zarar görüyor. Çocukluğumdan bu yana kargaşalıklar nedeniyle doğru dürüst bir eğitim görmedim. Lise düzeyinde bir eğitimim var. Türkiye'de annemle yaşıyoruz, daha Türkçe öğrenemedik. Ancak, temel ihtiyaçlarımız için dışarı çıkıyoruz. Bunun dışında arkadaşım olmadığı için bütün günümü resim yaparak, gitar çalarak ve şirler yazarak geçiriyorum. Amaçlarımın en başında iyi bir Türkçe öğrenmek ve Türkiye'de güzel sanatlar dalında bir okulda eğitim görmek."
 Kısıtlı olanaklarla yaşam savaşı verdiklerini ifade eden el-Rales, 5 yaşından bu yana soyut tarzda yağlıboya resimler üzerinde çalıştığını annesinin de sürekli kendisini izleyerek, yorumlar yaptığını söyledi. Rales, "Çocukluk yıllarında yaşadığım savaşlardan kalan travmaları tuallerime aktarıyorum. Savaşlar nedeniyle hep insanlar ölüyor, bebek, çocuk ve yaşlı insanlar zarar görüyor. Toplu katliamlar oluyor. Toplumsal olayları tuallere aktararak belgelemeye çalışıyorum."
 el-Rales evine gelen misafirlere Türk kahvesi ikram etmeyi ihmal etmezken, falınada bakmadan göndermiyor. DHA