Ünlü ressam Doğançay son yolcuğuna uğurlandı
Dünyaca ünlü ressam Burhan Doğançay, son yolculuğuna dualarla uğurlandı. Doğançay'ı son yolculuğunda iş, siyaset ve sanat camiasından ünlü isimler yalnız bırakmadı.
Burhan Doğançay'ın cenazesi, bir çok kesimden insanı Teşvikiye Camii'nde bir araya getirdi. Cuma namazı öncesinde ünlü ressamın eşi Angela Doğançay taziyeleri kabul etti. Sanat, siyaset ve iş dünyası temsilcilerinin taziye dileklerini kabul eden Doğançay'a aile yakınları da eşlik etti. Taziye ve namaz için Teşvikiye Camii'ne gelenler arasında Kültür ve Turizm Bakanı Ertuğrul Günay, Avrupa Birliği Bakanı ve Başmüzakereci Egemen Bağış, iş adamı Bülent Eczacıbaşı, Nuri Çolakoğlu, Ressam Bedri Baykam, Hıncal Uluç gibi isimler de yer aldı.

Cuma namazının ardından cemaat cenaze namazı için saf tuttu. Cenaze namazının ardından cemaatten Doğançay için helallik istendi. Duanın tamamlanmasının ardından Bakan Günay ve Bakan Bağış ile birlikte sevenleri, Doğançay'ın tabutunu omuzlara alarak cenaze aracına taşıdı. Doğançay'ın cenazesi defnedilmek üzere Bodrum'un Turgutreis beldesine gönderildi. 

BAKAN GÜNAY: O BÜYÜK BİR TÜRK RESSAMIYDI

Doğançay'ın ölümünden duyduğu üzüntüyü dile getiren Bakan Ertuğrul Günay, Doğançay'ın Türkiye'deki resim kalıplarını yıkarak dünya değerleri ile yeni bir sunum getirdiğini belirtti. Günay, sağlığında Doğançay'ı tanımaktan duyduğu mutluluğu ifade ederek, "Doğançay, geçmiş yıllarda turizm alanında da Türkiye'yi temsil etmişti. Bizim resim kalıplarımızı yıkan,dünyadaki çağdaş normları bizden kaynaklanan özelliklerle birleştirip yeniden üreten ve dünyaya çıkaran önemli bir Türk ressamıydı. Eseri olan Mavi Senfoni'yi yakından gördüğümde dışarıdan fark edilmeyen ne kadar derinlikler içerdiğini orada hissetmiştim." dedi.