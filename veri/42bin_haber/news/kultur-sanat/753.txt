'Steve Jobs izlese utanırdı'
 
 ABD’de Nisan ayında gösterime girmesi beklenen ‘jOBS’ filminin Sundance Film Festivali’nde gerçekleştirilen prömiyeri, beklenen olumlu tepkiyi alamadı. Filmi eleştiren en önemli isim, Steve Jobs’la birlikte Apple’ı kuran Steve Wozniak oldu.
 
 Başrolünde Ashton Kutcher’ın yer aldığı film, Steve Jobs’ın Reed Üniversitesi’ndeki yıllarından ilk Macintosh’un piyasaya çıktığı 1984’e ve iPod’un müzik dünyasına tanıtıldığı 2001 yılı dahil gençliğini ve profesyonel kariyerine ait önemli olayları kapsıyor. Steve Wozniak’ı Josh Gad’in oynadığı filmde, Jobs’ın kişisel bilgisayarların gelişimindeki rolü ele alınıyor.
 
 “SAHNELER HATALI”
 
 CNN’in haberine göre, ‘JOBS’ filmi ABD basınında ilk olarak geçtiğimiz hafta tartışma başlattı. Filme ait bir sahnede, Jobs ve ortağı, Wozniak’ın geliştirdiği bir işletim sistemi hakkında konuşuyor. Wozniak’ın, ‘Kimse bir bilgisayar almak istemiyor’ demesinin ardından, Jobs, ‘İnsanlar görmedikleri bir şey hakkında nasıl emin olabiliyor’ cevabını veriyor. 
 
 'Good Morning America' programında konuşan 62 yaşındaki Wozniak, 'İzlediğim her şey o zamanlar yaptıklarımızdan tamamen farklı ve yanlış... Bir kravat bile takmazdım, profesyonel bir görünüşüm yoktu. Karakterler çok absürd verilmiş" dedi.
 
 Wozniak, “Hiçbir zaman Steve ile bu tür bir etkileşim veya roller içinde olmadık... Filmin nereye değinmeye çalıştığını bile tam anlamış değilim. Benim karakterim yine biraz doğru ama karakterler  yanlış yansıtılmış... Eğer Steve filmi izleseydi o da benim gibi utanır ve gücenirdi" dedi.
 
 Wozniak’ın eleştirisi üzerine açıklama yapan ‘jOBS’ filminin yapımcıları, ‘filmin bir belgesel olmadığını, olayları ve konuşmaları kelime kelime aktarmayacağını’ belirtti. Ayrıca, filmde her olayın en küçük detayına kadar kesin verilemeyeceği belirtildi. 
 
 BEĞENİLMEDİ
 
 CNET sitesinin yazarlarından Casey Newton, filmin taraflı bir bakış açısına sahip olduğunu ve aynı sahnelerin tekrarlandığını belirtti:
 
 “Defalarca, filmdeki küçük karakterler Jobs’a neden bir şeyin yapılamayacağını söylüyor, o da gizemli bir şekilde gülümseyerek endişeleri bir kenara itiyor... Her defasında, Apple’ın geliştireceği teknolojinin ortalama insanların hayatını nasıl değiştireceğini söylüyor... Yardımcıları itiraz ediyor ancak söz geçiremiyorlar... Film, Jobs’ın yaptığı iş hakkında fikir vermiyor, kötü yazılmış bir senaryo” ifadesini kullandı.
 
 The Next Web yazarı Matthew Panzarino ise genel olarak beğenmese de film için daha olumlu bir yorum yazdı: “Filmin gerçek dışı olduğunu söyleyenler olacak... Bunu yapmaları için de ellerinde fırsat olacak çünkü Macintosh ve Lisa bilgisayarlarının geliştirilmesiyle ilgili bölümlerde ciddi eksikler var... Yaşamının belli kısımlarını gösterirken başarılı... Ancak Jobs’ın karmaşık kişiliğini yansıtmak açısından yeterli olmayan bir film.”
 
 Öte yandan Steve Wozniak’ın, Jobs’ın biyografisini yazan Walter Isaacson ve Social Media filminin yazarı Aaron Sorkin ile başka bir Steve Jobs filmi üzerinde çalıştığı bildirildi.