Ünlü biri olarak yattım hurdacı olarak uyandım
Berlinde En İyi Erkek Oyuncu ödülü kazanan Boşnak Nazif Muyiç, geçimini hurdacılıktan sağlıyor. Berlin sonrası işinin başına dönen Muyiç, artık Altın Ayı ödüllü bir hurdacı.

POLYİCE- Bosnalı Oscar ödüllü yönetmen Danis Tanoviç’in, Almanya’nın başkenti Berlin’de düzenlenen 63. Berlin Film Festivali’nin yarışma bölümünde gösterilen “Epizoda u Zivotu Beraca Zeljeza” (Demir toplayıcısının hayatından bir kesit) adlı filmde başrol oynayan ve “en iyi erkek oyuncu” ödülünü kazanan Nazif Muyiç, yeniden eski işi demir hurdacılığı yapmaya başladı. Wong Kar Wai’nin jüri başkanlığını yaptığı festivalde, büyük jüri ödülü kazanan Bosnalı Oscar ödüllü yönetmen Danis Tanoviç’in filminde rol alan ve “en iyi erkek oyuncu” ödülü kazanarak büyük sürpriz yapan Nazif Muyiç, ilginç hayat hikayesiyle dikkati çekiyor. Muyiç, Bosna-Hersek’in Tuzla kenti yakınındaki Polyice kasabasının Svatovac köyünde yaşıyor. Muyiç, “en iyi erkek oyuncu” ödülü aldıktan sonra gecekondulardan oluşan köyün girişine, “Bosna’nın en iyi oyuncusu burada yaşıyor” şeklinde bir tabela asıldı. Etrafında demir parçaları, eski otomobil ve makine parçalarının bulunduğu gecekonduda yaşayan Muyiç’in ailesinin evi, kendisini tebrik etmek için  gelen komşularıyla dolup taşıyor. Berlin’deki ödül töreninde heyecandan titrediğini, “alkış seslerinin dinmesi ve ışıkların sönmesi” ile “acı hayatına” yeniden döndüğünü anlatan Muyiç, “Ünlü biri olarak yattım ve yeniden hurdacı olarak uyandım” dedi. Berlin’de kazandığı ödülle fazla bir maddi gelir elde etmediğini söyleyen Muyiç, 5 nüfuslu ailesinin geçimini sağlamak için hurdacılık yapmaya devam ettiğini kaydetti.