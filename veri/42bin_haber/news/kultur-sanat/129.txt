Fado'nun mutlu yüzü DEOLİNDA
Pop, rock ve caz'la Fado'yu buluşturan Deolinda 15 Kasım'da İstanbul'da. Portekizli dörtlüden vokalist Ana, 'Deolinda sokaktaki hayatları izleyip şarkılarla anlatıyor' dedi
 CENK ERDEM
 eolinda, 2006'da kurulan bir aile topluluğu. Pedro Da Silva Martins ve Luis Jose Martins kuzenleri Ana Bacalhau'ya birlikte şarkı söylemeyi teklif edince Fado'yu (Sıkça keder barındıran Portekiz halk müziği) farklı türlerle buluşturan bir aile grubu olarak yola çıkmışlar. Basçı Jose Pedro Leitao'nun gruba katılmasıyla Deolinda tamamlanmış ve Portekiz'in en sevilen gruplarından biri haline gelmişler. Grubun ismi Deolinda (Güzel kadın) aynı zamanda kurgusal bir karaktere gönderme yapıyor ve bu ekibi daha da ilginç hale getiriyor. Grup ilk kez İstanbul'da, 15 Kasım'da, Cemal Reşit Rey Konser Salonu'nda sahne alacak. Konser öncesinde Ana Bacalhau AKŞAM'ın sorularını yanıtladı. 
 - İlk albüm Cançao ao lado Portekiz'de liste başıydı. Size Fado havasında bir pop grubu diyebilir miyiz?
 Bize müziğimizin tarifi sorulduğunda, 'Portekiz'den popüler müzikler' diyoruz. Böylesi çok daha geniş bir tarif oluyor ve Fado, geleneksel müzikler ve pop müziği de işin içine dahil ediyor ama ayrıca müziğimizde pop, rock, caz ve klasik müzik etkileri var. 
 - Deolinda adıyla kurgusal bir karaktere de gönderme yapıyorsunuz; peki Deolinda nasıl bir karakter?
 Deolinda, artık 40 yaşına yaklaşmış bir kadın. Bekar ve yalnız yaşıyor, iki kedisi, bir de Japon balığı var. Lizbon'un kenar mahallelerinde yaşıyor ve penceresinden komşularının hayatlarını gözlüyor. Sokaklardaki hikayeleri gözlemleyip, sonrasında şarkılarında tüm bu hikayelerini anlatıyor.
 FADO DİLİ YÜCELTİYOR
 - Hikayelere neler ilham veriyor? 
 Şarkılarımızı yazan Pedro. Çevresinde olup bitenler Pedro'ya ilham veriyor. İster bir gülümsemenin kuvveti olsun, ister sürekli bir şeyleri değiştirmekten bahseden ve değiştirmek gerektiğinde de harekete geçmek yerine evinde oturan insanlar olsun, ister ona karşılık vermeyen bir çocuğa aşk duyan genç bir kız olsun, hemen her şey ona ilham veriyor.
 - Fado'nun müzik öğelerini kullandığınız halde, daha esprili ve alaycı sözler kullanıyorsunuz; peki Fado'da sizi en çok neler çekiyor?
 Fado'nun özelliği yorumcusunun kattıkları. Şarkıyı söyleyenin şarkıya kattığı duygu önemli. Ayrıca, Portekiz gitarı ve dilinin kullanılışı önemli. Fado dilimizi yücelterek kullanıyor. 
 - Siz hangi grup ve şarkıcıları dinleyerek büyüdünüz?
 Amália Rodrigues, Elis Regina, Maria João e Mário Laginha, Maria Callas, Odetta, Nina Simone, Harry Belafonte, Otis Redding ve Janis Joplin'den etkilendiğimi söyleyebilirim.
 - Peki 'Dois Selos e um Carimbo'  isimli ikinci stüdyo albümünüze bakıldığında müziğinizde neler değişti?  
 Farklı şeyler denedik, şarkılarımıza farklı şekilde yaklaştık. Çok konser verdiğimiz  yoğun dönemden sonra albüm için çalışmalara başladık, dolayısıyla gördüklerimiz, deneyimlerimiz kesinlikle bizleri hem insan olarak hem müzisyen olarak oldukça geliştirdi. Sanırım tüm deneyimlerimizin yansıdığı bir albüm oldu. 
 - Aile topluluğu olmanız, yaratıcı sürecinizi kolaylaştırıyor mu?
 Birbirimizi zaten çok iyi tanıyor olduğumuzu ve birbirimizin neler düşünüyor olduğunu ve nasıl çalıştığını da bildiğimizi göz önüne alacak olursanız, evet kolaylaştırıyor.
 'İstanbul'u görmeniz lazım' diyorlar
 - Şarkınız 'Parva que sou' (Ne kadar aptalım) ile Portekiz'de gençlerin neredeyse sistemin birer kölesi olabilmek için üniversitelerde iyi dereceler almak zorunda oldukları modern hayatı eleştiriyorsunuz. Peki onlara öneriniz ne?
  Çözümü başkalarından beklemek bizi şu an Avrupa'da yaşadığımız sorunlara sürükleyen esas neden. 
 - İlk kez sahne alacağınız İstanbul hakkında neler biliyorsunuz?
 İstanbul'a giden bütün arkadaşlarımız; 'İstanbul'u görmeniz lazım' diyor. Mimarisinin güzelliğini, insanların sıcaklığını, kültürünüzü ve insanların müzik sevgisini duyuyoruz. Şehrin tarihi baştan aşağı harika sanırım bunu hissetmenin en iyi yolu sokaklarını dolaşmak. Dolayısıyla İstanbul'a gidiyoruz diye çok heyecanlıyız ve umarım İstanbul'u tanıyabilmek için biraz şehri gezmeye de fırsatımız olur.