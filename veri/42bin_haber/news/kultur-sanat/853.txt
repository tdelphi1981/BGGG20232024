Karakoça gardaş selamı
Geçen yıl vefat eden şair Abdurrahim Karakoç, Azerbaycanın başkenti Baküde anıldı. Etkinliğe Türkiye ve Azerbaycandan milletvekilleri de katıldı.

Türk halk şiirinin son halkası kabul edilen ve ‘Mihriban’ başta olmak üzere birçok eseri bestelenerek kültür hazinemize kazandırılan Abdürrahim Karakoç, Azerbaycan’ın başkenti Bakü’de anıldı. Geçen yıl vefat eden Karakoç’un ardından düzenlenen en kapsamlı anma etkinliği Azeri milletvekili Ganira Paşayeva tarafından organize edildi. Karakoç’u anma toplantısına ailesi, yakın dostları AK Partili milletvekilleri ve bazı sanatçılar  katıldı. Sanatçı Hasan Sağındık’ın şarkıları ile renk kattığı gecede, 30’ a yakın Azeri sanatçı, Karakoç’un şiirlerinden derlenen türküler okudu. Türkiye’nin Azerbaycan Büyükelçisi Alper Coşkun’un da katıldığı gecede, Karakoç’un çocukları Mihriban, Türk İslam ve Enderhan Karakoç’a Azerbaycan Milletvekili Ganira Paşayeva tarafından  plaket verildi. 
Şiirlerini ezbere biliriz 
Gecede duygusal bir konuşma yapan Paşayeva, bundan 25-30 yıl önce böyle etkinlikler düzenlemeyi hayal bile edemezdik. Merhum Karakoç, Türk-İslam dünyasının en büyük şairlerinden biridir. Biz  kendisini çok seviyor ve özlemle anıyoruz. Azerbaycan için yazdığı, bizim için ağladığı şiirler tüm vatandaşlarımız tarafından ezbere bilinir. Kendisi tıpkı Mihriban şiirindeki gibi hudut çizilemeyen bir şairdi. Türk-İslam coğrafyasında Karakoç’un dizeleri dünya durdukça hep okunacak” diye konuştu. Türkiye’nin Azerbaycan Büyükelçisi Alper Coşkun da Karakoç’un iki ülke arasındaki kardeşlik bağlarının özümsenmesinde ve gelişmesinde oynadığı role dikkat çekti. Büyükelçi Coşkun Türk-İslam coğrafyasının ortak değeri olarak gösterdiği Karakoç’a sahip çıkmaya devam edeceklerini vurguladı. 
İzmir’de de anılacak 
Gecede AK Partili milletvekilleri Selçuk Özdağ, Feramüz Üstün ve Muzaffer Arslan da birer konuşma yaptı. Merhum Karakoç’un eserlerinden çok etkilendiğini anlatan AK Partili Selçuk Özdağ’ “Onu tanıtmak hepimizin boynunun borcu. Eserleri ve anıları inşallah dalga dalga tüm Türk coğrafyasına yayılacak” diye konuştu. Özdağ’ ölümünün birinci yıldönümünde Karakoç için İzmir’de büyük bir anma toplantısı gerçekleştirileceğini ve Başbakan Recep Tayyip Erdoğan’ı da davet etmeyi planladıklarını açıkladı. Bakü’deki anma etkinliğine Abdürrahim Karakoç’un yakın arkadaşları Doç. Dr. Mehmet Önal, yazar Dr. Lütfü Şehsuvaroğlu, sanatçılar  Hasan Sağındık, Ahmet Yenilmez ve Bünyamin Aksungur ile Karakoç’un çocukları Türk  İslam Karakoç, Mihriban Karakoç Karasioğlu ve Enderhan Karakoç da katıldı.