Özay Gönlüm anıldı!
Türk halk müziği sanatçısı Özay Gönlüm, ölümünün 13.yılında düzenlenen törenle memleketi Denizli'de anıldı.
Denizli Belediyesi, ölümünün 13. yılında sanatçı Özay Gönlüm için Çatalçeşme Oda Tiyatrosu'nda anma töreni düzenledi. Törende, tiyatronun yanındaki Özay Gönlüm anıt heykeline çiçek bırakıldı.Törene, Denizli Belediye Başkan Yardımcısı Şamil Çınar, Denizli Belediyesi Kültür ve Sosyal İşler Müdürü Hüdaverdi Otaklı, Denizli Belediyesi Konservatuvar sanatçıları, çok sayıda seveni ve sanatçının yakınları katıldı.Denizli Belediye Başkan Yardımcısı Şamil Çınar, törende yaptığı konuşmada, Özay Gönlüm'ün, türküleriyle insanların gönlünde hoş bir seda bıraktığını ve tüm Türkiye'de sevildiğini ifade etti. Özay Gönlüm'ün, çalışmalarıyla gelecek kuşaklara çok değerli bir kültür 
mirası bıraktığını dile getiren Çınar, şunları söyledi:
'Özay Gönlüm, özellikle Ege yöresi ve Denizli şivesiyle birçok türküyü besteleme, derleme ve icra etme anlamında önemi bir mesafe kat etti. Gençlerimiz ve çocuklarımız, onun bizlere bırakmış olduğu bu mirastan yaralanarak belki daha 
iyisini icra etme yolunda bir temele sahip oldu. Gönlüm, sadece bir sanatçı değil, aynı zamanda bir mizah ustası ve sinema sanatçısıydı. Birçok yabancı ülkede sanatını icra edip, beğeniyle izlendi. Sazını eline aldığı zaman Anadolu 
insanında farklı bir duygu oluşurdu. Gönlüm'e Allah'tan rahmet diliyorum.'
 
Özay Gönlüm
 
Gönlüm, 4 bine aşkın halk ezgisini besteleyerek halk müziğine kazandırdı, Türkiye'nin tanıtımı kapsamında, 9'u Avrupa ülkeleri olmak üzere dünyanın 23 farklı ülkesinde konser verdi.'Yaren' adlı üçlü sazıyla meşhur sanatçı Gönlüm, TRT repertuvarına kazandırdığı yüzlerce türküden 'Çöz de al Mustafa Ali', 'Sobalarında kuru meşe', 'Denizli'nin horozları', 'Evlerinin önü bulgur kazanı', 'Avşar Beyleri', 'Cemilemin gezdiği dağlar meşeli', 'Tepsi tepsi fındıklar', 'Şu dağlar tepe tepe'yi plaklara okudu. 'Ninenin Mektubu' plağı satış rekorları 
kıran Gönlüm, Denizli şivesi ile anlattığı bu hikayeler ve fıkralarda saz çalıp söylemenin yanına şovmenlik ve taklit yeteneğini de kattı.Kültür ve Turizm Bakanlığı Halk Kültürlerini Araştırma ve Geliştirme Genel Müdürlüğü Yönetim Kurulu Üyeliği, TRT Türk Halk Müziği Repertuvar Kurulu 
üyeliği ve birçok sınavda jüri üyeliği görevlerinde de bulunan Gönlüm, 1 Mart 2000 Çarşamba günü, tedavi gördüğü Ankara Üniversitesi Tıp Fakültesi Göğüs Hastalıkları Hastanesi'nde solunum yetmezliğinden vefat etti.