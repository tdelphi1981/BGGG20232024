Geleneğe çağdaş yorumlar
Sanat evrensel değildir fakat evrenseli kucaklar diyen ressam Rauf Tuncerin eserleri ZKMde sergileniyor. Gelenek ile bağı olan her unsur Tuncerin fırça darbelerinde kendine yer buluyor.

MODERN resim sanatında sıra dışı eserlere imza atan bir sanatçı Rauf Tuncer. Resimleri yoğunlukla Türk- İslam medeniyetinin kapladığı unsurları ihtiva ediyor. Uzak geçmişin taşa yontulmuş bir heykelciğiyle, hat sanatının şahane çizgileri aynı tabloda ahenk içinde buluşabiliyor söz gelimi. ‘Orta Asya benim için bir çıkış yolu oldu’ diyor sanatçı. Kayalara işlenmiş yazı ve resimler, mezar taşları, hat, minyatür, halı ve kilim desenleri ile kaligrafi Tuncer’in çalışma alanını oluşturuyor. Kısaca, geleneksel her unsur Tuncer’in fırça darbelerinde kendine yer buluyor. Eserleri Zeytinburnu Kültür Merkezi’nde sergilenen Tuncer ile gelenek ve resim sanatını konuştuk. 
- Gelenekten beslenmek bir sanatçı için neden önemlidir? 
Ben ‘Sanat evrensel değildir, fakat evrenseli kucaklar’ görüşüne katılırım. Milli değerler üzerinde yükselen sanatın ve üretilen eserlerin daha kimlikli olacağını, geçmişle gelecek arasında sağlam bağlar kuracağına ve geleceğe ışık tutacağına inanıyorum. Hiçbir sanat eserinin yabancı kültür değerleri üzerine yükselmesi, milli olması, mensup olduğu kültür ve medeniyetin sanatçısını ifade etmesi düşünülemez. 
- Ülkemizde plastik sanatçılarımızın eğilimleri ne yönde? 
Son yıllarda bazı sanatçılarımızın kendi özüne döndüğü, batı kültürünün temel öğesi olan tekniği kullanarak daha kimlikli eserler üretiği söylenebilir. Olması gereken de budur. Kopya ve taklit eserlerle hiçbir zaman çok ileri gidemezler. Zira taklit, asla aslını geçemez. 
- Resim piyasası günümüzde nasıl bir yönelim içinde Türkiye’de? 
Son yıllarda yavaş bir seyir var. Resim satışlarının belirli marka isimlerin dışında çok iç açıcı olduğu söylenemez. Galeri sahiplerinin belirlemeye çalıştığı ve realizmden uzak para kazanma hırsları sanat ürünü satışlarına büyük zarar verdi. Zaten resim fiyatlarımızı batıya kıyaslayacak olursak genelde pahalı bir seyir izlemektedir. Alıcılara gerçek fiyatlardan yüksek eser satılması, sanatçılara yapılan haksızlıklar da piyasanın etkilenmesine neden oluyor. 
- Bağımsız bir sanatçı olarak galerilerle, piyasayla ilişkiniz nasıl? 
Uzun yıllar yurt içinde ve yurt dışında galeri yöneticiliği yaptım. Batıda galeriler kurumsal kimliklerini ve sürekliliklerini uzun yıllar sürdürebiliyorlar. Sanatçı ile ilişkileri oldukça düzeyli. Bizde bunu söylemek zor. Zaman zaman mahkemeye intikal eden sorunlar yaşanıyor. Bu olumsuzlukları yaşamamak adına, kurumların galerilerini tercih ediyorum. Atölyemden sürdürdüğüm ilişkilerim, aracısız izleyiciye ulaşmamı da sağlıyor.