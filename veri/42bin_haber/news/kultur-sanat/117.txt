Grup Yorum'dan F tipi film
Grup Yorumun tasarlayıp geliştirdiği ve koordine ettiği projede Ezel Akay, Sırrı Süreyya Önder, Barış Pirhasan, Aydın Bulut, Hüseyin Karabey, Reis Çelik, Vedat Özdemir, Mehmet İlker Altınay, Grup Yorum (FOSEM) olmak üzere 9 yönetmen yer alıyor.
Yönetmenlerin her biri F tipi hapishaneleri konu alan 10'ar dakikalık kısa filmler çekti. Ardından ortaya çıkan filmler birbirine bağlandı ve tek bir uzun metraj film oluşturuldu. 
Filmin adı F TİPİ FİLM olarak belirlendi. Filmlerde Tansu Biçer, Serkan Keskin, Bülent Emrah Parlak, Gizem Soysaldı, Erkan Can, Fırat Tanış, Civan Canova gibi birçok oyuncu rol aldı. Filmin rejisinden prodüksiyonuna kadar tüm aşamalarında teknik ekiplerin yanı sıra Sinema-TV öğrencileri de aktif olarak çalıştı. 
Filmlerin tamamında Grup Yorumun eski ve yeni müzikleri kullanıldı. Her filmde başka bir müzisyen Grup Yorumun şarkılarını düzenledi. Yönetmenlerin, öğrencilerin ve oyuncuların yanı sıra birçok müzisyen bu büyük kolektifin bir parçası durumunda. 
21 Aralıkta vizyona girecek 
Yaklaşık 2 yıldır adım adım oluşturulan film projesi için Kocaelide Herşey Yapıma ait film platosunda F tipi hapishane dekoru oluşturuldu. Birebir boyutlarda hücreler, havalandırmalar ve koridorlardan oluşan dekordaki çekimler tamamlandı. Filmde yönetmenler ve oyuncuların dışında, kamera, ses,set, ışık gibi teknik alanlarda profesyonel ekiplerin yanı sıra, reji ve prodüksiyonda sinema-televizyon öğrencilerinden oluşturulan bir ekip çalıştı. Filmlerin montaj çalışmaları Fono Film stüdyoları başta olmak üzere çeşitli stüdyolarda tamamlandı. 
Filmin gala gösterimi 19 Aralık'ta Atlas Sinemasında yapılacak. 21 Aralık 2012 tarihinden itibaren tüm Türkiye'de, Aralık sonunda da Avrupa ülkelerinde vizyona girecek.