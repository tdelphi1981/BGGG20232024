Picasso'nun tablosu 44,9 milyon dolara satıldı
Londra'da düzenlenen müzayedede, Pablo Picasso'nun "Pencerenin Yanında Oturan Kadın" adlı ünlü tablosu 44,9 milyon dolara alıcı buldu. Dünyaca ünlü müzayede evi Sotheby's'in, Londra'da düzenlediği Empresyonist ve Modern Sanat Müzayedesi'nde, Picasso'nun 1932 tarihli "Pencerenin Yanında Oturan Kadın" olarak da bilinen, sevgilisi Marie-Therese Walter'dan esinlenerek yaptığı tablo, 44,9 milyon dolara satıldı.

Sotheby's'in, Avrupa'daki Empresyonist ve Modern Sanat departmanı yöneticisi Helena Newman, Picasso'nun söz konusu tablosunu, "çarpıcı ve muazzam bir resim" olarak niteledi.

Newman ayrıca, koleksiyoncuların son yıllarda Picasso'nun Walter'dan esinlenerek yaptığı resimlere ilgisinin arttığını, ünlü ressamın yine Walter'ı resmettiği "La Lecture" adlı eserinin de 2011'de 40 milyon dolara alıcı bulduğunu belirtti.

Pablo Picasso, yaşamını dönüştüren gizli sevgilisi 17 yaşındaki Marie Therese Walter'la 1927 yılında Paris'te tanışmıştı.