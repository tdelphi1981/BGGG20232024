Umut veren bir ağıt: Olacak olur hayatta...
Yaptığı besteleriyle, internette paylaştığı şarkılarıyla onlarca ülkeden, on binlerce hayran edinen Melis Bilen, üretmeye devam ediyor.
İnternette meşhur olan Melis Bilen, web sitesinden tüm parçalarını ücretsiz olarak paylaşıyor.  Alışılagelmiş sanatçı profilinin aksine, Melis Bilen yılda en az 4 albüm çıkarıyor, bir yapımcıyla çalışmıyor ve Facebook/Twitter üzerinden fanlarıyla birebir yazışıyor. 
Şu ana kadar sosyal ve toplumsal olayları konu alan şarkılarıyla da dikkat çekmeyi başaran Melis Bilenin, 23 Ekim Van Depremi ve 11 Mart Japonya felaketi için yazdığı şarkılar da rekor kırmıştı. 
Şimdi ise hayat üzerine yazdığı felsefi şarkısı Olacak Olur Hayatta internette beğeni üzerine beğeni topluyor. Bu şarkıyla ilgili konuştuk.  
OLACAK OLUR HAYATTA / WEB TV 
FOTOĞRAFLARLA MELİS BİLEN  
Olacak Olur Hayattanın hikayesi nedir?  
Hani hayatta olmasını çok istediğimiz şeyler vardır. Bir amaçtır, bir hedeftir, ya da naçizane bir dilektir. Çok gönül bağladığımız bir iştir. Her şeyden çok isteriz. Hatta hayatımızın tek amacı o olur. Ve işte o kadar istek, o kadar emek, zaman ve tutkuya rağmen o şeyin olmayacağı tutar. Hatta ne yaparsak yapalım, olmaz. İşte tam da bu konuyu işliyor şarkım. Olacak Olur Hayatta, değiştiremediğimiz gerçeklere bir ağıt. Ama umut veren bir ağıt. 
Kaderci bir bakış açısı gibi duruyor. Kaderci misinizdir? 
Kaderi nasıl tanımladığınıza bağlı.. Oturduğumuz yerden bir şeylerin olmasını bekleyip, kaderimde varsa zaten olur zihniyetinde biri değilim. İnatçılığa inanırım. Başarı vazgeçmemektir. Eğer bu amaç uzun vadeli bir amaçsa, yılmadan, vazgeçmeden, şüphe etmeden o uğurda çaba gösterilmeli. Her çetin cevizin bir darbe sayısı vardır. Elbet bir an gelip kırılacaktır. Tabi elde olmayan nedenlerle gerçekleşmeyen şeylere hiç bir şey yapamayız. Çünkü işte o kaderdir, bana göre. Yani bana göre, değiştiremediklerimiz kaderdir. Değiştirmek için çaba sarf etmediklerimiz değil. 
Oldukça derin ve anlamlı sözler Bu genç yaşınızda bu olgunluğunuz nereden geliyor? 
Bilmem Belki de yaşanan acılardan sonra, çıkartılan derslerden. Sonuçta herkes acı çeker. Ama herkes bunu olgunluğa dönüştürüp ruhuna katamaz. Yaşadıklarımızdan bir şeyler öğrenmeliyiz. Aksi takdirde yüzde kırışıklıktan, saçta beyazdan ziyade geriye bir şey bırakmaz. Boşu boşuna çekilmiş acı olur yani. 
Şarkıda kimlerin emeği var? 
Düzenlemesini sevgili Yuri Ryadchenko yaptı. Söz müzik ise bana ait.
Bu şarkınızı ve yeni şarkılarınızı indirmek isteyenler nereye yönlenmeli?
Her şey web sitemde mevcut; www.melisbilen.com . Ayrıca facebook ve twitter dan da güncel haberleri paylaşıyorum. 
İşte o şarkının sözleri... 
Cevapsızdır bazı sorular, yoktur cevabı...
Gücün yetmez geri getirmeye geçen zamanı.
Ne yaparsan yap, değiştiremezsin bazen olanı.
Alışırsın zamanla, yutkunmaya acıları... 
Bırak, olacak olur hayatta.
Değişmez bazı şeyler ne yapsan da.
Zaman, her acıyı siler zamanla...
Rüyadayız, uyanacağız nasıl olsa... 
Bazen en doğru olan şeyi bilemiyorsun.
Hayata teslim olmak yerine, direniyorsun.
Zamanla gerçeklerle bir bir yüzleşiyorsun.
Hiçbir şey göründüğü gibi değil, anlıyorsun. 
Bırak, olacak olur hayatta
Değişmez bazı şeyler ne yapsan da.
Zaman, her acıyı siler zamanla...
Rüyadayız, uyanacağız nasıl olsa... 
Bırak, olacak olan olsun!
Hayatta çırpındıkça yorulursun.
Sil, gözündeki yaşlar son bulsun!
Kadere yemin olsun.