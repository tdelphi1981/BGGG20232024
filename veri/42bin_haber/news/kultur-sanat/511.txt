Deliliğin kitabı yeniden raflarda
"Deliliğin Dağlarında" korku edebiyatının en önemli isimlerinden Howard Phillips Lovecraft’ın en dikkat çekici eserlerinden biri olan ve İthaki Yayınları tarafından yayımlanan Deliliğin Dağlarında gözden geçirilmiş yeni baskısı ve yeni kapak tasarımı ile raflardaki yerini alıyor. 
Ünlü yazarın 1936 yılında uzun bir öykü olarak yazdığı Deliliğin Dağlarında,  bir jeoloji ekibinin Antarktika’ya giderek, yüzyıllardır ıssız olan bu coğrafyada tanımlayamadıkları varlıklarla karşılaşmalarını anlatırken, yaşanılan korkuyu bir bilim adamının gözünden yansıtıyor. 
Karanlık bir geçmişte yaşayan varlıkların keşfini ve bunun yarattığı dehşeti anlatan Deliliğin Dağlarında,  Cthulhu Mitosu’nun temel öğesi olan Eskilerin tarihine de ışık tutuyor. 
Korku, bilimkurgu ve fantezi türlerinde eser veren pek çok yazara ilham kaynağı olan Lovecraft, Deliliğin Dağlarında ile modern insanın umutlarının karşısında yükselen karanlığın ve deliliğin öyküsünü okuyucu ile paylaşıyor. Howard Phillips Lovecraft  20. yüzyıl korku edebiyatının en usta kalemidir. 

20 Ağustos 1890’da Rhode Island, Providence’ta doğdu. Dört yaşında okumayı öğrendi. 

Sağlık sorunları nedeniyle üniversiteye gidemedi. Hayatını kazanmak için hayalet yazarlık vb. yaptı. 

Deliliğin Dağlarında ve Cthulhu’nun Çağrısı en çok dikkat çeken anlatıları oldu. Genellikle korku öyküleriyle tanınmasına rağmen, bir yandan binlerce mektup yazdı ve tarihin en önemli korku edebiyatı incelemelerinden Supernatural Horror in Literature’a imza attı. 

15 Mart 1937’de hayata gözlerini yumdu. Öyküleri sinemaya ve tiyatroya uyarlandı. Korku, bilimkurgu ve fantezi türlerinde eser veren birçok büyük yazarda Lovecraft etkisi vardır.