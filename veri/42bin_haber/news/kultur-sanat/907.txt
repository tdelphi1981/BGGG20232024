"Cam" 3 gün boyunca İstanbul'da!
Mete Horozoğlu, Bülent Alkış ve Selen Uçer'li eski kadrosuna, genç oyuncular Yeşim Koçak ve Esra Ruşan'ı dahil ederek yeniden sahnelenmeye başlayan "Cam", 25 Şubat'ta Ataköy Yunus Emre Kültür Merkezi'nde, 27 Şubat'ta Trump Towers Tiyatro'da, 28 Şubat'ta ise Kozzy Kozyatağı Alışveriş ve Kültür Merkezi'nde. AYSA Prodüksiyon Tiyatrosu tarafından sahnelenen "Cam"; perdelerini açtığı Ocak 2010'dan itibaren, sahneye konduğu sezonların en çok izlenen tiyatro oyunları arasında yer aldı. 

Levent Kazak'ın, kadın ve erkek arasındaki ilişkilerin karmaşık ve esrarengiz doğasını komedi tarzında ele alan oyunu; kısa bir aranın ardından, Mete Horozoğlu, Bülent Alkış ve Selen Uçer'e genç oyuncular Yeşim Koçak ile Esra Ruşan'ın katıldığı yeni kadrosuyla Şubat 2013'te yeniden sahnelenmeye başladı. 

Tiyatroseverlerin büyük beğenisini toplayan kahkaha dolu "Cam"; alışılmadık kurgusuyla farklı bir tiyatro deneyimi sunuyor. 

Yönetmenliğini Laçin Ceylan'ın üstlendiği "Cam"; resim dersleri veren bir ressam, onun boşanmak üzere olduğu kocası, yakın arkadaşı ve iki öğrencisinin etrafında şekilleniyor. 

İnsanların kurduğu yakın ve özel ilişkilere yakından bakan "Cam"; bu ilişkilerin sahteliğini ve kırılganlığını esprili anlatımıyla ortaya koyuyor. 



Başarılı bir kara mizah örneği sunan oyun; aynı şekilde başlayan bir hikayenin, anlık bir karar ve bir rüzgar esintisiyle nasıl iki ayrı yöne akabileceğini şaşırtıcı kurgusuyla gözler önüne seriyor. 

Eleştirmenlerden övgü dolu yorumlar alan oyun, Selen Uçer'e de 2011 Yapı Kredi Afife Tiyatro Ödülleri'nde "Yılın En Başarılı Müzikal/Komedi Yardımcı Kadın Oyuncusu" ödülünü getirdi. İki perdeden oluşan "Cam"ın yardımcı yönetmenliğini Zeynep Ocak üstlenirken, dekorlarını Barış Dinçel hazırladı. 

Yeşim Koçak, Mete Horozoğlu, Esra Ruşan, Bülent Alkış ve Selen Uçer'in rol aldığı "Cam"; 25 Şubat 2013, Pazartesi akşamı 20:30'da Ataköy Yunus Emre Kültür Merkezi'nde, 27 Şubat 2013, Çarşamba akşamı 21:00'de Trump Towers Tiyatro'da, 28 Şubat 2013, Perşembe akşamı 20:30'da ise Kozzy Kozyatağı Alışveriş ve Kültür Merkezi'nde, sahnelenecek. 

"Cam"a ait biletler, Biletix'ten ve salonların gişelerinden temin edilebilir.