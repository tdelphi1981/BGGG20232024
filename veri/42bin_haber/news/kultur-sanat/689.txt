Hatırası var
Nebil Özgentürk, sanat dünyasında isim yapmış pek çok ünlünün inişli çıkışlı yaşam öykülerinden derlediği özel anları, anektotları Sanatımızın Hatıra Defterine kayıt düştü.

Türkiye’nin Hatıra Defteri ve Bir Yudum İnsan gibi önemli belgesellere imza atan Nebil Özgentürk, şimdi de ‘Sanatımızın Hatıra Defteri’ isimli bir belgesel ve kitap çalışması ile gündemde. Denizbank Kültür’ün sponsorluğunda çekilen 600 dakikalık belgesel yakında televizyonda gösterilecek. Belgeselin 250 sayfalık kitap versiyonu ise şimdiden raflardaki yerini aldı bile. Türkiye’nin kültür, sanat, edebiyat hayatına damga vuran isimlere bir saygı duruşu niteliği taşıyan çalışmada ilginç bir detay da var. Aralarında Halil Ergün, Demet Akbağ, Candan Erçetin, Beyazıt Öztürk, Mustafa Alabora ve Güven Kıraç’ında olduğu pek çok ünlü sanatçı bir araya geldi ve hayran oldukları yazar, edebiyatçı ve sanatçının kılığına girerek belgeselde rol aldılar. Toplamda 100’e yakın minik belgesellerden oluşan çalışmayı yönetmen Ali Özgentürk ile konuştuk. 
-Belgeselde kimlerin, hangi ünlülerin  hayatı ele alındı? 
Abdülhak Hamit Tarhan’dan Aşık Veysel’e, Cahide Sonku’dan, Müjdat Gezen’e, Neyzen Tevfik’ten Orhan Pamuk’a, Münir Nurettin’den Halit Refiğ’e, yakın tarihimizin kültür, sanat ve edebiyat dünyasına damgasını vuran 100’e yakın sanatçımızın hayatından önemli anları, anekdotları aktardık. Bir portre çalışması, ya da yaşam öyküsü anlatımından çok, anektotlar tarihi oldu bu çalışma. 2 saatlik bir Aziz Nesin belgeseli yerine, onun çarpıcı bir hatırasını anlatalım dedik ve bunu 6 - 7 dakikaya sığdırdık. 
Mütevazı bir hafıza tazelemesi yaptık 
-Unutulup gitmiş onca sanatçı varken, neden zaten öyle ya da böyle, bir anlamda popüler olan sanatçıları seçtiniz? 
Sen, ben, biz belki bu sanatçıları biliyoruz ama teknolojideki hızlı gelişmelere paralel olarak kuşakların hafızası da çok hızlı değişiyor. Yeni jenerasyon bir Abdülhak Hamid Tarhan’ı, bir Cahide Sonku’yu hatırlıyor mu sanıyorsunuz! Amacımız mutevazı bir hatırlatma, hap gibi kolay anlaşılır bir sanat hatıraları defteri sunmaktı. Çevremdeki insanlardan pek çok sanatçımızla ilgili pek çok anekdot dinlemişken bunların kaybolup gitmesine gönlüm razı olamazdı. 
-Belgeselle ilgili şöyle bir algı oluştu; günümüzün ünlüleri belgeselde rol alıp dünün ünlülerini canlandırdı? 
Hem evet hem hayır. Medya bu tarafıyla işe baktı genelde ama 600 dakikalık belgeselin sadece 60 dakikalık bölümünde böyle bir canlandırma var. Bu da günümüzün meşhur sanatçılarının, sevdikleri, okudukları sanatçılara, yazarlara bir saygı duruşu, bir vefa borcu olarak algılanmalı. 
-Belgeselde anlatılan kişileri nasıl seçtiniz 
Meslek hayatım boyunca pek çok insan öyküsü dinledim, biriktirdim. Edebiyatımız sanatımız adeta bir çelişkiler yumağıyla dolu. Bir bakıyorsunuz zamanında kitapları yasaklanmış, aç sefil kalmış pek çok edebiyatçımız günümüzde baş tacı ediliyor. Kitapları yeniden yeniden basılıyor. Bunları da anlatmak istedim. Bizi en çok etkileyen, gözlerimizi dolduran hikayeleri bir araya getirmeye çalıştık. Müthiş bir ekip var bu işin arkasında. 
-Demvamı gelecek mi defterlerin? 
Tarihin yapraklarına düşen hatıralar, anekdotlar biter mi hiç, bu deftere sığmamış daha onca sanatçı var. Elbet devamı gelecek bu defterlerin. 
Halil Ergün’den 
 Erkan Can’a, Beyazıt Öztürk’ten Meltem Cumbul’a, Demet Akbağ’dan Serra Yılmaz’a, Tarık Akan’dan Nefise Karatay’a, Güven Kıraç’tan Mustafa Alabora’ya, Ayşe Arman’dan Candan Erçetin’e 24 ünlü yakın tarihimizin sanatçılarını canlandırdı.