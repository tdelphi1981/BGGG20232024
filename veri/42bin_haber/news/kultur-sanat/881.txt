Tekin Akmansoya veda töreni
Tedavi gördüğü hastanede kalp ve akciğer yetmezliği sonucu hayatını kaybeden 'Nuri Kantar' teplemesiyle ünlenen sinema ve tiyatro oyuncusu Tekin Akmansoy (89) için Şişli Belediyesi Kent Kültür Merkezi'nde tören düzenlendi.
Şişli Belediyesi Kent Kültür Merkezi'nde gerçekleşen törene Şişli Belediye Başkanı Mustafa Sarıgül, Akmansoy'un kızları Alev Esen Akmansoy, Arzu Akmansoy, torunu Sanatçı Ozan Orhon ve sanat camiasından pek çok kişi katıldı. Akmansoy'un Türk bayrağına sarılı tabutunun kürsüye çıkarılması sırasında duygu dolu anlar yaşandı. Akmansoy'un kızları gözyaşlarını tutamadı. Akmansoy'un hayat hikayesinin sinevizyonda gösterilmesinin ardından bir dakikalık saygı duruşunda bulunuldu. 

Babasının çok büyük bir sanatçı olduğunu belirten kızı Alev Esen Akmansoy çok üzgün olduğunu söyledi. Büyük bir enerji topunu, yaşam damarını kaybettiğini aktaran kızı Arzu Akmansoy ise " O bir efsane sanatçı olarak hep yaşayacak." dedi. Tekin Akmansoy'u bir baba gibi sevdiğini belirten sanatçı Ayşe Uygurer, Akmansoy ailesinin her zaman yanında olacağını dile getirdi. 

Ünlü sanatçı, Teşvikiye Camii'nde kılınacak cenaze namazının ardından Zincirlikuyu Mezarlığı'nda toprağa verilecek.