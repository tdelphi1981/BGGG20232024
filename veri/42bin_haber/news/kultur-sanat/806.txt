Huzur Sokağı duygulandırdı
Şule Yüksel Şenler'in yazdığı eserden tiyatro sahnesine uyarlanan ve başrolünde Yaşar Alptekin'in oynadığı 'Huzur Sokağı' adlı oyun, Bursa'da sanatseverlerden tam not aldı.
Büyükşehir Belediyesi Kültür ve Sosyal İşler Dairesi Başkanlığı'nın katkılarıyla Bursa'da seyirciyle buluşan 'Huzur Sokağı', İstanbul Tiyatro Temaşa tarafından sahnelendi. Şule Yüksel Şenler'in ünlü romanından tiyatro sahnesine uyarlanan oyunda sevilen oyuncu Yaşar Alptekin ve diğer tüm oyuncular, muhteşem bir performans sergiledi. Tayyare Kültür Merkezi dolduran sanatseverler, oyunu ücretsiz olarak izledi.

Bursa Büyükşehir Belediye Başkanı Recep Altepe, Alptekin'e çiçek verdi. Başkan Altepe, 'Huzur Sokağı' adlı kitabı gençlik yıllarında okuduğunu ve çok etkilendiğini belirterek, "Sanatçılarımız bu akşam bizlere derin duygular yaşattılar. Huzur Sokağı, hayatımda çok önemli yeri olan ve beni de çok etkileyen bir romandı. Yazarı Şule Yüksel Şenler de o dönemlerde çok örnek alınan bir kişiydi" dedi.

Başkan Altepe, eserin Bursa'nın tüm ilçelerinde de sahnelenmesini istediğini söyledi. Bursalıların alkışlarla ödüllendirdiği oyunculardan Yaşar Alptekin, gösterimin ardından 'Namazla Yeniden Doğdum' adlı kitabını da sevenleri için imzaladı, hayranlarıyla fotoğraf çektirdi.