2. Antalya Kitap Fuarı başladı
TÜYAP Tüm Fuarcılık Yapım A.Ş. tarafından, Türkiye Yayıncılar Birliği işbirliği ile Antalya Valiliği, Büyükşehir Belediyesi, Antalya Ticaret ve Sanayi Odası'nın (ATSO) katkılarıyla düzenlenen 2. Antalya Kitap Fuarı açıldı. 80 yayınevinin katıldığı fuarı 100 bin kitap severin ziyaret etmesi bekleniyor.
Cam Piramit Sabancı Kongre ve Kültür Merkezi'nde düzenlenen fuarın açılış törenine Antalya Valisi Dr. Ahmet Altıparmak, Büyükşehir Belediye Başkanı Mustafa Akaydın, Akdeniz Üniversitesi Rektör Yardımcısı Prof. Dr. Muharrem Kılıç, ATSO Başkanı Çetin Osman Budak, davetliler, yazarlar, öğrenciler katıldı. 

 TÜYAP Fuarcılık Anadolu Fuarları Genel Koordinatörü İlhan Ersözlü, geçen yıl ilkini düzenledikleri ve 75 yayınevinin katıldığı Antalya Kitap Fuarı'nı 82 bin 500 kişinin ziyaret ettiğini söyledi. Yayınevi sayının bu yıl 80'e çıktığını belirten Ersözlü, ziyaretçi hedeflerinin 100 binin üzerine çıkmak olduğunu ifade etti. Fuarda kültür yayınlarını ön planda olduğunu anlatan Ersözlü, en çok okunan yazarların ve en çok satılan kitapların yayınevlerinin katıldığını kaydetti.

 Türkiye Yayıncılar Birliği Başkanı Metin Celal, Türkiye'de geçen yıl 480 milyon kitap üretildiği, kişi başına 7 kitap düştüğünü, en çok okuyanların ise 7-14 yaş grubu olduğu bilgisini verdi. Celal, "Yeni nesil daha çok okuyor. Bunda kitap fuarlarının büyük işlevi oluyor." dedi.

"ANTALYA'NIN EN AZ 10 BİN KİŞİLİK BİR KONGRE VE KÜLTÜR MERKEZİNE İHTİYACI VAR"

ATSO Başkanı Çetin Osman Budak ise Antalya'da kitap fuarı gibi kültürel organizasyonların daha çok yapılması gerektiğini söyledi. Bunun için Antalya'nın en az 10 bin kişilik bir kongre ve kültür merkezine ihtiyacı olduğuna değinen Budak, "2016 için de Expo ruhuna uygun, uluslararası bir kitap fuarını şimdiden konuşmalıyız." dedi.

 Büyükşehir Belediye Başkanı Mustafa Akaydın, Antalya'nın son yıllarda kültür ve sanatla anılan bir kent haline geldiğine değinirken, Vali Dr. Ahmet Altıparmak bunu aksini iddia etti. Antalya'nın kültür ve sanatta yeterince ön planda olmadığını vurgulayan Vali Altıparmak, özellikle şehir merkezlerini büyük kitapevleri ile kütüphanelerin süslediği Avrupa şehirlerine bakıldığında bunun daha net anlaşıldığını dile getirdi. Altıparmak, Antalya'da etnografya ve güzel sanatlar müzeleri ile yeni bir kütüphane kurma çalışması içinde olunduğunu ifade etti. 

 Vali Altıparmak, öte yandan Antalya'nı Türkiye'nin en çok okuyan şehri olduğunu söyledi. Altıparmak, Türkiye ortalaması kişi başına 7 olan kitap olan oranın Antalya'da 14 olduğunun altını çizdi.

 Konuşmaların ardından açılış kurdelesi kesilen fuar 5 gün boyunca ziyaret edilebilecek. Cam Piramit'teki fuar açık kaldığı süre içinde 10.00-19.00 saatleri arasında ziyaret edilebilecek.