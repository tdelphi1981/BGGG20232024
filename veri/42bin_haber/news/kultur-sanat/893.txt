"Çilek Kız Live Show" İstanbul'a geliyor
Dünyanın birçok yerinde çocuklu ailelere özel şovlarıyla tanınan Çilek Kız (Strawberry Shortcake) Live Show, 2-17 Mart arasında İstanbul'da çocuklarla buluşacak. Wish İstanbul'dan yapılan açıklamaya göre, American Greetings ve Max Licensing'in lisanslı aile gösterisi olan Çilek Kız (Strawberry Shortcake) Live Show, Türkiye'de ilk kez çocuklara yönelik gösteri düzenliyor. 

Beşiktaş'taki Akatlar Mustafa Kemal Kültür Merkezi'nde hafta sonları yapılacak gösterilerde, Çilek Kız'ın kendine özgü "Minicik Şehri"nde "Bahar Festivali" özel dekorlarıyla sahnede olacak.

Gösteride, Çilek Kız'ın arkadaşları "Böğürtlenli Çörek", "Ahududu", "Limonlu Şeker", "Portakal Çiçeği" ve "Bay Uzun Yüz" de yer alacak. 

Gösteriler sırasında, Çilek Kız adlı karakterin tüm ürünlerini içeren bir de stand açılacak.