'Muhteşem Süleyman' dünya sahnesinde
Dünya tarihine damgasını vurmuş ve Batı dünyasında başarılarına duyulan hayranlık dolayısıyla 'Muhteşem' lakabıyla anılan Osmanlı Padişahı Kanuni Sultan Süleyman'ın hayatı, Türk opera tarihinin en görkemli yapımlarından biri olarak bu gece dünya prömiyeriyle İzmirli sanatseverlerin karşısında olacak.
İzmir Devlet Opera ve Balesi'nin (İZDOB) 2012-2013 sezonunun en iddialı projesi olan, Tevfik Akbaşlı'nın 6 yılda tamamladığı 'Muhteşem Süleyman' operası, Mehmet Balkan yönetiminde, 250 kişilik koro, solist, bale ve orkestra kadrosuyla bu akşam Ahmed Adnan Saygun Sanat Merkezi'nde sanatseverlerle buluşacak.

Mehmet Balkan tarafından sahneye konulan iki perdelik operada, orkestrayı Tulio Gagliardo Varas yönetirken, koro şefliğini Zdravkov Dimitrov üstleniyor.

Sanatseverler, doğumundan Zigetvar seferinde zaferi göremeden hayata gözlerini yummasına kadar, Kanuni Sultan Süleyman'ın yaşamından kesitleri, Tayfun Çebi'nin dekorları ve Sevda Aksakoğlu'nun kostümleri eşliğinde, iki saat içinde izleme olanağı bulacaklar.

İZDOB, iki yıl önce planlamaya başladığı yaklaşık bir yıldır da hazırlıklarını sürdürdüğü 'Muhteşem Süleyman' operası için çalışmalarını son güne kadar sürdürdü. Kostüm, şapka ve kundura atölyelerinde aylardır süren çalışmalar sonucu, her biri diğerinden farklı 300 kostüm, şapka, ayakkabı ve aksesuarın hazırlıkları son haftaya kadar devam etti.

Eserin prömiyeri ve tüm gösterimleri, İZDOB'un kendi sahnesi olan Elhamra'nın sahne büyüklüğünün uygun olmaması nedeniyle, daha büyük sahneye ve seyirci koltuğuna sahip olan Ahmed Adnan Saygun Sanat Merkezi'nde yapılacak.

Operada, Kanuni Sultan Süleyman karakterini Gökhan Koç, Hürrem Sultan'ı ise aynı zamanda İZDOB Müdürlüğü görevini üstlenen Aytül Büyüksaraç canlandıracak.

'Muhteşem Süleyman', bugün yapılacak dünya prömiyerinin ardından, 19 Ocak Cumartesi, 21 Ocak Pazartesi, 23 Şubat Cumartesi ve sezonun son gösterimi olarak da 25 Şubat Pazartesi akşamı izlenebilecek.

AA muhabirine çalışmalar sırasında açıklama yapan yönetmen Balkan, Devlet Opera ve Balesi'nin, Kültür ve Turizm Bakanlığı'nın da desteğiyle Türk bestecilerin eserlerine repertuvarlarda daha çok yer vermesinin yeni eserler yazılmasına vesile olduğunu dile getirdi.

Tevfik Akbaşlı'nın yazdığı operanın çok güzel olduğunu, izleyenlerin büyük keyif alacağını tahmin ettiklerini kaydeden Balkan, bir yönetmen olarak böyle bir eseri sahnelerken büyük sorumluluk duyduğunu belirtti.

Son dönemde kamuoyunun Osmanlı tarihi ve Kanuni Sultan Süleyman'ın hayatını televizyon dizileri sayesinde yakından takip ettiğine dikkat çeken Balkan, 'Herhangi bir etkilenmenin söz konusu olmaması için aynı konuyu ele alan TV dizisini izlemedim' dedi.