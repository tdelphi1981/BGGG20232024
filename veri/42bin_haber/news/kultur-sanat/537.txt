Oyuncak silahını getir, kitabı al
Muş'ta, Arkadaşım Kitap Sosyal Kültürel İletişim Derneği'nce hazırlanan "Oyuncak Silahını Getir, Kitabı Al" projesi kapsamında öğrencilere kitap dağıtıldı. Şehir Spor Salonu'nda düzenlenen kitap dağıtım programına katılacak öğrenciler, Karayolları Kavşağı'nda bir araya gelerek "Silaha hayır, kitaba evet" sloganı attı.

Daha sonra spor salonunda düzenlenen programa katılan öğrenciler, beraberlerinde getirdikleri oyuncak silahları çöpe atarak yerine kitap aldı. 

Arkadaşım Kitap Sosyal Kültürel İletişim Derneği Başkanı Sıddık Sönmez, programda yaptığı konuşmada, okumanın önemine dikkati çekti. 

Sönmez, insanların okuma alışkanlığından uzaklaştığını belirterek, "Özellikle çocuklarımız, okuma alışkanlığını yitirmekte. Ailelere kitabın önemini anlatmak ve kitap okumayı özendirecek bir çalışma yürütmek istedik. Bu çalışmayı başka illerimizde de yapacağız. Proje kapsamında Muş'ta 500 öğrenciye kitap dağıtımı yapıldı" diye konuştu.

Yaşanan her felaketin sonunda hiçbir günahı olmayan masum çocukların hayatını kaybettiğini vurgulayan Sönmez, şunları kaydetti:

"Çocuklarımız büyük bedel ödüyor. Biz büyükler olarak yeterince okuduğumuza inanmadığımız için aklımız yerine silahın gücünü kullanarak çözüm bulmaya çalışıyoruz. Bunun için bu proje ile sizlere 'okuyun' ve 'aklınızı kullanarak sorunları çözme yolunu bulun' diyoruz. Sizler okuyarak aklın gücünü kullanmayı öğrenin. Hayalleriniz olsun." 

Programa Vali Yardımcısı Fatih Demir, Gençlik Hizmetleri ve Spor İl Müdürü Ali Kartal ve çok sayıda öğrenci katıldı.