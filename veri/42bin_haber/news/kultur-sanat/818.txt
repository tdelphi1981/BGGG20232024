ABD'li çocuklar ölen arkadaşları için konser verecek
ABD'nin Connecticut eyaletinde 14 Aralık'ta silahlı saldırıya uğrayan Sandy Hook İlkokulu'ndan bir grup çocuk, 10 Şubat'ta düzenlenecek Grammy ödül töreninden önce konser verecek. Geçen hafta ünlü müzisyen Ingrid Michaemson ile "Over the Rainbow" adlı şarkının kaydını yapan çocuklar, E! Network'un Grammy Ödülleri öncesi Los Angeles'ta düzenleyeceği şova uydu aracılığıyla katılacak.

21 çocuktan oluşan koro, Carly Rae Jepson'un unutulmaz şarkısı "Call Me Maybe"yi de seslendirecek.

Newtown'ta bir sanat okulu sahibi olan Sabrina Post, koronun 14 Aralık'taki saldırıda yaşamlarını yitiren arkadaşları ve öğretmenleri anısına bir şeyler yapmak isteyen çocuklar tarafından kurulduğunu söyledi.

Post, "Bu fırsat, çocuklara dünyamızda yaşanan tüm kötü şeylere karşın güzel şeylerin ve güzel insanların da var olduğunu, hiçbir zaman umutlarını ve cesaretlerini yitirmemeleri gerektiğini gösterdi" dedi.

Sandy Hook Korosu, daha önce ABC TV kanalının "Good Morning America" programı ile Paul Simon ve Johnny Winter gibi efsanelerin sahne aldığı bir hayır konserinde şarkı söylemişti.

Amerikan Futbol Ligi'nin (NFL) New Orleans'taki şampiyonluk maçı Super Bowl'da Jennifer Hudson'a "America the Beautiful" şarkısında eşlik eden koro, bazı futbol oyuncuları ile izleyicileri gözyaşlarına boğmuştu.

Sandy Hook İlkokulu, birlikte yaşadığı annesini birkaç kez yüzünden vuran 20 yaşındaki Adam Lanza'nın düzenlediği silahlı saldırıya sahne olmuştu. 6 ve 7 yaşlarında 20 çocuk ile 6 okul personelinin yaşamını yitirdiği saldırı, ABD'de büyük tepki uyandırmış ve silah kontrolü tartışmalarının yeniden alevlenmesine neden olmuştu.