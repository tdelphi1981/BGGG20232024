Oscarın yabancıları yolda
İstanbul Modern Sinema, Oscar heyecanı yaklaşırken 10-20 Ocak tarihleri arasında düzenlenen Oscarın Yabancıları başlıklı programla Yabancı Dilde En İyi Film kategorisine aday adayı olan filmleri bir araya getiriyor.

Dokuz ülkenin Oscar’a aday filmleri Ocak’ta İstanbul Modern’de gösterilecek. 
Oscar’ın Yabancıları programında, çekişmeli geçecek Oscar yarışına başvuran 71 ülkenin adaylarından öne çıkan dokuz film yer alıyor.  Programdaki filmler Oscar aday adayı olmalarına karşın aslında Hollywood kulvarının dışında, dünya festivallerinde hit olmuş, farklı diller ve kültürlerden filmlerin bir araya geldiği bir seçkiyi temsil ediyor. 
Bir nevi ‘en iyiler’ seçkisi 
Programda gösterilecek filmlerden Yasak Aşk (A Royal Affair), Yukarıdaki Çocuk (L’enfantd’enhaut), Tepelerin Ardında (Dupa Dealuri) ve Can Dostum (Les Intouchables) Oscar’ın ‘Yabancı Dilde En İyi Film’ kategorisinin ilk dokuz filmi arasında yer aldı. Oscar için yarışacak beş film ise diğer kategorilerin adayları gibi 10 Ocak’ta açıklanacak. 
Programda gösterilecek olan, Danimarka’nın adayı, 2012 yılında Berlin Film Festivali’nde ‘En İyi Senaryo’ ve  ‘En İyi Erkek Oyuncu’ dallarında Gümüş Ayı kazanan Nikolaj Arcel’in yönettiği Yasak Aşk (A Royal Affair) saray etrafında geçen iyi bir dönem filmi.  İtalya’dan Paolo ve Vittorio Taviani’nin Sezar Ölmeli’si (Cesare Deve Morire) bu yıl Berlin Film Festivali’nde Altın Ayı kazandı. Fransa’nın adayı Olivier Nakache ve Eric Toledano’nun yönetmenliğini üstlendiği Can Dostum (Les Intouchables) büyük gişe hasılatı yaptı. 
Romanya’nın adayı, yönetmenliğini Cristian Mungiu’nun yaptığı epik bir şeytan çıkarma filmi olan Tepelerin Ardında (Dupa Dealuri) Cannes’dan ‘En İyi Senaryo’ ve ‘En İyi Kadın Oyuncu’ ödülleriyle döndü. İspanya’dan Pablo Berger’in yönettiği Pamuk Prenses (Blancanieves) son yıllarda çok çeşitli biçimlerde yorumlanan Pamuk Prenses masalını 1920’ler İspanyası, boğa güreşi ve sessiz sinemayla buluşturan iddialı bir uyarlama. Almanya’nın adayı olan, bu yıl Berlin Film Festivali’nden ‘En İyi Yönetmen’ ödülü alan ve Christian Petzold’un yönettiği Barbara adlı film 80’li yıllarda Doğu Almanya’da geçiyor. 
İsviçre’nin adayı, Ursula Meier’in yönettiği Yukarıdaki Çocuk (L’enfantd’enhaut), epik bir kar fonunda iyi kurgulanmış öyküsü ve güçlü oyunculuklarıyla öne çıkıyor. Avustralya’nın adayı, Cate Shortland’in Savaşın Gölgesinde (Lore) savaş sonrası acıları ve değişen dünyaya karşı büyümenin zorluklarını ele alan bir dram. Oscar’ın Yabancıları programı kapsamında Türkiye’nin Oscar aday adayı, İsmail Güneş’in yönettiği, namus cinayeti üzerine bir tür yol hikayesi olan Ateşin Düştüğü Yer de gösterilecek.