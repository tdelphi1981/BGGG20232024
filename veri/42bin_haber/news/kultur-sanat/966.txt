Tangonun devleri İstanbul'da buluşuyor
SON yıllarda Turkiye'de hızla yayılan Tango sevgisi, Mart başında Arjantin'in en önemli iki orkestrasını İstanbul'a getiriyor. Tango İstanbul Dans Okulu ve Şişli Belediyesi'nin katkılarıyla Color Tango Orkestrası ve Sexteto Milonguero orkestraları 5-9 Mart tarihleri arasında İstanbul, Ankara ve Antalya'da konser verecek
İki orkestraya çok sayıda Arjantinli dansçı da eşlik edecek. Color Tango Roberto Alvarez Orkestrası 2 Mart'ta Ankara'da, 3 Mart'ta Antalya'da, 5 ve 8 Mart'ta ise İstanbul'da olacak.
Festival kapsamında teknede Tango gecesi de düzenlenecek. TanGO TO İstanbul Festivali bu sene beşinci kez organize ediliyor. TanGO TO Istanbul Festivali'ni organize eden Tango şampiyonu ve eğitmeni Murat Elmadağlı, Color Tango ve Sexteto Milonguero'nun Buenos Aires'te bile hiç birlikte çalmadığını hatırlattı ve "Dünyada ilk kez birarada çalacaklar. İstanbul'daki Milonga gecesi aynı çatı altında en çok kişinin dans ettiği gece olacak. Çünkü Arjantin'deki büyük Milonga gecelerinde bile küçük kulüplerde ayrı ayrı dans edilir" dedi. Tango Şampiyonu ve eğitmeni Eşref Tekinalp ise "Tango diğer latin danslarına göre daha disiplinli, tutkulu bir dans. Bunun da bizim doğamıza çok uygun olduğunu görüyoruz. Türkiye, Arjantin'den sonra belki de en iyi tango yapılan yer. Kimse partnerim yok, diye üzülmesin mutlaka dansa başlasın" diye konuştu.