Dinçer Çekmez son yolculuğuna uğurlandı
Tiyatro ve sinema sanatçısı 73 yaşındaki Dinçer Çekmez, son yolculuğuna uğurlandı. Cenaze namazına; sanatçı dostları, yakınları ve birçok ünlü isim katıldı.
İstanbul Büyükşehir Belediyesi Şehir Tiyatroları'ndan emekli Dinçer Çekmez, Kemal Sunal'ın başrolünü oynadığı pek çok filmde canlandırdığı karakterlerle tanındı. "Meraklı Köfteci", "Süt Kardeşler", "Ortadirek Şaban", "Tarzan Rıfkı" gibi pek çok filmde "patron" ve "kabadayı" rollerini canlandıran Çekmez, karaciğer, böbrek rahatsızlığı ve lösemi tanısıyla 2 yıldır tedavi gördüğü hastanede, dün hayatını kaybetti. 

Çekmez için Kadıköy Haldun Taner Sahnesi'nde tören düzenlendi. Törenin ardından Çekmez'in cenazesi Üsküdar Şakirin Camii'ne getirildi. Cuma namazına müteakip kılınan cenaze namazına Çekmez'in ailesi, sanatçı arkadaşları ve çok sayıda ünlü sima katıldı.

Cenazeye katılan sanatçı Müjdat Gezen, "Eskiden beri arkadaştık. 1960'lı yıllardan beri beraberdik. Beraber askere gittik. Tiyatro arkadaşlığı başkadır ama asker arkadaşlığı unutulmaz. Çok sayıda anımız oldu. Başımız sağ olsun." dedi.

Çekmez'in sanatçı dostlarından Ayşegül Aldinç de, "Zannediyorum bir devir kapandı. Bu insanlar buradaki görevlerini tamamladı. Bu bir değişim oluyor. Çekmez öz ve az konuşan adamdı. Lüzumsuz konuşmazdı. Güzel insandı. Hepimizin başı sağ olsun. " diye konuştu.

Gökhan Mete ise, "Çok ani oldu. Bu sene yaprak dökümü gibi oldu. Neredeyse 2-3 günde bir, bir sanatçı dostumuz için camiye gidiyor. Allah yakınlarına sabır versin." ifadelerini kullandı.. 

Çekmez, kılınan cenaze namazından sonra Karacaahmet Mezarlığı'nda toprağa verildi.