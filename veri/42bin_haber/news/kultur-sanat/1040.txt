Türk romancı, Nobelli Mo Yan'ı geçti !
Romancı Alper Canıgüz, Almanca'ya çevrilen ikinci romanı Gizli Ajans'la, Almanya'da 3 ayda bir yayınlanan dünya edebiyatının 'en iyiler' listesine giren ilk Türk romancı oldu. Canıgüz, listede, altıncı sırada yer bulabilen Nobel ödüllü Çinli yazar Mo Yan'ı geçerek ikinci sırada yer aldı.
Yönetiminde Frankfurt Kitap Fuarı'nın da bulunduğu 'Litprom'um (Afrika, Asya ve Latin Amerika Edebiyatını Tanıtma Derneği'nin) 2008'den beri her 3 ayda 
 bir yayımladığı 'en iyiler' listesine giren Canıgüz, bu başarıyı kazanan ilk Türk yazar oldu. Canıgüz, 28 şubat'ta yayınlanan ve 7 kitap içeren listede, geçen yıl Nobel Edebiyat Ödülü verilen Çinli yazar Mo Yan'ın 4 sıra üzerinde yer aldı. 
 Üç ülkede poster olacak
 
'Weltempfänger' (Dünya Alıcısı) adı verilen liste, poster olarak da basılıp Almanya, Avusturya ve İsviçre'de kütüphane, kitapevi, kültür ve edebiyat merkezlerinde asılıyor. Listenin amacı, Almanya'da Avrupa ve Kuzey Amerika dışındaki dünya edebiyatı konusunda okura kılavuzluk etmek olarak belirtiliyor.Listeye girecek eserleri yazarlar, eleştirmenler ve yayıncılardan oluşan 
 9 kişilik bir jüri seçiyor. 
 Almanya'nın Türk yayınevi
 
Canıgüz'ün 'Oğullar ve Rencide Ruhlar' ile 'Gizli Ajans' romanlarının Almanca çevirileri, İnci Bürhaniye ve Selma Wels adlı iki Türk kız kardeşin 2011'de kurduğu Berlin merkezli Binooki yayınevi tarafından basıldı. Binooki bugüne kadar Oğuz Atay, Metin Eloğlu, Emrah Serbes, Gaye Boralıoğlu, Barış Bıçakçı, Yazgülü Aldoğan ve Zerrin Soysal gibi Türk yazarlardan 8 roman ile 2 hikaye kitabını Almanca olarak yayımladı.