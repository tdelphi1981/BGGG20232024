"Afife" balesi 14 yıl aradan sonra yeniden sahnede
İlk Müslüman Türk kadın tiyatro oyuncusu Afife Jale'nin hayatını konu alan Afife balesi, 14 yıl aradan sonra yeniden sahnelenecek.Devlet Opera ve Balesi, koreografisi ve librettosu Beyhan Murphy'e, müzikleri Turgay Erdener'e ait Afife adlı modern bale eserini, Ankara Devlet Opera ve Balesi'nde sergilenişinden 14 yıl sonra yeniden izleyiciyle buluşturacak.

Müslüman Türk kadınlarının sahneye çıkmasının yasak olduğu 1900'lü yılların başında tüm olumsuzluklara karşın sahneye çıkan ilk Müslüman Türk kadın tiyatro oyuncusu Afife Jale'nin hayatı üzerine kurulu bir modern bale prodüksiyonu olan Afifenin prömeyeri, 22 Kasım'da Süreyya Operası'nda yapılacak.

Balede, Afife rolünü Tülay Yalçınkaya ile Zuhal Balkan, Ebru Cansız, Deniz Zirek ve İlke Kodal canlandıracak.

Afife'nin hayatında önem teşkil eden Ziya karakterini Erhan Güzel, Mehmet Ali karakterini Berk Sarıbay, Dr.Suat karakterini Egemen Kement ve Selahattin Pınar karakterini ise Arkın Zirek hayata geçirecek.

Aynı zamanda dans drama olan ve çağdaş Türk bale repertuvarında özel bir yere sahip Afife, Afife Jale'nin hayatındaki altın, kırmızı, mor ve gümüş olarak tanımlanan dört ayrı dramatik dönemi, 25 kişilik bir ensemble, hareketli ve lirik danslar ile canlandıracak.

Kostüm tasarımları Bahar Korçan'a ait eserin dekor tasarımıysa Adnan Öngün imzasını taşıyor.

Eser, 22, 24, 27, 29 Kasım ve 1 Aralık'ta Süreyya Operası'nda izlenebilecek.