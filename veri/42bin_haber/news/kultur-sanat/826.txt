Perili Köşkü Animalar bastı!
Sıra dışı çalışmalarıyla metale şekil veren Koreli sanatçı Choe U-Ramın hareketli heykellerden oluşan Anima adlı sergisi Perili Köşkte açıldı.

Yaptığı çalışmalarıyla dünyada adından sıkça söz ettiren Koreli sanatçı Choe U-Ram'ın yarattığı mekanik eserler Borusan Contemporary Perili Köşk'te sergileniyor. “Anima”adlı sergide sanatçının kinetik heykel olarak tanımlanan eserleri yer alıyor. Sergi, 14 Nisan’a kadar Perili Köşk’ün konuğu olacak. 
Sanatçı U-Ram, kinetik heykellerinde metal, reçine, ahşap, kristal, 24 ayar altın vaprak, plastik torba, pervane, motor ve işlemci gibi malzemeler kullanıyor. Örneğin kendini yiyen yılan gibi kimi eserlerinde mitolojiden yararlanarak insanlık tarihine gönderme de yapıyor. U-Ram 2012 yılından itibaren de insan-toplum ve sosyal ilişkilere yönelmiş. Bu yüzden de sergisine makineden insana geçişi simgeleyen ‘Anima’ adını vermiş. 
Erken dönem arabaları tasarlayan mühendis büyükbabası ve sanatçı anne-babasının izinden giden Choe U-Ram, metal objeleri ile mekanik, dizayn ve fizik bilgisini kullanarak yarattığı makinelerle tanınıyor. Kinetik heykel sanatının önemli isimlerinden olan Choe U-Ram'ın Asya, Avrupa ve Amerika'da gerçekleştirdiği pek çok sergisi bulunuyor. Perili Köşk'teki sergi, sanatseverlere çağdaş sanatın ilgi çekici örneklerinden birine tanıklık etme imkânı sunuyor. 
Choe U-Ram: Bir sinekkuşu bile mükemmel yapıda 
Sanat anlayışını, "Bir sinek kuşunun bile mükemmel bir vücut yapısı ve ekosistemi vardır. Bu, insana Tanrı adında mutlak bir yaratıcı olduğunu düşündürür. İnsanoğlu mutlak varoluşu ancak ve ancak mecazi ve sembolik şekillerde temsil, ifşa ve andırmaya çalışabilir. Ben yaşam gücünün mutlaklığına inanıyorum. Bu bana hayat veren muhteşem bir kavram" diye açıklayan Choe U-Ram, sergilerinde mekanik, ışık ve ses arasındaki uyumu ve uyumsuzluğu aynı anda göstermeyi başarıyor. Çalışmalarında, mitolojiden esinlenen sanatçı, zamanı, yaşamı ve yaşamın sınırlarını sorguluyor. 
 