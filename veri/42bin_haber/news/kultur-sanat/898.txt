Nigar Uluerer'de iyi haber
MUĞLA'nın Bodrum İlçesi'nde geçen hafta zatürreeye bağlı solunum yetmezliği nedeniyle rahatsızlanan ve dört gün önce İzmir'e sevk edilen Türk Sanat Müziği'nin efsane sanatçılarından 87 yaşındaki Nigar Uluerer, sevenlerine iki gün sonra taburcu olacağının müjdesini verdi. İzmir'de tedavi olan Uluerer'i odasında ziyaret eden oyuncu Serpil Çakmaklı ise "Nigar ablamı görmekten çok mutluyum. Taburcu olacak olması bizi daha da mutlu etti" dedi.
Bodrum'da geçen 10 Şubat'ta zatürreeye bağlı solunum yetmezliği nedeniyle rahatsızlandıktan sonra İzmir'e Şifa Hastanesi'ne sevk edilen Nigar Uluerer'i, Serpil Çakmaklı odasında ziyaret etti. Ziyarette duygulu anlar yaşandı. Ne kadar çok seveni olduğunu hastalığında gördüğünü söyleyen Nigar Uluerer, "Hastanede olduğumu duyan aradı. Eski bakanlardan devlet büyüklerine, sanatçı arkadaşlarımızdan hayranlarıma kadar. Özellikle Ajda Pekkan'a da teşekkür ederim. Yurtdışındaymış ama beni anbean aradı. Tedavim bitince alfabe listesine göre A'dan Z'ye kadar beni arayan herkesi bu sefer ben arayacağım ve teşekkür edeceğim. Artık dört ayaklı çocuklarımı (kedi ve köpekleri) özledim. Onları görmem lazım" dedi. 

Rahatlıkla konuşabilen Nigar Uluerer, tedavinin iyi sonuçlandığını ve iki gün sonra yaşadığı Bodrum'a geri döneceğini ifade etti. 

Yeşilçam güzellerinden Serpil Çakmaklı, "Nigar Uluerer'in hasta olduğunu duyduğum gibi soluğu yanında aldım. Şimdi durumu çok iyi. Allah herkese sağlık versin" dedi.