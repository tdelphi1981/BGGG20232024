Yaşam Boyu Onur Ödülü Kadir İnanır'ın
Sanatçı Kadir İnanır, Yaşam Boyu Onur Ödülüne layık görüldüğü Malatya Uluslararası Film Festivali'nin, benzer festivaller arasında zirveyi zorlayacağını söyledi.İnanır, bir otelde düzenlediği basın toplantısında, Türkiye'de birçok ilde film festivali yapıldığını, Malatya'nın, bu iller arasında medya gücünü de yanına alarak hızla ilerlediğini belirtti.

Malatya'da, film festivalinin başarılı olması için tüm şartların mevcut olduğunu, buna sanat dünyasında sivrilmiş Malatyalıların da katkı sunduğunu vurgulayan İnanır, şöyle konuştu:

Malatya, en önemli iki film festivalinin ardından hemen üçüncü sıraya yerleşmiş. Üçüncü yılında üçüncü sıraya yerleşmiş bir festival, giderek zirveyi zorlayacak anlamına geliyor. Bu gerçeği görüyorum. Çünkü Malatyalıların, Malatya vilayetinin ve Malatya'da yetişen önemli isimlerin gücünü biliyorum. Onların da katkılarıyla Malatya Film Festivali'nin son hızla ilerleyeceğini düşünüyorum. O nedenle ben biraz uyanıklık yaptım ve erken katkıda bulundum. Biz Malatya'sız yaşayamıyoruz çünkü Malatya'nın İstanbul'da sivrilmiş şöhretlerini yakından tanıyorum. Mesut Parlak'tan Mehmet Ali Aydınlar'a, Ahmet Kaya'dan Kemal Sunal'a... Siyasiler şimdilik bizi ilgilendirmiyor. Aktif politika yaptığım zaman ilgilendirecekler.

Yeni projesi olan filmin çekimlerinin, Konya'da gerçekleşeceğine değinen İnanır, televizyon filmleriyle ilgili teklifleri geri çevirdiğini ifade etti.

İnanır, sezon başında oynamayı kabul etmediği dört televizyon dizisine, halkın da ilgi göstermediğini söyledi.

Bir gazetecinin, siyasete atılmayı düşünüyor musunuz? yönündeki sorusuna Kadir İnanır, Şu ana kadar birçok kez teklif aldım. Ancak Türkiye'de seçim kanunu değiştiği zaman siyaset düşünürüm yanıtını verdi.