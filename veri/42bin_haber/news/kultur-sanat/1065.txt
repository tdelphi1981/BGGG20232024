'Hürrem Sultan'ın yerine Altunca Hatun ön plana çıkarılsın'
Kastamonu Üniversitesi (KÜ) Fen-Edebiyat Fakültesi Tarih Bölümü Başkanı Doç. Dr. Cevdet Yakupoğlu, Türk dizi ve filmlerinde Kanuni Sultan Süleyman'ın eşi Hürrem Sultan'ın yerine, ideal Türk kadın lider karakterini yansıtan Selçuklu melikelerinden Altunca Hatun'un plana çıkarılması gerektiğini bildirdi.
Yakupoğlu, yaptığı açıklamada, son yıllarda Türk sineması 
ve dizi sektöründe tarihin değişik dönemleriyle ilgili çekilmiş filmlerin arttığını anlatarak, özellikle Osmanlı padişahlarından Kanuni Sultan Süleyman'ın eşi Hürrem Sultan'ın hayatının, bu filmler vasıtasıyla izleyicinin beğenisine sunulduğunu kaydetti.Söz konusu filmlerin, özellikle kadınlar tarafından ilgiyle takip edildiğini dile getiren Yakupoğlu, son günlerde bir hayli revaçta olan ve aynı zamanda eleştirilen dizideki Hürrem Sultan karakterinin, Türk kadını için örnek alınacak bir etki bıraktığını söyledi. Yakupoğlu, gerçekte Hürrem Sultan'ın tarihi kimliğine bakıldığında onun yaptığı hayır ve hasenatın daha fazla konuşulması gerektiğini ifade ederek, 'Zira o, İstanbul, Edirne, Şam, Bağdat, Kefe, İznik, Mekke, Medine gibi şehirlerde cami, medrese, imaret, hastane, su yolu, hamam ve benzeri hayrat eserleri inşa ettirmiş, bunlara zengin vakıflar tahsis etmiş, eserler onartmıştır' şeklinde konuştu.
 
 Hürrem Sultan öne çıkarılmamalıdır
 
Yakupoğlu, illa bir aksiyoner Türk kadın karakteri öne çıkarılacaksa, bunun Hürrem Sultan olmaması gerektiğini anlatarak, 'Tarihimizde Hürrem Sultan kadar tanınmamakla birlikte devlet, siyaset ve özellikle askerlik işlerinde onun kadar maharetli Selçuklu melikesi Altuncan Hatun, ideal Türk kadın lider karakterini yansıtabilir' diye konuştu. Doç. Dr. Yakupoğlu, Büyük Selçuklu Sultanı Tuğrul Bey'in eşi olan Altuncan Hatun'un, bazı tarihçiler tarafından, 'Büyük Türk Anası', 'Devlet Ana', 'Türk devlet geleneğinin kendi dalındaki en büyük temsilcisi' gibi sıfat ve tanımlarla anıldığını bildirdi. 

Altuncan Hatun, 'Sembol kadın' kabul edilebilir
 
Yakupoğlu, diplomatik becerisi, devlet analığı, ülküleri, kahramanlığı, güzelliği, iyi bir eş oluşu ve hayır hasenat sahipliği ile Altuncan Hatun'un hayatının filmlere konu olabileceğini vurgulayarak, şöyle devam etti:'Filmlerde Hürrem yerine Altuncan Hatun işlenmeli. Türk gençlerinin Hürrem Sultan kadar Altuncan Hatun'u da tanımaya hakları var. Altuncan Hatun'un hareketli hayat tarzı, filmlere ve dizilere konu edilebilirse, günümüzün ve geleceğin Türk genç kızlarının örnek alabileceği, aklı selimle ve dengeli hareket etmelerini sağlayıcı 'sembol kadın' olarak kabul görebilir.'