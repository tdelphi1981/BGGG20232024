İKSV'nin 40 yılının öyküsü bir kitapta toplandı
İstanbul Kültür Sanat Vakfı (İKSV), kuruluş aşamasından 40'ıncı yılını kutladığı 2012 yılının sonuna kadarki tarihini anlatan "i-ka-se-ve: 370 Kişi İstanbul Kültür Sanat Vakfı'nın 40 Yılını Anlatıyor" kitabını yayımladı. İKSV'den yapılan açıklamaya göre, kitabın tanıtımı dolayısıyla İKSV binasında yer alan x Restaurant'ta basın toplantısı düzenlendi.

İKSV Yönetim Kurulu Başkanı Bülent Eczacıbaşı, toplantıda yaptığı konuşmada, İKSV olarak, kırk yıllık birikimlerini bir kitapla kayıt altına almak ve İKSV'nin bu yolculuğunun hikayesini aktarmak istediklerini belirtti.

"i-ka-se-ve" adını taşıyan ve kolektif bir kurum tarihi olarak hazırlanan kitabın, İKSV'nin bir "İstanbul Festivali" düzenleme hedefiyle yola nasıl çıktığını, bu süreçte uluslararası nitelikte dört festival, iki bienal ve yıl boyunca özel etkinlikler gerçekleştiren bir kurum haline nasıl geldiğini anlattığını ifade eden Ezcacıbaşı, ayrıntılı bir sözlü tarih ve arşiv çalışması sonucunda, adeta bir yapbozun parçaları bir araya getirilircesine hazırlanan kitabın severek okunacağını ümit ettiklerini kaydetti.

Kitabın fikir, araştırma ve editoryal çalışma süreçlerini üstlenen isimlerden İlkay Baliç, İKSV gibi bir kurumun tarihini yazmaya girişirken, önce kendilerine okuyucu olarak İKSV ile ilgili neyi merak ettiklerini sorarak işe başladıklarını aktardı.

Tek tek festivallere veya bienallere değil, bir kurum olarak İKSV'nin bütününe, işleyişine, nasıl oluşturulduğuna, nasıl idare edildiğine, alınan kararlara, zamanla geçirdiği dönüşümlere odaklanmayı hedeflediklerini belirten Baliç, kitapta kurumun tarihinin, bu tarihe farklı şekillerde katkıda bulunan kişilerin ağzından anlatıldığını ifade etti.

İKSV'nin Kurum Kimliği ve Yayınlar Yöneticisi olan Didem Ermiş, sözlü ve yazılı görüşmelerle İKSV arşivi ve gazete arşivlerinde yaptıkları çalışmalar sonucunda kitapta birkaç farklı nitelikte malzemeyi bir araya getirdiklerini belirtti.

Kitabın kurgusunun, İKSV'nin tek tek kişilerin varlıklarından, katkılarından, sözlerinden oluştuğunu düşündükleri yapısına bir karşılık vermeye çalıştığını kaydeden Ermiş, kitabın okuyucular için Türkiye'de kültür-sanat alanında son 40 yılda olup bitenlere dair de ipuçları sunacağını umduklarını belirtti.

Kitap, 1,5 yılda hazırlandı

Kurumun 40 yıllık tarihine tanık olan 370 kişinin gördükleri, duydukları, yaşadıkları ve hatırladıklarından yola çıkılarak kurgulanan kitap, 1973 yılında İstanbul Festivali'ni düzenlemek üzere yola çıkan ve bugün farklı disiplinlerdeki kapsamlı çalışmalarıyla Türkiye'nin en uzun ömürlü kurumu olan İKSV'nin 40. yılına nasıl ulaştığını anlamak için bir kapı aralıyor.

Eczacıbaşı Holding'in katkılarıyla yayımlanan, İlkay Baliç ve Didem Ermiş'in hazırladığı kitabın tasarımını Bülent Erkmen üstlendi.

Kitap projesi için İKSV'nin 40 yıl boyunca neler yaptığı değil, bütün bunları nasıl yaptığı fikrinden yola çıkan İlkay Baliç ve Didem Ermiş, İKSV tarihine tanıklık eden 260 kişiyle sözlü ve yazılı görüşmeler yaptı, 110 kişinin kitaplarda, gazetelerde, dergilerde yayımlanan İKSV'ye dair yazılarından ve daha önceki yıl dönümlerinde yapılan araştırmalar çerçevesinde İKSV arşivinde yer alan anılarından alıntıları derledi. Kitap, 1,5 yılda hazırlandı.

Eczacıbaşı Holding'in katkılarıyla yayımlanan kitap, bugünden itibaren İKSV Tasarım Mağazası'nda (www.iksvtasarim.com) ve 7 Şubat'tan itibaren de İstanbul ve Türkiye genelinde tüm kitapevlerinde 40 liraya satışa sunulacak.