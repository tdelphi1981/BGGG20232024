Atık malzemeden sanat eserine
Heykeltıraş Bülent Harputlu,öğrencilerine atık malzemeleri pahalı objelere dönüştürmeyi öğretiyor.
 Adana'da sıra dışı heykelleriyle toplumsal mesajlar veren heykeltıraş Bülent Harputlu, Çukurova Sanat Derneği kursiyerlerine atık malzemeleri pahalı objelere dönüştürmeyi öğretiyor. Adana Merkez Seyhan İlçesi'nde hizmet veren Çukurova Sanat Derneği'nde Bülent Harputlu'dan eğitim alan 20 kursiyer, yırtık kot pantolon, bozuk saat, eski kazak ve kırık aynadan tablo, patenden kuru çiçek vazosu, kırık koltuktan üç boyutlu tablo ve masa örtüsünden maske yapıp, yaratıcılıklarını ortaya koyuyor.
 GALERİ İÇİN TIKLAYIN
 Eğitimin ücretsiz olduğunu belirten Harputlu, "Öncelikle kursiyerlerimize her atığın çöp olmadığını öğretiyoruz. Kırık kapı kolundan kırılmış aynaya, bozuk saatlerden ayakkabıya, inorganik her atığı değerlendirerek sanata ve ekonomiye kazandırıyoruz. Burada 5 liraya mal ettiğimiz bir tablonun benzerleri piyasada 3 bin liraya vatan fiyatlarla satılıyor" dedi.
 HEYKELLERİYLE DİKKAT ÇEKTİ
 Harputlu, daha önce 8 Mart Dünya Kadınlar Günü nedeniyle 'Kadının sırtından sopayı, karnından sıpayı eksik etmeyeceksin' deyimini eleştiren heykel grubuyla sokak sergisi açmıştı. Elinde sopa olan bir erkek heykeli ile bir kadının karnında sıpa kafasıyla gösterildiği alçıdan heykele, boya ile heykel görünümü verilmiş tiyatro sanatçısı eşlik etmişti. Harputlu 'Tüketim Toplumunda Tükenen Tüketiciler' konulu sergisinde de alçıdan yaptığı 'dilenci heykelini' kentin en kalabalık caddelerinden Gazipaşa Bulvarı'nda dilendirmişti. DHA