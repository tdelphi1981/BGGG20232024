Anne, ben barbar mıyım?"
13. İstanbul Bienali'nin kavramsal çerçevesi açıklandı.
İstanbul Kültür Sanat Vakfı (İKSV) tarafından Koç Holdingin sponsorluğunda 14 Eylül-10 Kasım 2013 tarihleri arasında gerçekleştirilecek 13. İstanbul Bienalinin başlığı, bienalin küratörü Fulya Erdemci tarafından açıklandı.
 
Basın toplantısında küratör Fulya Erdemci, 13. İstanbul Bienalinin odak noktasının siyasi bir forum olarak kamusal alan fikri olacağını açıkladı. Fulya Erdemciye göre tanımı ve içeriği üzerine çok tartışılan bu kavram, güncel demokrasi biçimlerini sorgulayan, günümüzün mekansal-ekonomik politikalarını tartışmaya açan, uygarlık ile barbarlık kavramlarını sorunsallaştıran, ve bu bağlamda sanatın rolünü araştıran bir matris işlevi görecek.
 
MUTLAK ÖTEKİNİN SESİ 
Bugün toplumdaki mutlak ötekiye işaret eden barbar tanımlamasının tekrar gündeme getirilmesinin neyi ortaya koyduğunu sorgulayan Erdemci, baskın ve kemikleşmiş söylemleri sarsarak, toplumdaki en zayıf ve dışlanmışların da sesinin duyurulacağı bir alan açmak adına, sanatın yeni pozisyonlar yaratma ve yeni öznellikler inşa etme potansiyeline işaret etti.
 
TARTIŞMALI KAMU ALANLARINDA SERGİ 
Toplantıda ayrıca, 13. İstanbul Bienalinin sergi mekanları olarak kentsel dönüşüm sonucunda geçici olarak boş bırakılan kamusal yapıların kullanılacağı bilgisi de verildi. Sergilerin yer almasının planlandığı mekanlar arasında, adliyeler, okullar, askeri yapılar, postaneler, tren istasyonları gibi eski ulaşım merkezleri, depo veya tersane gibi eski endüstriyel yapılar ve yoğun tartışmalara konu olan Taksim Meydanı ile Gezi Parkı gibi kamusal kent mekanları yer alıyor. Bunun yanı sıra, alışveriş merkezleri, oteller ve ofis-konut kuleleri gibi günümüz şehirciliğinin alametifarikalarının da sanatsal müdahalelere açılmasının düşünüldüğü aktarıldı.
 
FİLM FESTİVALİNDE ÖZEL FİLM SEÇKİSİ 
13. İstanbul Bienali etkinlikleri arasında, 30 Mart-14 Nisan tarihleri arasındaki 32. İstanbul Film Festivali kapsamında gösterilecek özel bir film seçkisinin de olacağı açıklandı. İstanbul Bienali film gösterim programı kapsamında, barbarlık, sivil uyanış ve şehir kavramlarını tartışmaya açan filmlerin yer alacağı belirtildi.
 
PROJE BAŞVURULARI 
13. İstanbul Bienaline başvurmak isteyen sanatçıların proje önerileri ile birlikte portfolyolarını 1 Mart 2013 tarihine kadar, application.biennial@iksv.org e-posta adresine ulaştırmaları gerekiyor. 13. İstanbul Bienaline davet edilecek sanatçılar ve projeleri Haziran ayında kesinleşecek.