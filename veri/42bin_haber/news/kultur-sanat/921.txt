Mozart Anadolu'da!
İnönü Üniversitesi Gençlik Orkestrası Şefi Prof. Dr. Murat Arapgirlioğlu, öğrencileriyle ilçe ve beldeleri dolaşarak, klasik müzik konserleri veriyor.
Mozart, Çaykovski, Şostakoviç gibi müzisyenlerin eserleri ile kendi bestelediği klasik müzik eserlerinin yanı sıra bazı Anadolu türkülerini de klasik müziğe uyarlayan şef Arapgirlioğlu, AA muhabirine yaptığı açıklamada, Mozart'ın 
da yaptığı müzikleri köy köy dolaşarak halka dinlettiğini anlattı. Üniversitede 2010 yılında kurduğu gençlik orkestrasında 60 öğrencinin yer aldığını dile getiren Arapgirlioğlu, üniversitelerdeki diğer bölümlerde olduğu 
gibi müzik bölümlerinin de halkın ayağına giderek, ürettikleri işleri halkın beğenisine sunmaları gerektiğini söyledi. Arapgirlioğlu, 'Mozart da yaptığı müzikleri halka tanıtmak için onların ayağına kadar gidiyordu. Biz de orkestramızı atölyemizle, üniversite salonlarıyla kısıtlı tutmak istemedi. Vatandaşın ayağına giderek projemizi paylaştık' diye konuştu.Orkestranın ilk olarak 1989 yılında yaylı çalgılar orkestrası olarak kurulduğunu, geçen yıllar içinde değişime uğradığını ve gittikçe büyüyerek müzikal anlamda profesyonelleştiğini kaydeden Arapgirlioğlu, 2010 yılında tam anlamıyla gençlik orkestrası unvanını alan oluşumun daha da senfonik ortama taşındığını aktardı. Arapgirlioğlu, 2. Ordu Bölge Bando Komutanlığı'nın da 
desteğiyle nefesli ve vurmalı sazları da bünyelerine kattıklarını ifade etti. Çalışmalarını bundan sonra uluslararası platformlara taşıyarak, daha da büyümeyi umduklarını dile getiren Arapgirlioğlu, 'Farklı yörelere, farklı bölgelerimizdeki ilçelere, beldelere de gidiyoruz. Daha küçük yerleşim yerlerine de gitmeyi planlıyoruz. Gittiğimiz yerlerde bizi izlemeye gelen insanlar, ilk kez 
bir şeyin tadına varıyorlar ve çok da büyük keyif alıyorlar' dedi. Prof. Dr. Arapgirlioğlu, geleneksel formatta düzenlenmiş ya da bestelenmiş eserleri de halkın beğenisine sunduklarını aktardı. Türk müziği, Batı müziği ayırt etmekten ziyade, iyi müzik anlamında 'her şeyin iyisinden' bir repertuvar oluşturduklarını bildiren Arapgirlioğlu, 'Müziği tür olarak değil, iyi ve kötü müzik olarak ayırıyoruz' diye konuştu. 
 
Destek bekliyorlar
 
Arapgirlioğlu, gittikleri küçük yerleşim yerlerinde kendilerini izlemeye gelen insanlara enstrümanlar hakkında bilgiler verdiklerini söyledi. Hangi enstrümanın nasıl bir sese sahip olduğu ve birbirleriyle nasıl bir ilişki içinde çalındığıyla ilgili de bilgiler aktardıklarını dile getiren 
Arapgirlioğlu, 'İnsanlara yedikleri yemeğin içeriği hakkında bilgi veriyorsak, dinledikleri müziğin enstrümanlarını da tanıtmalıyız' dedi. Çalışmalarında maddi anlamada desteğe de ihtiyaçları olduğunu, uluslararası festivaller ve organizasyonlardan gelen davetleri zaman zaman maddi imkansızlıklar nedeniyle geri çevirmek zorunda kaldıklarını vurgulayan Arapgirlioğlu, Kültür ve Turizm Bakanlığı'ndan katkı beklediklerini sözlerine ekledi.