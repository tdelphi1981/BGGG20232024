7 yaşındaki Mercan'a büyük ödül
Almanya'nın en önemli medya ödülü olarak kabul edilen Bambi ödülleri, Düsseldorf kentinde düzenlenen törenle bu yılki sahiplerini buldu.
Hubert Burda Media yayın kuruluşu tarafından düzenlenen törende, Christian Zübert'in Dreiviertelmond filminde Hayat adlı Türk kızını canlandıran 7 yaşındaki Mercan Fatma Türkoğlu yetenek Bambi ödülüne layık görüldü. Minik Mercan, sahneye gelerek "Anneme, okuluma ve öğretmenlerime, bana bugün burada olmama izin verdikleri için teşekkür ediyorum" dedi. Mercan Fatma Türkoğlu, ödülünü kendi yaşıtı olan ve kendisi gibi oyunculuk yapan Nina Eichinger'den aldı.  
GECEDEN KARELER / FOTO GALERİ 
Yeni Başlayanlar için Türkçe adlı film Ulusal film kategorisinde Bambi ödülü alırken, Uyum dalındaki ödülü Berlin'de sokak ortasında Arap kökenli gençler tarafından dövülen haham Daniel Alter aldı. "Yeni Başlayanlar İçin Türkçe" adlı filmin başrol oyuncusu Adnan Maral, Türkçe yaptığı teşekkür konuşmasında, "Çok teşekkür ederim" dedi. Alman Birinci Televizyonu (ARD) tarafından naklen yayınlanan ve 7 milyona yakın izleyiciyi ekrana kilitleyen törende, Adnan Maral, "Çok teşekkür ederim. 'Burda' Türkçe de burası demektir. Yani ben ve arkadaşlarım burada olduğumuz için çok mutlu ve sevinçliyiz. Teşekkürler. İyi geceler Almanya" diyerek konuşmasını tamamladı. 
Milenyum dalındaki Bambi ödülüne, Avusturyalı ekstrem sporcu Felix Baumgartner, Uluslararası film dalındaki ödüle de Salma Hayek layık görüldü. Bambi töreninde sunuculuk yapan Celine Dion, eğlence dalında ödüllendirildi. 
Bu yıl 64'üncüsü düzenlenen Bambi ödül törenine, siyaset, spor, sanat ve kültür alanından çok sayıda kişi katıldı. 
Törende çeşitli dallarda ödül alan isimler şöyle: 
Uluslararası Film Yıldızı: Salma Hayek
Eğlence: Celine Dion
Yetenek- Bambi: Mercan-Fatma Türkoglu
Film: Yeni başlayanlar için Türkçe (Türkisch für Anfänger)
Yaşam Boyu Onur Bambisi: Joachim Fuchsberger
Milenyum Bambi: Felix Baumgartner
Uluslararası Pop: One Direction
Sessiz Kahraman: Ruth Pfau (Lepra hastalara yardım ediyor)
Uyum: Daniel Alter
Kadın Oyuncu: Alina Levshin
Erkek Oyuncu: Ulrich Tukur
Komedi: Martina Hill
Yılın televizyon filmi: Der Turm
Pop: Cro
Bizim Dünyamız: Steven Armstrup (kutup ayısı araştırmacısı)