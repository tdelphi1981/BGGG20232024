Sırat-ı Müstakim dergisi kitaplaştırıldı
Milli Eğitim Bakanı Nabi Avcı, bir anayasadan beklenebilecek her şeyin özünün, en veciz biçimde İstiklal Marşı'nda olduğunu belirterek, 'Bundan sonrakiler, hukuk diline tercümesi olacak inşallah' dedi.
İstiklal Marşı'nın şairi Mehmet Akif Ersoy'un başyazarlığını yaptığı ve 1908-1925 yılları arasında yayımlanan 'Sırat-ı Müstakim' dergisi, Bağcılar Belediyesinin katkılarıyla Türkçe olarak kitaplaştırıldı.

İlk iki cildin tanıtımı dolayısıyla Bağcılar Mehmet Akif Ersoy Kültür Sanat Merkezi ve Müzesi'nde düzenlenen toplantıda, aralarında engellilerin de bulunduğu öğrenciler, İstiklal Marşı'nı işaret dilinde okudu.

Toplantıda konuşan Milli Eğitim Bakanı Avcı, Mehmet Akif Ersoy'a ve Meclis'teki arkadaşlarına rahmet diledi.

Avcı, İstiklal Marşı'nın telifi konusunda ilk adımı atan Maarif Vekilliği'nin mensubu olmaktan iftihar duyduğunu söyledi.

Ankara'daki Tacettin Dergahı'nın aslına uygun şekilde Bağcılar Belediyesi tarafından İstanbul'a kazandırılmasının önemli olduğunu belirten Avcı, İl Milli Eğitim Müdürü Muammer Yıldız'dan, dergahın kentteki diğer öğrencilere de gezdirilmesini istedi.

Başbakan Recep Tayyip Erdoğan'ın birçok yurt dışı ziyaretinde bulunduğunu anlatan Avcı, 'Yad ellerde İstiklal Marşı'nı söylemenin ve bayrağımızı selamlamanın ne demek olduğunu iyi biliyorum. Hayatımda ilk kez işaret diliyle İstiklal Marşı'nın okunmasını izledim. 'Yad ellerde bir marş, bir bayrak bu kadar mı güzel olur?' derdim. İşaret dilinde de okunurken aynı duyguyu hissettim' diye konuştu.

Avcı, İstiklal Marşı'nın çok şey öğrettiğini ifade ederek, şunları kaydetti:

'Günümüze ışık tutuyor, inşallah yarınımıza da ışık tutacak. Bugünlerde anayasa meseleleri konuşuluyor. 92 senedir bu metnin altına imza atmayacak bir Türkiye Cumhuriyeti vatandaşı düşünemiyorum. Başka hassasiyetleri, özellikleri ne olursa olsun İstiklal Marşı milli mutabakat metni. Bugünün 75 milyonu da yarının 100 milyonu da gönül rahatlığıyla bu metnin altına imza atabilir. Çok fazla tartışmamız gerekmiyor. Bir anayasadan beklenebilecek her şeyin özü, en veciz biçimde İstiklal Marşımızda zaten var. Bundan sonrakiler, hukuk diline tercümesi olacak inşallah.'

Milli Eğitim Bakanı Avcı, 18 Mart Şehitleri Anma Günü ve Çanakkale Deniz Zaferi ile ilgili okullarda düzenlenen etkinliklere destek verdiklerini sözlerine ekledi.

-'Doğru yolu gösteren bir şairimiz var'-

İstanbul Valisi Hüseyin Avni Mutlu da 92 yıl önce kabul edilen İstiklal Marşı'nın bugün de aynı şevk ve heyecanla, millet ve vatan sevgisiyle okunmaya devam edildiğini söyledi.

Sırat-ı Müstakim dergisini 'doğru yolu gösteren' olarak nitelendiren Mutlu, 'Ne zaman Mehmet Akif'e baksak o doğru yolu, istikameti bulabiliyoruz. Ne mutlu bize ki iyi ve doğru yolu gösteren bir şairimiz var' dedi.

-'Derginin 641 sayısı günümüz Türkçesine çevrilecek'-

Bağcılar Belediye Başkanı Lokman Çağırıcı da Sırat-ı Müstakim dergisinin, yayınlandığı dönemde topluma yön veren önemli bir yayın organı olduğunu söyledi.

Derginin, özellikle Kurtuluş Savaşı döneminde önemli görevler üstlendiği anlatan Çağırıcı, 1908-1925 yılları arasında 641 sayı yayınlanan dergiyi 25 cilt halinde günümüz Türkçesi ile yayınlamayı hedeflediklerini kaydetti.

Dergiyi günümüz Türkçesine çeviren ekibi yöneten Mehmet Ertuğrul Düzdağ da 40 yıllık sevdasını gerçekleştirdiğini söyledi.

Düzdağ, her neslin kendinden önceki nesillerin fikri seviyesine varamaması durumunda geri kalacağını belirterek, 'Bu derginin neşri 50 yıl geç kalmıştır. Maalesef bizim neslimiz bundan mahrum kaldı' dedi.

Mehmet Akif Ersoy'un torunu Selma Argon ise annesinin kendisine dedesiyle ilgili anlattığı hatıralarını paylaşarak, Ersoy'un Kurtuluş Savaşı döneminde milletin vicdanı olduğunu, o dönemde kalemi ve bedeni ile milli mücadeleye katkı yaptığını ifade etti.

Bağcılar'da eğitim gören 41 öğrencinin İstiklal Marşı'nın mısralarını tek tek okuduğu törende, Belediye Başkanı Çağırıcı, Milli Eğitim Bakanı Avcı'ya derginin kitaplaştırılmış ilk iki cildini hediye etti.

Törene, Bağcılar Kaymakamı Erdal Çakır, İl Kültür ve Turizm Müdürü Ahmet Emre Bilgili, İl Milli Eğitim Müdürü Muammer Yıldız'ın yanı sıra Bağcılar'daki okul müdürleri, kamu kurumu yöneticileri ve öğrenciler katıldı.

-Sırat-ı Müstakim dergisi-

Sırat-ı Müstakim dergisi, Eşref Edip Fergan ve Ebül'ula Mardin tarafından 1908'de haftalık olarak çıkarılmaya başlandı.

Mehmet Akif Ersoy'un başyazarlığını yaptığı derginin ilk sayısında Ersoy'un 'Fatih Camisi' şiiri de yayımlandı.

Sık sık kapatılan ve yazarları yargılanan dergi, 641 sayı çıktı. 183. sayıdan sonra 'Sebilürreşad' adını alan dergi, 1948-1966 yılları arasında da günümüz Türkçesi ile 362 sayı daha yayımlandı.

Milli mücadele döneminde önemli rol oynayan derginin başyazarı Mehmet Akif Ersoy'un, Balıkesir Zagonos Paşa ve Kastamonu Nasrullah camileri başta olmak üzere farklı yerlerde halkı Kurtuluş Savaşı'na destek vermeye çağırdığı vaazları da Sebilürreşad dergisinde yayımlanarak, Mehmetçiğin savaştığı cepheler başta olmak üzere ülkenin dört bir yanına ulaştırıldı.

Sebilürreşad dergisi, özellikle bu yönüyle Anadolu insanının manevi motivasyonunu artırırken, savaşın kazanılmasına olan inancı da perçinledi.

Mehmet Akif Ersoy'un daha sonra en önemli eseri 'Safahat'ı teşkil edecek bütün şiirleri de ilk sayıdan başlayarak dergide yer aldı.