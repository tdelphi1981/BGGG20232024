Tuğrul İnançer Amerika'da Mevlana'yı anlattı!
Tasavvuf düşünürü Ömer Tuğrul İnançer, ABD'nin New York şehrindeki Columbia Üniversitesi'nde yaptığı konuşmada, 'Amerika'da insanların en çok ihtiyacı olan şey sevgi. Mevlana da bu sevgiyi en yüksek bir şekilde dile getiren kişi'dedi.
Tasavvuf düşünürü Ömer Tuğrul İnançer; Yale, Columbia ve Harward üniversiteleri olmak üzere üç ayrı bilim merkezinde akademik ve halka açık konuşmalar yapmak için bulunduğu ABD'de, Columbia Üniversitesi Sosyoloji Bölümü konferans salonunda bir konuşma yaptı. İnançer, 'Mevlana Celaleddin Rumi ve Mesnevisi Üzerine Bir Aşk Konuşması' başlığı ile sunulan programda, mesneviden kesitler ile gerçek hayattan örnekleri birleştirdi. Çoğunluğunu Amerikalıların oluşturduğu topluluğa hitabında İnançer, her şeyin başlangıcının sevgi olduğunu ve öğrenmek için önce sevmek gerektiğini anlatarak, 'Hazreti Mevlana en yüksek ihtiyacımız olan sevgiyi en çok kullandığımız ses ve sözün estetiğe bürünmüş hali ile yani şiir ve musiki ile 
anlatmıştır' dedi. İnançer, 'Hazreti Mevlana Hazretlerinin mesajının doğru anlaşılmadığını düşünüyorum, onun mesajlarını algılayabilmiş olmak Mevlana'yı öğrenmek demektir' görüşünü dile getirdi. Mevlana'yı anlamak için öncelikle dediğini yapmak gerektiğini vurguluyan İnançer, 'Ocağın başında yemek ile birlikte pişeceksin ki yemek yapmayı öğrenebilesiniz. Yani öğrenmenin yolu bilgi edinmekten değil, yapmaktan geçer, Mevlana'yı anlamak için dediğini yapmak gerekir' diye konuştu.'Amerika'da insanların en çok ihtiyacı olan şey sevgi' diyen İnançer, Mevlana'nın da bu sevgiyi en yüksek bir şekilde dile getiren kişi olduğunu söyledi. İnançer, 'İnsanlar zannettiğimiz kadar çok farklı değiller, ülkeler de çok farklı değil. Ama bizim malımız ki, Hazreti Mevlana bizim malımız olmaya da sığmaz, burada değer buluyor diye biraz fazla abartıyoruz. Bu nefsani bir şey. Mevlana'nın anlattığı bu değil. Daha ortak bir paydaya odaklanılması gerekiyor' dedi.