"Dedemin İnsanları" ile açıldı
Almanya'nın Frankfurt kentinde bu yıl 12'ncisi düzenlenen Türk Film Festivali'nin açılışı, yönetmenliğini Çağan Irmak'ın yaptığı "Dedemin İnsanları" isimli filmin gösterimiyle yapıldı.
Frankfurt'taki Cinestar sinema salonunda düzenlenen geceye, Müjde Ar, Aytaç Arman, Erden Alkan ve Ezgi Mola'nın yanı sıra yönetmen Çağan Irmak da katıldı. 
Çok sayıda izleyicinin katıldığı gecede, Türkiye'nin Frankfurt Başkonsolosu İlhan Saygılı, Frankfurt Anakent Belediye Başkanı Peter Feldmann, eski Kültür Bakanı Ercan Karakaş, Kültür Ataşesi Osman Şahin, Adana Büyükşehir Belediye Başkanı Zihni Aldırmaz da yer aldı. 
Açılış konuşmasını yapan Festival Komite Başkanı Hüseyin Sıtkı, festivalin 12. kez düzenlenmesinden dolayı duyduğu sevinci aktararak Festivalimize gösterilen ilgi için teşekkür ediyorum. Türkiye'den davet ettiğimiz ve davetimize icabet etmek isteyen, fakat vizeleri yetişmediği için aramızda olamayan değerli sanatçılarımız Halit Akçatepe ve İzzet Günay'ı da selamlıyorum. Yaptığımız bu etkinlikle uluslararası diyaloğa katkıda bulunmak istiyoruz şeklinde konuştu. 
Başkonsolos Saygılı da Frankfurt'ta 4 yıl önce göreve başladığında, Hüseyin Sıtkı'yla festivalin görselliğini artırmak üzerine uzun konuşmalar yaptıklarını hatırlatarak, Şimdi görüyorum ki, festival kendini her yıl aşan bir noktaya geldi. Emeği geçen herkese teşekkür ediyorum dedi. 
Dedemin İnsanları filminin yönetmeni Çağan Irmak ise konuşmasında, filmin konusunun gerçek bir hayat hikayesi olduğunu söyleyerek, Seyredeceğiniz film dedemin birebir hayat hikayesi diyebilirim. Biraz trajik bir hikaye olarak görülse de gülümseyen bir ifadeyle anlatmaya çalıştım. İnşallah ağlattığımdan daha çok sizleri bu filmde güldürebileceğim. Film biraz daha hayatla ufak ufak dalga geçen tarafta olmayı tercih ediyor. Bir yerden bir yere gitmenin, bir yerde uzun süre kalmanın ve orada yaşamanın ne demek olduğunu size anlatacak değilim. Çünkü siz benden daha iyi biliyorsunuz. Bu film çünkü bir göç filmi dedi. 
Irmak ayrıca, vatan kavramına da değinerek ileride dünyanın tümünün vatan olmasını ümit ettiğini ve bunun da kendisini çok mutlu edeceğini sözlerine ekledi. 
Frankfurt'ta 12 yıldan bu yana düzenlenen Türk Film Festivali'nin açılış gecesine ilk kez Peter Feldmann, Frankfurt Anakent Belediye Başkanı olarak katıldı. 
Feldmann konuşmasında, özellikle Hüseyin Sıtkı ve emeği geçen herkese teşekkür ederek, bu tür sanatsal faaliyetlerin karşılıklı iletişime fayda sağladığını ifade etti. Feldmann, bu yılki uyum ödülünün festivale verildiğini de belirterek, kendisini çok mutlu ettiğini söyledi. Feldmann, ilk resmi yurt dışı ziyaretini Eskişehir'e gerçekleştirdiğini hatırlatarak, orada edindiği pozitif izlenimlerini seyircilere aktardı ve Sizlere bu kadar Türkiye'nin reklamını yaptıktan sonra, buradan gitmek isteyebilirsiniz. Fakat bizim burada sizlere ihtiyacımız var dedi.