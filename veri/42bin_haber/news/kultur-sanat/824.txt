35 yaş kutlaması
Türkiye Yazarlar Birliği bu yıl 35. kuruluş yıldönümünü kutluyor. Birlik, kuruluşunun 35inci, Cumhuriyetin ise 90. yılında kapsamlı bir Türk Edebiyatı Sempozyumu düzenlemeyi planlıyor.

1978 yılında 14 yazarın bir araya gelmesiyle Ankara’da kurulan Türkiye Yazarlar Birliği (TYB) 35. yılını kutluyor. ‘Kamu yararına çalışan bir kuruluş’ olarak kültür hayatımıza önemli katkılar sunan Türkiye Yazarlar Birliği’nin Genel Başkanı İbrahim Ulvi Yavuz, “35. yıl kutlamalarımızı 2013’e yaymayı planlıyoruz. Yurt içinde ve dışında 50 faaliyet gerçekleştireceğiz” dedi. Peki ne tür faaliyetlere imza atılacak?  TYB’nin ajandasında anma programları yine var. Ayrıca bu yıl, güncel edebiyat ve dil meseleleri üzerine değerlendirme toplantıları yapılacak. Genç yazarlara yönelik faaliyetlere ağırlık verilecek. Cumhuriyetimizin 90. yıldönümü dolayısıyla kapsamlı bir Türk Edebiyatı Sempozyumu planlanıyor. Sempozyum Azerbaycan’ın başkenti Bakü’de yapılacak. 
35 yılın muhasebesi 
TYB, 33 yıldır gelenekleştirdiği Yılın Yazarları değerlendirmeleriyle, 30 yıldır çıkardığı Türkiye Kültür ve Sanat Yıllığı ile, Yazar Okulu ile, Safahat Okumaları ve Mesnevî Dersleri ile zihin dünyamızın şekillenmesinde önemli bir yer edindi. Mehmet Akif ile ilgili konuları da kamuoyunun gündemine getirdi. TYB’nin de çabalarıyla 12 Mart “Mehmet Âkif ve İstiklâl Marşı günü” oldu. Birliğin genel başkanlığını uzun süre, Türkiye’nin önemli entelektüellerinden biri olan D. Mehmet Doğan üstlendi. 
Uluslararası faaliyetleri de var  
TÜRKİYE Yazarlar Birliği, sadece Türkiye sınırları içinde değil, yurtdışındaki etkinlikleriyle de adından söz ettirdi. İki yılda bir yapılan ve dünyayı dolaşan Türkçenin Uluslararası Şiir Şölenleri, Türk dünyasından şairleri bir araya getiriyor. Etkinliğin 10’uncusu bu yıl Bişkek/Kırgızistan’da yapılacak. TYB’nin iki yıldır düzenlediği bir başka etkinliği de Milletlerarası Şehir Tarihi Yazarları Kongresi adını taşıyor. Bu etkinliklere, bu yıl Bakü’de düzenlenecek olan kapsamlı Türk Edebiyatı Sempozyumu da eklenecek.