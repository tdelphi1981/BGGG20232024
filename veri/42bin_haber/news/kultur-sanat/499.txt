Tarantino'ya ünlü oyuncudan suçlama
Quentin Tarantino, ABD'nin Connecticut eyaletinde gerçekleştirilen ve 20 çocuğun ölümüyle sonuçlanan ilkokul katliamı yüzünden, kendi filminin başrol oyuncusu tarafından hedef alındı. Ünlü yönetmen ABD'de her katliam şoku yaşandığında filmlerini savunmak zorunda bırakılmaktan bıktığını söyledi.
Hollywood, yaşanan vahşet karşısında tepkisini, film galalarını erteleyerek gösterirken, Quentin Tarantino'nun son filminde başrol oynayan Jamie Foxx, yönetmeni de katliamın dolaylı yoldan sorumlusu olarak gösteren bir yorumda bulundu. 
Tarantino'nun aşırı derecede şiddet içeren, kölelikle ilgili Western tipi yeni filmi "Django Unchained"in tanıtımında konuşan Foxx, ilkokul saldırısını işaret ederek, "Bu türü şiddet olaylarında eğlence sektörü de üzerine sorumluluk almalıdır" dedi. 
  KATLİAM ONU DA ETKİLEDİ 
İçinde bulunduğu bu sektörün en önemli isimlerinden biri olan Jamie Foxx, "Filmlerdeki şiddetin insanlar üzerindeki etkisi gözardı edilemez" diye konuştu. 
Katliama rağmen ertelenmeyerek planlandığı tarihte New York'ta düzenlenen filmin tanıtıldığı basın toplantısında konuşan Foxx, "Filmlerdeki şiddetin etkili olmadığını söyleyerek sırtımızı dönemeyiz (çünkü) etkiliyor" ifadesini kullandı. 
"FİLMLERİMİ SAVUNMAKTAN BIKTIM" 
"Pulp Fiction" ve "Kill Bill" gibi yüksek dozda şiddet ve kanlı sahneler içeren filmleriyle tanınan Tarantino ise ABD'de her katliam şoku yaşandığında filmlerini savunmak zorunda bırakılmaktan bıktığını söyledi. "Trajediler gerçekleşir" diyen yönetmen cinayetleri gerçekleştirenlerin suçlanması gerektiğini belirtti. 
Foxx'un rol arkadaşı Kerry Washington, "Django Unchained" filmindeki şiddetin izleyicileri, köleliğin acımasızlığı hakkında eğitme amacı taşıdığını dile getirdi. 
Geçen cuma Connecticut'taki Sandy Hook İlkokuluna giren Adam Lanza isimli silahlı saldırgan, 6-7 yaş arası 20 çocuğu ve üçü öğretmen altı yetişkini öldürüp ardından intihar etmişti.