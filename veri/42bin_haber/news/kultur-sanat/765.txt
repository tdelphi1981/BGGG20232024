İstanbul Bienali'nin ilk etkinliği 8-10 Şubat'ta
İstanbul Kültür Sanat Vakfı'nca (İKSV), 14 Eylül-10 Kasım tarihleri arasında gerçekleştirilecek 13. İstanbul Bienali kapsamındaki kamusal programın ilk etkinliği, 8-10 Şubat'ta yapılacak. İKSV'den yapılan açıklamaya göre, Fulya Erdemci küratörlüğünde, şair Lale Müldür'ün aynı adlı kitabından alıntılayarak "Anne, ben barbar mıyım?" başlığıyla düzenlenecek bienal, etkinliklerine şubat ayında gerçekleştirilecek kamusal programla başlayacak.

Sanatsal üretimle bilgi üretimini bir araya getirmek amacıyla, şubat-kasım tarihleri arasında düzenlenecek 5 farklı kamusal program etkinliğiyle, hem Türkiye'de hem de dünyanın dört bir yanında geleneksel anlamıyla "kamu" kavramı tartışılacak.

"Kamusal Simya" başlığını taşıyan kamusal program kapsamında, konuşmalar, atölyeler, seminerler, performanslar ve şiir okumaları düzenlenecek.

Program için özel olarak yazılan metinler ve sanatsal katkılar içerecek "Kamusal Simya" kitabı, bienalin açılışında okurlara sunulacak.

Kamusal programın "Şehri Kamusallaştırmak" başlıklı ilk etkinliği, 8, 9 ve 10 Şubat tarihlerinde İstanbul Teknik Üniversitesi Maçka Kampüsü'nde yapılacak.

İstanbul'un kentsel dönüşümünün toplumsal ve kültürel etkisi ile vatandaşların buna tepkilerinin tartışılacağı programda, dönüşümün gerçekleştirilme biçimi ve kültürel endüstrilerin dönüşümde oynadığı rol de sorgulanacak.