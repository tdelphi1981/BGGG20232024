Savaşta Rabbimiz ümmet ve Türkiye yanımızdaydı
Boşnakların efsane lideri Aliya İzzetbegoviçin yakın dostu, Bosna-Hersek Milli Marşının şairi Cemalettin Latiç, İstanbulensisin onur konuğu olarak İstanbuldaydı.

Bosnalı devlet adamı ve komutan Aliya İzzetbegoviç’in yakın arkadaşı ve destekçisi, Bosna Milli Marşı’nın şairi Cemalettin Latiç, önceki akşam açılışı yapılan Uluslararası İstanbulensis Şiir Festivali’ne katılmak üzere Türkiye’ye geldi. Bosnalı şairlerin Türk şiiri ile komünizm yüzünden çok geç tanıştığını anlatan Latiç, Bosna savaşını anlatacak film projesi için Başbakan Erdoğan’dan destek sözü aldığını müjdeledi. Festival’de onur ödülü verilen Latiç’le tören öncesi Star okurları için konuştuk… 
- Bosna Hersek’in milli marşını yazdınız, Bosna’nın milli şairisiniz... 
Bosna’nın Marşı’nı savaş sırasında yazdım. Bundan önce bizim ulusal marşımız yoktu, çünkü komünizmle idare ediliyorduk. 
- Türkiye’nin ruh mimarları M.Akif, Necip Fazıl, Sezai Karakoç Bosnak şairleri nasıl etkiledi? 
Maalesef komünizm yüzünden biz Türk şairlerle çok geç tanıştık. Tanıştığımız şairler de hep solcu şairlerdi. Ama ben kişisel olarak ilk M. Akif’le tanıştım ve beni çok etkiledi. Bir Türk arkadaşımın yardımıyla onun şiirlerinden bir seçkiyi okudum ve bunu Boşnakça’ya çevirdim. Necip Fazıl hakkında bir şeyler okudum ve onu tanıdım. Sezai Karakoç’la telefonda özel olarak görüştüm, kitaplarını ve şiirlerini çevirmek istedim. Maalesef Türkçe bilmiyorum, benim için büyük kayıp. Ama onların kitaplarını biyografileriyle birlikte çevirmek istiyorum. 
- İstanbulensis’te size onur ödülü verildi. Bu ödül sizin için ne ifade ediyor? 
Bu benim için çok önemli bir şey. Çünkü ben canım Türkiye’ye kavuştum. Biz komünizmden, savaş yıllarından, soykırımdan geçerken sadece Rabbimiz, ümmet ve Türkiye yanımızdaydı. İnşallah ilerde biz de Türkiye gibi kuvvetli bir hale geliriz de biz de böyle şiir geceleri düzenleyip onur ödülleri verebiliriz. Bu soykırım ve bu nefretle sadece binalarımızı, şehirlerimizi değil kişiliğimizi, dinimizi, milliyetimizi, her şeyimizi yoketmeye çalıştılar. O yüzden sanatı geriden takip ediyoruz. 
Üzerimizdeki savaş hala bitmedi 
LATİÇ: Fiziksel olarak savaş bitti ama bizim üzerimizdeki savaş hâlâ bitmiş değil. Bizim tarihimizi, kültürümüzü unutturmak için kültürel bir soykırım var. 
Kardeşim Erdoğan Bosna filmiyle ilgilenecek 
- Bosna savaşıyla ilgili bir film projeniz vardı. Başbakan Erdoğan’dan da yardım istemiştiniz. O konuda bir gelişme var mı? 
Bu soru için teşekkür ederim. Kardeşim Tayyip Erdoğan konuyla ilgileneceğini söyledi. Filmin ismi Kızkardeşim Hanife. Bosna Hersek savaşında korkunç saldırılara maruz kalmış bir kadından yola çıkarak savaş anlatılıyor. Bosna olarak fakir bir ülkeyiz ve hükümetim bu konuda bana yardım edemez. Soykırımı duyurmamız gerekiyor herkese. Bir Yahudinin de hikayesi var yazdığım senaryoda. Onu da özellikle seçtim, çünkü Yahudiler Almanlar tarafından katledilirken onlara II.Dünya savaşında Müslümanlar yetişti.  Bosna’nın acısını dünyaya haykırmamız lazım.