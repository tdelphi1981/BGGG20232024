Bozlak ustası Hacı Taşan anıldı
KIRIKKALELİ Türk Halk Müziği (THM) sanatçısı olan ve 'Allı turnam bizim ele varırsan', 'Mavilim, mavişelim', 'Yüce dağ başına yağan kar idim' gibi unutulmayan türkülerin sahibi merhum Hacı Taşan, ölümünün 30'uncu yıl dönümünde Keskin İlçesi'ndeki mezarı başında anıldı.
Anma törenine Keskin Kaymakamı Niyazi Ulugölge, Garnizon Komutanı Yüzbaşı Yener Ekinci, Belediye Başkanı Bayram Sakallı, İlçe Emniyet Müdürü Kazım Kaman, Meslek Yüksek Okulu Yurt Müdürü Metin Çolak, ilçedeki kamu kurum ve kuruluş temsilcileri ile Hacı Taşan'ın akrabaları ve sevenleri katıldı. Kaymakam Ulugölge, Hacı Taşan gibi değerlerin ilçenin marka değerleri olduğunu belirterek, Taşan'ın sadece Keskin ilçesinin değil, Türkiye ve Orta Anadolu'nun bozlak kültürünün önde gelen temsilcilerinden olduğunu söyledi. Kaymakam Ulugölge, şöyle dedi:


"Hacı Taşan'ın türküleri hayatın ta kendisidir. Yaşanmış olayları, acıları, aşkları, alınan dersleri yansıtır. Bu açıdan da sosyolojik bir incelemedir. Maalesef günümüzde, sabun köpüğü gibi yok olan, 5-6 ay sonra bile hatırlanmayan şarkıları dinliyoruz. Ümit ederim ki bundan sonra Türk halk müziğimiz, sanatımız yaşatılır. Bunda görev hepimize, öncelikle buradaki aşiretlerimize, sonra bizlere düşüyor. El ele vererek Keskin ilçemizin adını tüm ülkeye duyuran değerleri koruyup, kollayıp gelecek nesillere aktarmamız gerekiyor."