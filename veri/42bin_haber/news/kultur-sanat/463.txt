Nirvana'ya solist oluyor
The Beatles ile ünlenen Paul McCartney, bir geceliğine Kurt Cobain'in yerine geçiyor.
ABD'de Sandy kasırgasının yaralarını bir nebze olsun sarmak üzere birçok ünlü sanatçının katılımıyla verilecek konser için Nirvana grubunun Kurt Cobain'in ölümünden sonra geriye kalan üyeleri de bir araya geliyor. 
 
Nirvana dağıldıktan sonra Foo Fighter'ı kuran Dave Grohl ile basçı Krist Novoselic'e performansları sırasında eşlik edecek kişinin ise Paul McCartney (70) olduğu ortaya çıktı. Bir süredir gizli gizli prova yapan ekip, bu akşam New York'taki Madison Square Garden'da kasırgadan zarar görenler yararına sahnede olacak. 
Konserde, Bon Jovi, Alicia Keys, Bruce Springsteen, The E Street Band, The WHO, Kanye West ve Eddie Vedder gibi müzik dünyasının önemli isimleri de sahne alacak. "12-12-12" adıyla verilecek konserden elde edilecek tüm gelir, Robin Hood Vakfı'nın aracılığı ile Sandy kasırgasından en çok zarar gören New York, New Jersey ve Connecticut gibi eyaletlerde, mağdurlara ulaştırılacak. 
 
Nirvana'nın solisti Kurt Cobain, 1994'te intihar etmişti.