Çelik: Müzekartla bir müzeye iki kez girilebilecek
Kültür ve Turizm Bakanı Ömer Çelik, bir müzekart ile aynı müzeye ikinci kez girilebileceğini söyledi. Bakan Çelik, "Müzekartların bir müzeye bir kere girilmesinin yetersiz olduğunu söylüyorlar. Artık o müzekartla her bir müzeye iki kez giriş hakkı veriyoruz." dedi.
Kültür ve Turizm Bakanı Ömer Çelik, Kültür ve Turizm Bakanlığı, İş Bankası ve TÜRSAB-MTM ortaklığıyla gerçekleştirilen Maximum kartın müzekart olarak kullanılmasına yönelik yapılan tanıtım toplantısına katıldı. Toplantıya İş Bankası Genel Müdürü Adnan Bali, TÜRSAB Başkanı Başaran Ulusoy ve çok sayıda davetli katıldı.

Kendisine, sosyal paylaşım sitelerinden müzekarla ilgili sorular geldiğini belirten Çelik, artık bir müzekartla müzeye bir giriş yerine iki giriş hakkı verdiklerini açıkladı. Çelik, "Ben bakanlık görevine geldikten sonra sosyal paylaşım sitelerinde yoğun bir kampanya vardı. Müzekartlarla bir müzeye bir kere girilmesinin yetersiz olduğu söylüyorlardı. Mesai saatleri dışında giden vatandaşlarımızın müzeyi yarım gün gezebildiklerini ve bunun yetersiz olduğu anlatıyorlardı. Ben de bu kampanyaya olumlu yanıt veriyorum ve açıklıyorum; o müzekartla her bir müzeye iki kez giriş hakkı veriyoruz. Yarım kalmış gezilerini vatandaşlarımız rahatlıkla devam ettirebilir. Müzekart bizim tarihsel mirasımıza, medeniyetlerimize temas edebilmek için önemli bir köprüdür." ifadelerini kullandı.

Göreve geldikten sonra müzekartını hep yanında taşıdığını açıklayan Çelik, sözlerine şöyle devam etti: "Ben bu göreve geldikten sonra cep telefonumu unutsam da müzekartımı unutmuyorum, sürekli yanımda taşıyorum ve bunu size de tavsiye ediyorum. Bu arada, öğrenci ve öğretmenlere müzekartı ile müzelere girişin sınırsız olduğunu da hatırlatıyorum."