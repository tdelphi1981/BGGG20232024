Tarihi tablolar rutubetten mi etkilendi?
Mustafa Kemal Atatürk'ün ebediyete intikalinin ardından müze olarak kullanılan Yalova'daki Yürüyen Köşk'te bulunan, ünlü ressamlar Fausto Zonaro ve Halil Paşa'ya ait tarihi tabloların rutubet tehdidiyle karşı karşıya olduğu iddia edildi.
Yalova Ressamlar Derneği Başkanı İhsan Arıkan, Yürüyen Köşk'te bulunan ünlü ressamlar Fausto Zonaro ve Halil Paşa'ya ait tarihi tabloların tanıtımının daha iyi yapılması gerektiğini söyledi. 
Fausto Zonaro'nun çok önemli bir ressam olduğunu dile getiren Arıkan, Osmanlı'yı bugüne en iyi tanıtan ressamlardan biri olan Zonaro'nun birçok resminin bulunduğunu anlattı. Sadece Türkiye'de bin 250 resmi bulunan bu ünlü ressamın tablolarına paha biçilemediğini vurgulayan Arıkan, şöyle konuştu: 
Buradaki gördüğünüz tablo, Piyerloti'den Haliç'e bakıştır. Bu onun küçük bir çalışması. Çok değerli bir miras Yalova için. Paha biçilmez. Tüm dünyayı etkileyen ressamın bu tablosunun değerini tam olarak söylemek zor. Halil Paşa'ya ait bir tablo daha var. 2008'de bir müzayedede bir tablosu 650 bin dolardan açık artırmaya sunuldu. 2008'de 7 tablosunun değeri 2 milyar doları bulmuştur. Ondan sonraki yetişen ressamlara öncülük etmiş bir kişidir.

Zonaro'nun tablosunda deformasyon iddiası

Atatürk'ün sanata olan merakı dolayısıyla tabloların hediye olarak verildiğini tahmin ettiklerini anlatan Arıkan, Yürüyen Köşk'teki rutubet sıkıntısının tablolarda deformasyona neden olduğunu iddia etti. Değerli resimlerin bu konuma düşmesine üzüldüklerini ifade eden Arıkan, şunları kaydetti: 
Resimlerde emniyet ve fiziksel açıdan koruma çok önemlidir. Burada çok korunduğunu sanmıyorum. Fiziki koruma da önemli. Burası rutubetli bir yer. Işık çok önemli. Yağlı boya, pastel, sulu boya ve akrilik resimler var. Hepsinin fiziksel koruması farklıdır. Bunlar üzerinde çalışmalar yapılmalıdır. Gördüğüm kadarıyla özellikle Zonaro'nun sulu boya tablosunda deformasyon başlamış. Bunların iyi bakılması gerekiyor. Bu tabloların Yalova'da olmasından gurur duyuyorum. Tablolar daha görünen bir yerde olmalı ve cam mekanda saklanmalı. Bu tabloların burada olduğu pek tanıtılmamış. Bunun bilinmesi sadece Yürüyen Köşk'ü görmek için değil tabloları görmek için de insanların gelmesine neden olacaktır. Burada tüm tedbirlerin alınıp daha iyi sergilenmesi gerekiyor.

Gerekli önlem ve tedbirleri alıyoruz

Yalova Belediye Başkan Yardımcısı Hikmet Yavuz ise tabloların köşkteki önemli parçalardan olduğunu söyledi. Rutubetten köşkün önemli bir şekilde etkilendiğini kaydeden Yavuz, Biliyorsunuz ki burası tarihi bir yapı. Buradaki yapılacak her çalışma anıtlar kurulundan onay alınarak gerçekleştiriliyor dedi. 
Köşkteki tablolarla yakından ilgilendiklerini kaydeden Yavuz, şöyle konuştu: 
Köşkteki Halil Paşa'ya ait tabloda önemli bir şey yok. Diğer tabloda ise çok hafif bir deformasyon oluşmuş. Onunla ilgili de uzman arkadaşlar özverili bir şekilde çalışıyor. Tabloların daha iyi şartlarda korunması için gerekli önlem ve tedbirleri alıyoruz. Bundan öte Yürüyen Köşk ile ilgili restorasyon projemiz henüz bitmedi. Çok yakın zamanda bu bitince tüm eksiklikler ve aksaklıklar tamamlanacak.