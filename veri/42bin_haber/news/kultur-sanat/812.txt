Kitap Hırsızı filme çekiliyor
Markus Zusak'ın dünya çapında beğeni toplayan "The Book Thief" (Kitap Hırsızı) adlı romanı filme çekiliyor. Yönetmenliğini Brian Percival'ın yapacağı filmde, adını "Monsieur Lahzar" filmiyle duyuran genç oyuncu Sophie Nelisse ile Geoffrey Rush ve Emily Watson'ın rol alması planlanıyor.

Çekimlere bu ay Berlin'de başlanması bekleniyor.

Geoffrey Rush, "The King's Speech"teki rolü ile 2011'de Oscar'a aday gösterilmiş, Emily Watson ise en son "Anna Karenina" ve "War Horse" filmlerindeki performansıyla gündeme gelmişti.

Avustralyalı yazar Zusak'ın okurla 2006 yılında buluşan ve Nazi Almanyasında bir genç kızın hikayesini anlatan romanı, çok sayıda ödüle değer görülmüş ve New York Times gazetesinin çok satılan kitaplar listesinde haftalarca ilk sırada kalmıştı.