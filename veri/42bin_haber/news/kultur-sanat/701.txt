'Muhteşem Süleyman'ın dünya prömiyeri İzmir'de yapıldı
İzmir Devlet Opera ve Balesi'nin (İZDOB) bu yılın en iddialı projesi olan 'Muhteşem Süleyman' operasının dünya prömiyeri Ahmed Adnan Saygun Sanat Merkezi'nde yapıldı.
Tevfik Akbaşlı'nın 6 yılda tamamladığı 'Muhteşem Süleyman' operasını, Mehmet Balkan yönetiminde 250 kişilik koro, solist, bale ve orkestra kadrosu sahneledi. 

Ahmed Adnan Saygun Sanat Merkezi'nde Mehmet Balkan tarafından sahneye konulan iki perdelik operada, orkestrayı Tulio Gagliardo Varas yönetirken, koro şefliğini Zdravkov Dimitrov üstlendi. Operada, Kanuni Sultan Süleyman'ın doğumundan Zigetvar seferinde zaferi göremeden hayata gözlerini yummasına kadar yaşamından kesitler sunuldu. 

Operada, Kanuni Sultan Süleyman karakterini Gökhan Koç, Hürrem Sultan'ı ise aynı zamanda İZDOB Müdürlüğü görevini üstlenen Aytül Büyüksaraç canlandırdı. Sanatseverler, operanın bitiminin ardından kadroyu ayakta alkışladı. Eserin prömiyeri ve tüm gösterimleri Ahmed Adnan Saygun Sanat Merkezi'nde yapılacak. 

'Muhteşem Süleyman' dünya prömiyerinin ardından 19 Ocak Cumartesi, 21 Ocak Pazartesi, 23 Şubat Cumartesi ve sezonun son gösterimi olarak da 25 Şubat Pazartesi akşamı izlenebilecek.