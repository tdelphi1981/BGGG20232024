Geleceklerini Türkçe duyurdular
İstanbul'da konser vermeye hazırlanan Depeche Mode, konser tarihini Facebook sayfasından Türkçe olarak duyurdu. Konser biletleri yarın satışa çıkıyor.
17 Mayıs 2013'te İstanbul'da, Küçükçiftlik Park'ta konser verecek olan Depeche Mode, Facebook sayfasına şunları yazdı: 
"Depeche Mode Türkiyeye geliyor. 17 Mayıs 2013, Cuma  Küçükçiftlik Park - Istanbul. Biletler satışta! http://dpchm.de/DMIstanbulTix" 
İstanbul'da üçüncü kez konser vermeye hazırlanan İngiltereli grup, geçen ay resmi internet sitelerinden 2013 turnesi boyunca uğrayacakları yerleri duyurmuştu. Toplam 34 kez sahneye çıkacak olan grubun beşinci durağı İstanbul. Grup 7 Mayısta başlayacak turnesinde Berlin Olimpiyat Stadı, Paris Stade de France, Moskova Locomotive stadyumu ve Roma Olimpiyat Stadı gibi tarihi stadyumlarda sahne alacak ve Avrupa turnesi 29 Temmuzda Minsk Arenada sona erecek.  
Müzik listelerinin en üst sıralarında  yer alarak geride bırakılmış 30 yıl, 100 milyondan fazla albüm satışı olan Depeche Mode, bu senenin büyük bir bölümünü hayranlarının ve müzik dünyasının ilgiyle beklediği 13üncü albümleri üzerinde çalışarak geçirdi. Yeni albüm önümüzdeki ilkbaharda raflarda yerini alacak. Dave Gahan turne ve albümle ilgili, "Yeni albüm için çok çok heyecanlıyım ve yeniden turneye çıkmayı dört gözle bekliyorum" dedi. 
Türkiye'de, daha önce Abdi İpekçi Arena'da (2001) ve Kuruçeşme Arena (2006)'da konser veren grubun "Tour of the Universe" adlı turne kapsamındaki İstanbul konseri 14 Mayıs 2009 tarihinde gerçekleşmesi planlanırken, Dave Gahan'ın 12 Mayıs 2009 tarihindeki Atina konseri öncesi hastalanması sonucu iptal edilmişti. Dolayısıyla Türk hayranları bu konseri merakla bekliyor.