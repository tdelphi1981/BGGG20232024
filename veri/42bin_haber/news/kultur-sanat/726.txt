Sevdalısından Türkçe çağrısı
Türkiye Dil ve Edebiyat Derneği Başkanı Ekrem Erdemin Bizimki Türkçe Sevdası adlı kitabı dilin korunmasına yönelik önerilerle dolu.

‘Bir ülkeyi idare etmeye çağırılsaydınız ilk iş olarak ne yapardınız’ diye sorulduğunda, Konfüçyüs’ün şöyle cevap verdiği söylenir: İşe dil ile başlardım. 
Dilin milletler için vazgeçilemez bir hazine olduğunu kim inkar edebilir. Dil milletin kalbidir, zihnidir, beynidir. Türkiye Dil ve Edebiyat Derneği Genel Başkanı Ekrem Erdem de işte bu noktadan hareketle Türkçe’nin günümüzde karşı karşıya kaldığı sorunları ve çözüm önerilerini tartışmaya açıyor ‘Bizimki Türkçe Sevdası’ isimli yeni kitabında. Aynı zamanda siyasetçi kimliğiyle de tanınan Ekrem Erdem, kitabın adına da yansıdığı gibi bir Türkçe sevdalısı. Tarih ve Osmanlı müesseseleri konularında yetkin bir isim olan Erdem, dil konulu pek çok seminer ve konferans da verdi, veriyor. Türkiye Dil ve Edebiyat Derneği Yayınları tarafından okura ulaştırılan ‘Bizimki Türkçe Sevdası’ isimli çalışmasında ise Erdem, yeryüzündeki dillerden, Türkiye Türkçesinin tarihçesine, Türkçe’nin güncel meselelerinden, dil ile ilgili tüzük ve yönetmeliklere kadar geniş yelpazeli bir tartışma alanı açıyor. 
Bir vatandaşlık görevi 
‘Dilimiz dün olduğu gibi bugün de gücünü devam ettirmektedir’ diyerek söze başlayan Erdem, ancak hemen ardından mühim bir tespitte de bulunuyor ‘Emperyalist güçlerin bilinçli çabaları ve bizim duyarsızlığımız sebebiyle son yıllarda kitle iletişim araçlarıyla Türkçemize yüzlerce yabancı kelime sokulmuştur. Burada asıl kaybolmakla karşı karşıya olan dilimiz değil, milli kimliğimizdir.’ Erdem, yazı dili olarak 1500, konuşma dili olarak 5000 yıllık bir geçmişi olan ve yeryüzünde 220 milyon konuşanıyla dünyanın beşinci dili olan Türkçeyi korumanın bir vatandaşlık görevi olduğunu vurguluyor. 
Ecnebi tabelaya ek vergi 
Bu tespitlerden sonra Erdem, alınması gereken önlemleri anlatıyor, ilgili kurum ve kuruluşlara yazılı olarak sunulan çözüm önerilerini sıralıyor. Aile, okul, medya ve iş dünyasında dil kullanımına duyarlılığı artırmanın yollarını sıralıyor. Örneğin, işyerine yabancı isim veren bir mükellefin tabela vergisinin yükseltilmesini öneriyor. Bu konuda siyaset nezdinde girişimlerde de bulunan Erdem’in ‘Bizimki Türkçe Sevdası’ isimli kitabı, dil üzerine yazılmış, hem teşhis yapan hem de çözüm önerileri getiren derli toplu bir çalışma.