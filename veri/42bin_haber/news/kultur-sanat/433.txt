Hakkını arayan filmler
8-12 Aralık tarihleri arasında düzenlenen 4. Hangi İnsan Hakları Film Festivali, pek çok ülkeden hak arayışlarını konu alan 40tan fazla filmi İstanbula taşıyor.

Bu yıl 4’üncüsü düzenlenen ‘Hangi İnsan Hakları Film Festivali’ yarın İstanbul’da başlıyor. Ana teması ‘yaşam hakkı’ olan festivalde ‘barınma hakkı’, ‘hayvan hakları’, ‘cinsel haklar’ gibi konulara ayrılmış yan bölümler yer alıyor. Festival süresince kısa ve uzun metrajlı olmak üzere 40’ı aşkın film seyirciyle buluşacak. Festivalde Liberya’dan Honduras’a, Bosna’dan Hırvatistan’a, Meksika’dan Irak’a, Filistin’den Kamboçya’ya ve Türkiye’ye varan geniş bir coğrafyadan, hak ihlalleri ve hak mücadelelerine dair hikayeler bir araya gelecek. Festival gösterim ve etkinlikleri SALT Beyoğlu, Aynalıgeçit Salonu, Dutch Chapel ve Tütün Deposu’nda ücretsiz olarak gerçekleşecek. Festivalde, Veysi Altay’ın 90’lı yıllarda Cizre’de gerçekleşen cinayetleri konu alan “Faili Dewlet”, Ersin Çelik’in “Gerçekleri Yazdım: Lice Defterleri”, Melek Özman ve Filmmor ekibinin bir kadın cinayetine odaklanan filmi “Hani Meral”, Emine Emel Balcı’nın Almancı sorununa başka bir pencereden bakan “Ich Liebe Dich”i, Rezan Yeşilbaş’ın Cannes’da ödül kazanan kısa filmi “Sessiz”, Türkiye seçkisinde yer alan filmler arasında. 
Festivalin uluslararası bölümlerinde öne çıkan filmlere gelince... Filistin üzerine yapılmış etkili filmlerden “Beş Kırık Kamera”, Leningrad Kuşatması’nı konu edinen “900 Gün”, 70’lerdeki devrim rüzgarına kameralarını çeviren “Devrimin Çocukları”, Kamboçya’da Kızıl Kmer dönemini sağ atlatan insanların bu travmayla başetme çabalarını konu alan “Bilmek İstiyoruz”, ABD’de 70’lerde başlayan toplu konut projesinin nasıl hüsranla sonuçlandığını anlatan “Pruit-Igoe Efsanesi: Kentsel Bir Hikaye”,  otistik bir çocuğun kendi ayakları üzerinde durma çabasını yansıtan “Jeroen Jeroen” gibi önemli belgeseller görülmeyi hakediyor.