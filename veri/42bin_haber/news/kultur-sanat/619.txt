Milyonluk tabloların kopyaları da ilgi görüyor
Ressam, arkeolog ve müzeci Osman Hamdi Bey'in Yatağan ilçesine bağlı Turgut beldesindeki Osman Hamdi Bey Konağı'nda sergilenen reprodüksiyon tabloları, sanatçının milyonluk tabloları gibi ilgi görüyor. Turgut Belediye Başkanı Salih Özen, yaptığı açıklamada, ressam ve arkeolog Osman Hamdi Bey'in Turgut'ta bulunan Lagina Antik Kenti'nde 1890'lı yıllarda yaptığı kazı çalışmaları esnasında kaldığı ve yaklaşık 120 yıllık geçmişi olduğu düşünülen konağın 2010 yılında Muğla Valiliği'nin desteği ile restore edilerek turizmin hizmetine sunulduğunu söyledi.

Özen, ressam, arkeolog ve müzeci Osman Hamdi Bey'in tablolarının büyük değer gördüğünü, milyonluk tablolarının tamamının kopyalarının Turgut'da sergilendiğini kaydetti.

Osman Hamdi Bey'in sanat tarihi açısından Türkiye'nin dünyadaki gururu olduğunu vurgulayan Özen, konakta Osman Hamdi Bey'in kişisel eşyaları ile ev eşyalarının yanı sıra Kültür ve Turizm Bakanlığı tarafından kendilerine ulaştırılan reprodüksiyon tabloların yer aldığını dile getirdi.

UNESCO'nun, Osman Hamdi Bey'in 100. ölüm yıl dönümü olan 2010 yılını dünyada "Osman Hamdi Bey Yılı" ilan ettiğini anımsatan Özen, şunları söyledi:

"Konak 12 ay ziyaretçilerini ağırlıyor. Osman Hamdi Bey'in özellikle 'Vazo Yerleştiren Kız' adlı yağlı boya tablosunun 2 milyon 600 bin liradan alıcı bulmasının ardından meraklıları buraya ziyarete geliyor. Osman Hamdi Bey Konağı'nda sergilenen reprodüksiyon tabloları her yıl yaklaşık 30 bin kişi inceliyor. Tablolar 81 ilde sergilendi ve bize teslim edildi. Sergilenen tablolar, aslının aynısı. Orijinalden hiçbir farkı yok. Zaten ziyaretçilerimiz bunun için akın akın geliyor."

Özen, ziyaretçilere tecrübeli elemanlar tarafından tablolar hakkında bilgi verildiğini anlatarak, "Geçen yıl konaktaki eserlerimizi tekrar dizayn ettik. Burada sunum yapan arkadaşlarımız da tecrübeli, mesleğinde uzman kişiler. Konakta 50'ye yakın tablomuz mevcut. Ziyaretçilerimiz en çok 'Kaplumbağa Terbiyecisi', 'Fereceli Kadınlar', 'Silah Taciri', 'Vazo Yerleştiren Kız' tablolarını dikkatle inceliyor.  Osman Hamdi Bey'i ve beldemizde bulunan Lagina Antik Kenti'ni yapacağımız çalışmalarla dünyaya tanıtacağız" diye konuştu.

Osman Hamdi Bey'in dünyaca ünlü eseri "Kaplumbağa Terbiyecisi" tablosunun Türk resim sanatının en yüksek bedeli ile satıldığını hatırlatan Özen, "Tablo, Suna Kıraç-İnan Kıraç Vakfı Pera Sanat Müzesi'nde sergileniyor. Bir diğer ünlü tablosu ise 'Silah Taciri'. Bu tabloların Kültür ve Turizm Bakanlığı tarafından bize ulaştırılan reprodüksiyonları en iyi şekilde korunuyor ve ziyaretçilerin beğeni ile görmesine vesile oluyor" dedi.

Osman Hamdi Bey

İstanbul'da 1842 yılında dünyaya gelen Osman Hamdi Bey, 1891-1892 yıllarında Lagina Antik Kenti'nde kazılar yaptı, kazılarda bulunan heykel ve kabartmaları İstanbul Arkeoloji Müzesi'ne götürdü. Osman Hamdi Bey'in bu girişimi sayesinde Lagina Antik Kenti'nin heykeltıraşlık eserlerinin yurt dışına gitmesinin önlendiği belirtiliyor.

Lagina Antik Kenti'nde yürütülen kazılar, Türk bilim adamları tarafından yürütülen ilk kazılar olması nedeniyle büyük öneme sahip. Arkeoloji alanındaki çalışmaları ile uluslararası üne sahip olan Osman Hamdi Bey'i dünyanın en ünlü müzeleri, arkeoloji alanındaki çalışmaları nedeniyle madalya ve nişanlarla onurlandırmıştı.

Osman Hamdi Bey, arkeoloji ve müzecilik çalışmaları ile sürdürdüğü ressamlığı hiç ihmal etmemiş, fırsat buldukça resim yapmıştı. "Kaplumbağa Terbiyecisi", "Kahve Ocağı", "Arzuhalci", "Kur'an Okuyan Kız", "Silah Tüccarı", "Leylak Toplayan Kız", "Şehzadebaşı Camisi Avlusunda Kadınlar", "Feraceli kadınlar", "Mimozalı Kadın","Ab-ı Hayat Çeşmesi", "Mihrap" gibi tabloları Osman Hamdi Bey'in en ünlü yapıtları arasında yer alıyor. 

Sanatçı, 1910 yılında yine İstanbul'da hayatını kaybetmişti.