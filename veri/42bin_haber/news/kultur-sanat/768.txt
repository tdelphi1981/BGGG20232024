Türk filmlerinin gişe yarışı
 
 Birbiri ardına gösterime giren yerli yapımların gişedeki kıyasıya rekabeti yarıyıl tatiliyle daha da kızıştı. Box Office Türkiye verilerinden derlenen bilgiye göre, yarıyıl tatilinin gelmesiyle Türk filmlerinin yarış da iyice arttı. 
 CM101MMXI FUNDAMENTALS 
 Cem Yılmaz’ın 2010 yılında gerçekleştirdiği stand-up şov gösterilerinin sinema versiyonu olan "CM101MMXI Fundamentals"i 4 haftada 2 milyon 995 bin 554 kişi seyretti.
 
 Cem Yılmaz yapımda, insanların gündelik hayatında karşılaştığı fakat üzerinde durmadan geçip gittiği hayata dair detayları kendisine has mizah anlayışıyla değerlendiriyor. Aynı isimle sergilenen ve kapalı gişe oynayan gösterilerin beyaz perde için çekilen yapımın, yönetmenliğini Murat Dündar, görüntü yönetmenliğini Gökhan Tiryaki ve Şükrü Ayar üstleniyor. 
 CELAL İLE CEREN
  
 Daha önce Recep İvedik serisiyle izleyici karşısına çıkan Şahan Gökbakar’ın Celal’i canlandırdığı "Celal ile Ceren", gösterimde olduğu 2. haftada 1 milyon 581 bin 487 izleyiciye ulaştı.
 
 Senaryosunu Şahan Gökbakar’ın yazdığı, yönetmenliğini Togan Gökbakar’ın yaptığı, "Herkesin bir Ceren’i vardır" sloganıyla hazırlanan komedi türündeki filmin yapımcılığını Şahan Gökbakar’ın yeni kurduğu Çamaşırhane adlı yapım şirketi üstlendi. "Ceren" karakterini Ezgi Mola’nın canlandırdığı yapımda, kadın-erkek ilişkilerine farklı bir açıdan bakan Şahan Gökbakar, uzun yıllar birlikte olan sevgililerin birbirlerini kaybettikten sonra yaşadığı deneyimi, yine komedi dozu yüksek özgün mizah üslubuyla sinemaya taşıyor. 
 EVİM SENSİN
  
 Özcan Deniz’in yönetmenliğini yaptığı ve Fahriye Evcen ile başrollerini üstlendiği "Evim Sensin" duygusal hikayesiyle 12 haftada 2 milyon 678 bin 406 sinemaseveri salona çekti. Hüzünlü bir aşk hikayesini anlatan filmin konusu ise şöyle:
 "Leyla başından geçen bir ayrılık sonrası baba evine dönmüştür. Kalbi kırıktır ve çocukluğundan beri sorunlu bir ilişkileri olan babası Selim ile aralarındaki sorunları çözmeye çalışmaktadır. İskender ise küçük yaşlardan beri şanssız bir hayat yaşamış olan, yetimhanede büyümüş ve hayatı boyunca hiç "evim" diyebileceği yere sahip olmamış bir adamdır. Beklenmedik bir şekilde karşılaşan bu ikili onları aradıklarını bulmalarını sağlayacak bir aşkın içine sürüklenir. Leyla yaralarını sararken, İskender’in evi Leyla olur fakat bu güzel hikayenin böyle sürmesine engel olacak olaylar peşlerini bırakmaz."
 
 ÇAKALLARLA DANS 2: HASTASIYIZ DEDE
  
 Murat Şeker’in yazıp yönettiği Çakallarla Dans’ın devam filmi niteliğinde olan "Çakallarla Dans 2: Hastasıyız Dede"yi gösterime girdiği 7 Aralık’tan bu yana 927 bin 791 kişi beyaz perdede gördü. Yapımın başrollerinde serinin ilk yapımında rol alan Şevket Çoruh, İlker Ayrık, Timur Acar ve Murat Akkoyunlu izleyiciyle buluşuyor. Filmin yapımcılığını yine Sugarworks üstlenirken, kadroda Doğa Rutkay, Didem Balçın ve Ceyhun Yılmaz öne çıkan isimler arasında yer alıyor.
 
 KARAOĞLAN
 
 Yönetmenliğini Kudret Sabancı’nın gerçekleştirdiği Karaoğlan çizgi romanlarının günümüz teknikleriyle yeniden sinemaya uyarlanmış hali "Karaoğlan" filmini 2 haftada 121 bin 420 kişi izledi. Özlem Yılmaz, Turgay Tanülkü, Müge Boz, Hasan Yalnızoğlu ve Hakan Karahan’ın rol aldığı filmin konusu şu şekilde:
 "1238’de Camoka’nın önderliğindeki Moğollar’ın ordusu Anadolu kapılarına dayanmıştır. Bu büyük istilaya karşı harekete geçen Türk devletleri ise beraber savaşa girmeye karar verirler. İlk adımda Çise Hatun’un Altın Orda devletine gelin olarak verilmesi kararlaştırılır. Bu planı öğrenen Moğollar, birliğin oluşmasını engellemek için Çise Hatun’u öldürmeye karar verirler. Fakat Çise Hatun, Türk fedaisi Karaoğlan’ın koruması altındadır." 
 GDO KARAKEDİ
 
 Yanlışlıklar komedyası ve aksiyon dolu sahnelerin yer aldığı "GDO Karakedi"yi gösterime girdiği 25 Ocak’tan bu yana 98 bin 931 kişi seyretti. Senaryosu Şafak Sezer’e ait filmin yönetmen koltuğunda ise Maskeli Beşler serisi ile tanınan Murat Aslan oturuyor. Başrolde yine Şafak Sezer’in seyirci karşısına çıktığı yapımda Volkan Başaran, Serkan Şengül, Demet Bölükbaşı, Erdem Akakçe ve Şener Kökkaya gibi isimler de rol alıyor. 
 HTR2B: DÖNÜŞÜM
 
 Bir ana haber bülteni haberiyle şekillenen yerli korku filmi "htr2b: Dönüşüm" vizyonda olduğu 4,5 haftada 42 bin 992 kişi tarafından izlendi. Büyük ilaç firmalarının, yeni ürettikleri ilaçları piyasaya sürmeden önce kobay olarak kullandığı insanların hikayesini konu edinen yapımın yönetmenliğini Osman Evre Tolga üstleniyor. Filmin kadrosunda ise Serkan Altunorak, Veda Yurtsever İpek, Ahmet Somers, Damla Özen, Teoman Kumbaracıoğlu, Canan Maktal ve Tuğrul Tülek gibi isimler yer alıyor. 
 ELVEDA KATYA
  
 Gerçek bir hayat hikayesinden esinlenilerek kaleme alınan "Elveda Katya"yı gösterimde olduğu 21 Aralık’tan bu yana 31 bin 585 kişi seyretti. Kadir İnanır, Caner Cindoruk ve Anna Andrusenko’nun başrollerini paylaştığı filmde, Batum’da yetimhanede büyüyen Katya’nın, Yunus isimli Trabzonlu bir denizci olduğunu öğrendiği babasıyla tanışmak için Trabzon’a doğru çıktığı yolculuk ve yaşadıkları anlatılıyor. 
 AA