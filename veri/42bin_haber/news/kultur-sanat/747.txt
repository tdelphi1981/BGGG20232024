Vizyonda bu hafta: 25 Ocak
"Parker", "Kahraman Maymun", "Zarafa", "No", "Mutluluk" ve "G.D.O. KaraKedi" bu hafta vizyona giren filmler... Bu hafta biri yerli 6 film vizyona girdi.

Parker

Yönetmenliğini "Şeytanın Avukatı", "Ray" gibi ödüllü yapımlara imza atan Oscarlı sinemacı Taylor Hackford'ın yaptığı aksiyon türündeki "Parker" filminin başrolünde Jason Statham rol alıyor.

Donald Westlake'in uzun soluklu roman serisinden uyarlanan filmde, Jennifer Lopez, Nick Nolte, Michael Chiklis, Clifton Collins'in de izleyici karşısına çıkıyor.

İşinde "merhameti" ile ün yapmış hırsız Parker'ı odak noktasına alan filmde, Parker'ın büyük bir mücevher soygunu fırsatını önce reddetmesi, daha sonra karşısına çıkan emlakçı Leslie'nin planı yeniden teklif etmesi ve soyguna dahil olmasıyla yaşananlar anlatılıyor.

Kahraman Maymun

Danimarka yapımı "Kahraman Maymun" animasyon filminin yönetmenliğini ve senaristliğini Jan Rahbek üstlendi.

Toke Lars Bjarke, Rune Tolsgaard ve Mille Lehfeldt'in rol aldığı filmin konusu şöyle:

"Marco Macaco bir plaj polisi olarak çalışmaktadır, fakat vaktinin büyük bölümünü güzel Lulu'nun kalbini çalmaya çalışarak harcar. Bir gün rakibi Carlo, Marco'nun sahilinde dev bir maymun şeklinde bir kumarhane açar. Lulu, Carlo'dan çok etkilenmektedir. Kıskançlığı yüzünden bu esrarengiz kumarhaneyi sorgulamaya başlayan Marco, Carlo'nun adayı ele geçirerek Lulu'ya evlenme teklif etmeyi planladığını öğrenir. Marco, Carlo'yu tutuklamaya kalkınca problem iyice büyür. Çünkü bu kumarhane aslında dev bir robottur."

No

Yönetmenliğini Pablo Larrain'ın yaptığı dram türündeki "No" filminin oyuncu kadrosunda Oscar ödüllü Jane Fonda, Richard Dreyfuss ve Gael Garcia Bernal rol alıyor.

Senaryosunu Pedro Peirano'nun yazdığı film, 1988'de gerçekleştirilen Şili referandumundan yola çıkıyor.

Filmde, diktatör Augusto Pinochet'in baskılar sonucu ülkeyi referandum oylamasına götürme kararı alması üzerine muhalefetin bu fırsatı kullanarak onu "alaşağı etmek" için başlattığı "Hayır" odaklı reklam kampanyası sonucu yaşananlar konu ediliyor.

Zarafa

Animasyon türündeki "Zarafa" filmin yönetmenliğini Jean-Christophe Lie yaptı.

Seslendirmeleri Ronit Elkabetz, Vernon Dobtcheff, Simon Abkarian ve Thierry Fremont'un gerçekleştirdiği filmde, 10 yaşındaki Maki ile Fransa kralına hediye olarak gönderilen öksüz zürafanın ebedi dostluk hikayesi anlatılıyor.

Mutluluk

Doris Dörrie'nin yönetmenliğini ve senaristliğini yaptığı Alman yapımı "Mutluluk" filminde, Türk oyuncular Hülya Duyar ve Aykut Kayacik'ın yanı sıra Alba Rohrwacher, Andrea Sawatzki ve Maren Kroymann izleyici karşısına çıkıyor.

Berlin'de yaşayan ve birbirinden çok ayrı hayatlar süren iki gencin olası birliğinin hikayesi niteliğindeki film, savaş mültecisi olup fahişelik yapan Irina ile evsiz bir serseri olan Kalle'nin karşılaştıklarında birbirlerinden utanmalarına ve şüphe etmelerine rağmen aşık olması işleniyor.

G.D.O. KaraKedi

Haftanın yerli yapımı "G.D.O. KaraKedi" filminin yönetmenliğini "Maskeli Beşler" serisi ile tanınan Murat Aslan yaptı.

Şafak Sezer'in senaryosunu yazıp başrolünde oynadığı filmde, Durul Bazan, Hamdi Kahraman, Erdem Akakçe ve Serkan Şengül de rol alıyor.

Aksiyon-komedi türündeki filmin konusu şöyle:
"İstanbul'un eski semtlerinden Balat'ta yaşayan ve kendi yağlarıyla kavrulan üç kardeş, taksicilikle hayatını kazanan Gürkan, pilavcılık yapan Orhan ve iflah olmaz biçimde aşık olan Duran... Herkes gibi yaşam mücadelelerini sürdürürken, sıradan dertlerini de çözmeye çalışan bu üç kardeşin hayatı bir gün başlarına gelen bir kazanın yol açtığı, cinayet, mafya, kız kaçırma üçgeniyle allak bullak olur."