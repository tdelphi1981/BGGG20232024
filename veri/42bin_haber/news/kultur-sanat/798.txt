İşte Hollywood'dan 2013'ün 'devam filmleri'
 
 1988’de başlayan ve başrol oyuncusu Bruce Willis’i John McClane karakteriyle hafızalara kazıyan Zor Ölüm (Die Hard) serisinin son halkası "Zor Ölüm-Ölmek İçin Güzel Bir Gün" bu ay içinde vizyona girecek. 
 Yönetmenliğini John Moore’nin üstlendiği yapımın oyuncu kadrosunda önceki filmlerde de yer alan Bruce Willis’in yanı sıra Jai Courtney, Cole Hauser, Sebastian Koch bulunuyor. Bol aksiyonlu yapımın konusu ise şöyle: "John McClane 20 seneden fazladır New York emniyet güçlerine bağlı olarak hizmet veren ve terörist grupları yok etmesiyle ünlü bir polistir. Bu yüzden de dünyanın dört bir köşesindeki teröristlerin can düşmanıdır. Rus mafya lideri hapisten kaçınca McClane, rotasını Rusya’ya çevirir, Rus yeraltı dünyasıyla olan tek bağlantısı ise Komorov adında bir Rus’tur. McClane bu ülkede gizli görev esnasında karşısında oğlu Jack’i görünce daha da şaşıracaktır. John, oğlunun Rus mafyasını köşeye kıstırmak üzere olduğunu fark eder. Aynı dönemde Sovyet ordu kuvvetleri de kontrolü ele geçirmeye çalışmaktadır. Baba-oğul, kaçak mafya liderine karşı sert ve delice bir savaşa girişeceklerdir." 
 "Uzay Yolu" bilinmezlik yolu oldu
  
 Gene Roddenberry tarafından kurgulanan yolculuğa 1966’da çıkan, 6 kez dizi, 11 kez sinema filmi, yüzlerce kez roman, video oyunu ve hikaye olarak yayımlanan "Uzay Yolu (Star Trek)", "Bilinmeze Doğru Star Trek" ile yeniden bir maceraya çıkacak. 
 Bilim kurgu, aksiyon ve dramı harmanladığı yapımlarla 2000’li yılların en sevilen yönetmen-yapımcıları arasına giren J.J. Abrams seyirciyi yeni bir Star Trek macerasına götürecek. Senaryosuna Roberto Orci, Alex Kurtzman ve Damon Lindelof’un imza attığı yapımın oyuncu kadrosunda Chris Pine, Zachary Quinto ve Zoe Saldana rol alıyor. 
 Haziran’da seyircinin beğenisine sunulacak yapımın hikayesi ise şu şekilde: "Atılgan gemisi mürettebatıyla dünyaya geri çağrılır ama karşılaştıkları manzara çok güçlü bir terör örgütünün donanmalarını ve ona bağlı her şeyi yerle bir ettiğini görürler. Kaptan Kirk’ün bitirmesi gereken şahsi bir kavgası vardır ve tek kişilik kitle imha silahını bulmak için aramaya koyulur. Hayatta kalmakla ölüme teslim olmak arasında mekik dokuyan kahramanlar bu macerada aşk, dostluk ve fedakarlık sınavlarından geçecekler." 
 "Wolverine samuraylara karşı" 
  
 1982’de dört bölüm halinde yayınlanan çizgi romandan uyarlanan "Wolverine", sinemaseverler beyaz perdede yine Wolverine rolünde Hugh Jackman’ı görecek. Jackman’a Will Yun Lee ve Tao Okamoto’nun eşlik edeceği yapımın yönetmenliğini James Mangold yapıyor. 
 Temmuz ayında vizyona girecek aksiyon bilim kurgu film bu bölümde Japonya’da geçiyor. Gerçek aşkı Mariko Yashida’yı bulmak için Japonya’ya giden Wolverine serinin bu bölümünde samuraylarla savaşıyor. 
 Düşmanlar kaçar CIA kovalar
  
 2010 tarihli ve yönetmenliğini Robert Schwentke’nin üstlendiği Red filminin devamı "Red 2"nin kadrosunda Bruce Willis ve Mary-Louise Parker’a Helen Mirren, Anthony Hopkins, Catherine Zeta-Jones ve John Malkovich gibi yıldız isimler eşlik ediyor. 
 Yönetmenliğini Dean Parisot’ın üstlendiği filmin senaryosu ise bu sefer Erich Hoeber ve Jon Hoeber ikilisine ait. Emekli CIA ajanlarının Avrupa’daki düşman avının süreceği aksiyon komedi filminin Ağustos’ta seyirciyle buluşması planlanıyor. 
 Şirine’nin şöhretle imtihanı
  
 Birbirleriyle ve insanlarla özellikle kötü amaçları için onları yakalamaya kafayı takmış olan uğursuz büyücü Gargamel’le uğraşmak zorunda olan efsanevi küçük, mavi yaratıkların beyaz perdedeki macerası "Şirinler 2"de de devam ediyor. Hedef kitlesi 7-11 yaş aralığındaki seyircinin yanı sıra onları sinemaya götüren büyüklere de hitap eden yapımda, yine Şirinler büyücü Gargamel’le mücadele edecek. 
 Orjinalinde Şirine’yi Katy Perry’nin seslendirdiği filmde Gargamel’e ise Hank Azaria sesini veriyor. Çalışmaları devam eden "Şirinler 3"ün ise 2015’te gösterime girmesi planlanıyor. Raja Gosnell’in yönetmenliğini yaptığı, Ağustos’ta minik seyirciyle buluşması beklenen filmin konusu ise şöyle: "Şirinler’in başının belası olan kötü kalpli büyücü Gargamel, Naughties (Yaramazlar) adlı Şirinlere benzer bir grup yaratık imal eder. Yine tek amacı kendisini çok güçlü yapacak Şirin özüne ulaşmaktır. Fakat yapay değil, ancak gerçek bir Şirin’in özünün işine yarayacağını fark eder. Dahası Şirine bu kötü kalpli yaratıkları gerçek şirinlere döndürmeyi başaran kimsenin bilmediği bir büyü bilmektedir. Gargamel bunu öğrenince hemen Şirine’nin peşine düşer ve onu Paris’e kaçırır. Paris’te dünya onu çok başarılı bir sihirbaz olarak tanımıştır, milyonların sevgilisi olmuştur. Şimdi Şirin Baba’nın önderliğindeki Şirinler yine insan dostları Patrick ve Grace ile işbirliği yaparak Şirine’yi kurtarmaya çalışır." 
 Muhteşem uyarlamanın ikinci filmi 2013 sonunda
  
 Tolkien’in, Yüzüklerin Efendisi üçlemesinin öncül kitabı olarak da görülen Hobbit’ten, üçlemenin yönetmeni Peter Jackson tarafından sinemaya uyarlanan üç filmlik Hobbit macerasının ikinci filmi olan "The Hobbit: The Desolation of Smaug", Misty Dağları’ndan başarıyla geçen Thorin ve beraberindekilerin Mirkwood ormanındaki zorlu maceralarına odaklanıyor. 
 Peter Jackson’ın yönetmenliğindeki filmin uyarlama senaryosu ise Jackson’ın yanı sıra yine Fran Walsh, Philippa Boyens ve Guillermo del Toro’dan oluşan ekibe emanet. Seyircinin beyaz perde de karşısına çıkacak isimler arasında Martin Freeman, Ian McKellen (Gandalf), Andy Serkis (Gollum), Richard Armitage (Thorin Meşekalkan), Lee Pace, Hugo Weaving, Elijah Wood ve Cate Blanchett bulunuyor. 
 İlk filmiyle bir milyonun üzerinde gişe rakamına ulaşan ve ikincisi Aralık ayında vizyona girecek fantastik aksiyon türündeki filmin hikayesi şu şekilde: "Yanlarında Büyücü Gandalf olmadan ormanı geçmek zorundaki Hobbitler insanların yaşadığı bölgeye ulaştığında Bilbo Baggins’in cücelerle olan anlaşması da son bulacak. Yalnız Dağ’a ulaşmak zorunda olan ekip, ulu ejder Smaug’un saklandığı inine giden Gizli Kapı’yı arayacak." 
 AA