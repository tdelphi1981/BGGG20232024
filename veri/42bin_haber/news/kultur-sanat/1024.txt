Gürer Aykal'a Onur Ödülü
Yedirenk Sanat Vakfı, şef Gürer Aykal'a 'Onur Ödülü' verdi.
Vakıftan yapılan açıklamaya göre, Beşiktaş Four Seasons Hotel'de düzenlenen 'Ustanın Günü' etkinliğine, iş adamı Bülent Eczacıbaşı, müzisyen İlhan İrem, gazeteci Hıncal Uluç, sinema sanatçısı Tarık Akan, tiyatro sanatçısı 
Yıldız Kenter, piyanist Gülsin Onay ve keman virtüözü Ayla Erduran'ın da aralarında bulunduğu çok sayıda davetli katıldı.Borusan Quartet'in mini konser verdiği etkinlikte, Gürer Aykal'ı anlatan kısa film gösterildi.
Etkinlikte konuşan Yedirenk Sanat Vakfı Başkanı Ali Tokul, insanları birbirlerine sevdirmenin en etkin yolunun sanat olduğunu düşündüklerini belirterek, kinlerin,düşmanlıkların, dizginlenemeyen duyguların kontrolünün sanatla sağlanabileceğini vurguladı.Kuruluş amaçlarına uygun olarak sanatının zirvesindeki ustalara ödül vermekten gurur duyduklarını belirten Tokul, Gürer Aykal ile ilgili duygu ve 
düşüncelerini paylaştı.Etkinlikte, 'Onur Ödülü'nü torunları ve Yedirenk Sanat Vakfı Başkanı Tokul'un elinden alan Gürer Aykal, torunlarına hediyeler verdi.Aykal kendisiyle ilgili konuşulduğunda daha fazla söz söylemekten 
sıkıldığını ifade etti. Her şeyi torunlarıyla paylaşmak istediğini belirten Aykal, 'Torunlarımıza ne verirsek, onlarla ne paylaşırsak geleceğimize o kalacaktır' 
dedi.
 
 Gürer Aykal kimdir?
 
Müziğe, babasının verdiği derslerle başlayan Gürer Aykal, 1953 yılında Ankara Devlet Konservatuvarı'na girdi.
Aykal, Necdet Remzi Atak'ın öğrencisi olarak keman bölümünü bitirdikten sonra kompozisyon bölümüne geçerek, Adnan Saygun'un sınıfından mezun oldu.Yurt dışındaki deneyimlerinden sonra 1973'te yurda dönen Aykal, Türkiye'de yasal olarak atanan ilk orkestra şefi oldu ve 
Cumhurbaşkanlığı Senfoni Orkestrası'nın şef yardımcılığına getirildi. Kazandığı başarılarla 1981'de 'Devlet Sanatçısı' unvanıyla onurlandırılan Aykal, 1999'da kendi isteğiyle Cumhurbaşkanlığı Senfoni Orkestrası'ndan ayrılarak, Borusan İstanbul Filarmoni Orkestrası'nı kurdu.
Gürer Aykal, Borusan İstanbul Filarmoni Orkestrası'nın daimi şefliğini ve genel müzik direktörlüğünü yürütüyor.