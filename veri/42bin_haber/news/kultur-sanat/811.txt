Londra'da "Buz Devri Sanatı" sergisi açılıyor
İngiltere'nin Londra kentindeki British Museum'da tarih öncesi dönemin sanatsal bir formda sunulduğu "Buz Devri Sanatı" adlı sergi sanatseverlerin karşısına çıkıyor. Sergide, tüylü mamut dişi gibi tarih öncesi döneme ait heykeller ve çizimler, modern sanatın tekniğiyle birleştirilerek yeniden şekillendiriliyor. 

"Modern zihnin varışı" başlığı altında sergilenecek eserlerde, insan beyninin "soyutlama, sembolizm ve hayal gücünü keşfettiği an" betimleniyor. 

Serginin küratörü Jill Cook, tarih öncesi atalarının neye inandığının ya da nasıl iletişime geçtiğinin bilinmemesine rağmen kendileri gibi düşündüğünü belirterek, serginin amacının "onların görsel beyninin kapasitesini ve yaratıcılığını göstermek" olduğunu vurguluyor.

Uzmanlar, ilk insanların Afrika'nın güneyinde 100 bin yıl önce müziği keşfettiğini, çok işlevli ve soyut eşyalar bulduğunu, ancak bu insanlardan kalan eserlerin ancak aralarından bazılarının doğuya ve Avrupa'nın merkezine yerleşmesiyle ortaya çıktığını belirtiyor. 

40 bin yıl önceki eserler incelenecek

Yaklaşık 40 bin yıl önce mevsimlerin değişmesi ve buzul çağın etkisini göstermesi ile basit bir hayat tarzı süren avcı toplayıcı toplulukların yaşam mücadelesinin zorlaştığına dikkati çeken Cook, bu insanların hayatta kalmak için yaratıcılıklarını kullandıklarını söylüyor.

Sergide, müze koleksiyonundan ve Avrupa'dan toplanan 40 bin ile 10 bin yıl önceki döneme ait tahta, kemik, fil dişi, boynuz, kaya ve kilden yapılan, türleri tükenmek üzere olan veya tükenen mamut, bizon, aslan ve kurtların tasvir edildiği tarihi eserler ile farklı amaçlar için icat edilen eşyalar sergilenecek.

O dönemki sanatçılarının "aslan kafalı insan figürü" çizimleri ve çeşitli müzik aletleri ile Henri Matisse ve Henry Moore gibi modern sanatçıların eserlerinin yan yana yer aldığı sergi, 7 Şubat'tan 26 Mayıs'a kadar sanatseverlerle buluşacak.