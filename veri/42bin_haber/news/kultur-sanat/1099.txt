Türklere dur diyen adamın filmi vizyona giriyor
Osmanlı ordularının Viyana kuşatmasında bozguna uğramasını anlatan "11 Eylül 1683" filmi, İtalya'da 11 Nisan'da vizyona girecek. 
İtalyan yönetmen Renzo Martinelli'nin yaptığı tarihi ve dini içerikli film, Viyana kuşatması sırasında Polonyalılarla işbirliği yaparak kentin düşmesini engelleyen, sonradan "aziz" payesi alan rahip Marco d'Aviano'nun yaşamını anlatıyor. 
Filmde Rahip Marco d'Aviano'yu Murray Abraham, Merzifonlu Kara Mustafa Paşa'yı ise Enrico Lo Verso canlandırıyor. Film, gelecek yıl İtalyan devlet televizyonu RAI'de iki bölüm halinde ekranlara getirilecek. 
Filmin adıyla ABD'deki 11 Eylül saldırılarına gönderme yapıldığıyla iddiasına yönetmen Martinelli karşı çıktı.

FİLMİN FRAGMANINI İZLEMEK İÇİN TIKLAYIN  
Martinelli, "Film asla İslam karşıtı değil. Tamamen tarihçilerin öngördüğü Viyana kuşatmasını yansıtan bir yapıt. Burada Haçlı Seferlerini de övmüyoruz. Sadece o dönemde Viyana'nın Osmanlı'nın eline düşmemesini sağlayan bir rahibin hayatını anlatıyoruz." derken, din adamı Marco d'Aviano Polonya ordusunu Osmanlı karşısına çıkmaya ikna etmese, belki dünya tarihinin değişebileceğinin altını çizdi. 
Martinelli, '11 Eylül saldırılarına gönderme var' iddiası için ise, "11 Eylül 1683 kuşatma için bir dönüm noktası. 11 Eylül 2001'da İkiz Kuleler'e yapılan saldırılarla hiçbir ilgisi yok" vurgusu yaptı. 
On milyon dolara mal olan İtalya-Polonya ortak yapımı filmin savaş sahneleri Romanya'da çekildi. Filmin yapımına Türk düşmanı olarak bilinen Kuzey Birliği'nin de maddi yardım yaptığı iddiası da haber olmuştu. 
RAI'nin eski müessese danışmanı Rizzo Nervo, filmin eski bir proje olduğunu belirtirken, "Bence hem pahalı, hem de lüzumsuz bir yapıt. RAI'de nasıl yayınlayacaklar bilmiyorum. Mutlaka İslam dünyasını ayağa kaldıracaktır" sözlerini ekledi. 
Yönetmen Martinelli, filmin çekim aşamasında Türkiye'den Halil Ergün, Haluk Bilginer, Ahmet Mümtaz Taylan ve Kenan İmirzalıoğlu gibi oyunculara teklif götürmüş ancak olumsuz yanıt almıştı. 
Film, ilk olarak Polonya'da 11 Eylül 2012'de vizyona girdi.