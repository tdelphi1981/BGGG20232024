"Neşet Ertaş'a Saygı Gecesi"
"Bozkırın Tezenesi" olarak ünlenen Türk halk müziği sanatçısı Neşet Ertaş, düzenlenen saygı gecesiyle anıldı.
Yıldız Teknik Üniversitesi (YTÜ) Davutpaşa Yerleşkesi'nde Esenler Belediyesi'nce düzenlenen anma etkinliğinde Ertaş'ın eserleri, usta sanatçılar tarafından seslendirildi. 
Ertaş'ın kendi sesinden Gönül Dağı türküsünün dinletilmesiyle başlayan programda, Ertaş'ın hayatının anlatıldığı kısa bir sinevizyon gösterimi yapıldı. Gösterimin ardından konuşan Esenler Belediye Başkanı Tevfik Göksu, programla, Esenler'de farklı bir geleneği başlattıklarını söyledi. İçinde bulunulan salonun ilk programını yaptıklarını belirten Göksu, Esenler'de yaşayan vatandaşların, toplumun var olan değerleri, ustaları ve ilim adamlarıyla tanışması için bu programları hazırladıklarını dile getirdi. 
Göksu, şöyle konuştu: 
Bu programlarla, gerçekten saman alevi gibi değil hazineler dolusu bir kültürün mensubu olduklarını, kültürümüzün temelinde yürek, sevda, aşk, Anadolu topraklarının tınısı olduğunu bu toplumda herkes bilsin ve bu toplumda var olmanın, geriye bakıp döndüğünüzde de yaşıyor olmanın tek şartının bu toplumda iz bırakmak olduğunu, herkes bilsin istedik. Bunun için de Neşet Ertaş ile başlayalım dedik. Aslında arzu ettiğimiz onu canlı dinlemekti. Ancak hayat buna müsaade etmedi. O gitti, yalan dünyayı bize bıraktı. Biz onun, bu topraklar için hangi sevda türküsünü söylediğini biliyoruz, dünyanın nasıl yalan olduğunu gösterdiği için onu rahmet ve minnetle anıyoruz. Bu topraklar, Neşet Ertaş'ı bu yıl değil, yüzyıllar sonra da yaşatacaktır ve yaşatmaya devam edecektir. İnsanlık var olduğu sürece 'Gönül Dağı' devam edecek, insanlar dünyanın yalan olduğunu söyleyecektir. 
Dünya Kırşehirliler Derneği Başkanı Ünal Kaya ise Neşet Ertaş'ın kültürel önemine değinerek, Ertaş'ın bu dünyaya garip gelip bu dünyadan garip gittiğini anlattı.
Herkesin onun türküleriyle büyüdüğünü vurgulayan Kaya, Ezikliği ve garipliği kimliğine yazılmayan ustanın bu hali gurbetlerde devam etti dedi.

Sevilen eserleri seslendirildi

Sazımız bir, sözümüz bir temasıyla düzenlenen programda sahneye ilk olarak genç sanatçılar Serkan Köksal, Erkut Özkan ve Erhan Uslu çıktı. Sanatçılar sırasıyla, Ağla sazım, Bir anadan dünyaya gelen yolcu, Gel sevelim sevileni seveni, Yine haber gelmiş dostun elinden ve Yürü bre yalan dünya hiç vefanı göremedim eserlerini icra etti. 
Hayattayken UNESCO tarafından Yaşayan kültür hazinesi seçilen Ertaş için, sahneye genç sanatçılardan sonra usta sanatçılar Bayram Bilge Tokel, Erol Parlak, İsmail Altunsaray, Aydın Çekiç ve Hüseyin Turan çıktı. Sanatçılar, Ertaş'ın, Zahidemden Mühür Gözlüme, Gönül Dağından Neredesin Sene, Gönül Yarasından Benim Yurduma kadar birbirinden güzel türkülerini seslendirdi. 
Etkinliğe YTÜ Rektörü Prof. Dr. İsmail Yüksek'in yanı sıra üniversite öğrencileri ve sanatçının sevenleri katıldı.