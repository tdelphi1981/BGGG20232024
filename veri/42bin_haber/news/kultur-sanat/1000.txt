Türk sineması evrensel düzeyde değil!
BURDUR Belediyesi'nin davetlisi olarak kente gelen sinema sanatçısı Salih Güney, Türk sinemasının halen evrensel düzeye gelemediğini söyledi.
Burdur Belediyesi Türk Sanat Müziği Topluluğu'nun verdiği, Yeşilçam Film Şarkıları'ndan oluşan konsere katılmak için kente gelen Salih Güney, Türk sinemasında geçmişte çok daha doğal ve güzel filmler yapıldığını belirtti. Kendilerinin daha doğal, daha içten ve güzel filmler yaptıklarını anlatan Salih Güney, bugünlerde hasılat rekoru kıran filmlerden ise sadece 'Recep İvedik' gibi farklı yapımların dikkati çektiğini kaydetti. Güney, Türk sinemasının halen evrensel düzeye gelmediğini ifade etti. Güney, "Bugün Türk sinemasında ferdi başarılar var. Ancak buna rağmen 3- 5 önemli yönetmenin dışında evrensel düzeyde yapım göremiyoruz. Bu da sinemamızın halen evrensel düzeye gelmediğini gösteriyor" dedi.Yıllar geçmesine rağmen Yeşilçam oyuncularının halen birer efsane olduğunu savunan Salih Güney, bunun Yeşilçam oyuncularının karşılıksız bir sevgiyle halkla bütünleşmesinden kaynaklandığını belirtti. Bazı arkadaşlarının maddi sıkıntı çektiğini ve yaşamını kaybettiğini de hatırlatan Güney, "Yeşilçam 20'nci yüzyılda kaldı. Oyuncu arkadaşlarımıza başında söyledik, çağ değişiyor, herkes kendine bir düzen kursun. Ancak zor durumda kalarak hayatını kaybeden sanatçılar oldu. Bu durum bizler için çok üzücü. Ancak şimdi sendika kuruldu ve sendikanın getirdiği avantajları değerlendireceğiz. Biz de birbirimize sahip çıkmaya çalışıyoruz" diye konuştu.