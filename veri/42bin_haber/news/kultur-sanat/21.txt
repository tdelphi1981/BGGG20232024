Diyarbakır kapılarını tiyatro festivali için açıyor
Diyarbakır Devlet Tiyatrosu'nca (DDT) bu yıl onuncusu düzenlenen ''Orhan Asena Yerli Oyunlar Tiyatro Festivali'', 7 yerli yapıma ev sahipliği yapacak.
 DDT'nin ev sahipliğinde Diyarbakırlı oyun yazarı Orhan Asena anısına ve 1-17 Kasım'da, bu yıl onuncusu düzenlenen, ''Orhan Asena Yerli Oyunlar Tiyatro Festivali'' kapsamında tiyatroseverler, Ankara, Van, İstanbul, Sivas ve Bursa Devlet Tiyatrolarının seçkin eserleri ile Ankara Opera Balesi'nin de bir temsilini izleme şansı bulacak.
 DDT Müdürü Lebip Gökhan düzenlediği basın toplantısında, şu aralar bölgede farklı bir gündemin olmasına rağmen festival gibi etkinliklerin de yapıldığını ifade ederek, DDT bünyesinde Diyarbakırlı bir tiyatro adamı anısına adanan ve onuncusu düzenlenecek ''Orhan Asena Yerli Oyunlar Tiyatro Festivali''ni gerçekleştireceklerini söyledi.
  
 Festivalin önemli olduğunu, Devlet Tiyatroları (DT) bünyesinde, DDT'nin gerçekleştirdiği hem yerli yazarlara hem de yerli oyunlara destek anlamında tek yerli oyunlar festivali olduğunu ifade eden Gökhan, bu yıl sadece oyunlarla değil, Diyarbakır'da görev yapmış sanatçılarla da buluşma ve söyleşilerin yapılacağını bildirdi.
    
 Gökhan, kapanışta Ankara Opera Balesi'nin ''Töre'' adlı temsille sanatseverlerle buluşacağını, açılışı ise küçük bir müzik dinletisinin ardından Orhan Asena'nın yazdığı, Serhat Nalbantoğlu'nun yönettiği ''Hürrem Sultan'' adlı oyun ile yapacaklarını söyledi.
 ''Dolu dolu bir festival geçirmeyi diliyoruz'' diyen Gökhan, ''Bu önemli şehirde, coğrafyada, tiyatro yapmanın keyfini ve mutluluğunu her zaman yaşıyoruz. Bütün seyircilerimizi 1 Kasım'dan itibaren festivale bekliyoruz'' dedi.
          
 -''Batıda tiyatro yapmak kolay''-
          
 Gökhan, sezonu Sadık Şendil'in yazdığı, Volkan Özgömeç'in yönettiği ''Kanlı Nigar'' oyunuyla açtıklarını anımsatarak, oyunun yoğun ilgi gördüğünü belirtti.
  
 Seyircinin genel olarak komedi ve müzikli oyunlara daha çok ilgi gösterdiğini anlatan Gökhan, şöyle konuştu:
  
 ''Ancak, gerçekten iyi anlatılan oyunlar da ilgi görüyor. Diyarbakır'ın harika, özel ve çok duyarlı bir seyircisi var. Tiyatroyu bilen bir seyircisi olduğuna inanıyorum. Bunun nedeni ise burada 24 yıldır DT var. Bu yüzden köklü bir seyircimiz var. Diyarbakır'da uzun yıllar çalışmış biri olarak Diyarbakır'ı başka yerde anlattığımız zaman 'biz hiç öyle bilmiyoruz, tanımıyoruz'' diyorlar. Diyarbakır zaman zaman bazı olumsuzluklara gündeme geliyor. Ama Diyarbakır'da sanat da var. Biz sanatla üzerimize düşeni yapmaya çalışıyoruz. Sanatın her dalıyla, sporun her dalıyla insanlar buluştuğu zaman daha iyi bir şekilde sorunların çözüleceğine inanıyorum. Burası özel bir bölge. Batıda tiyatro yapmak kolay. Önemli olan burada bir şeyler yapmak. Teknik anlamda zorluklar var. İstanbul'da, Ankara veya İzmir'deki herhangi bir sanatçıyla Diyarbakır'daki bir sanatçının durumu farklı. Çünkü diğer yerlerde sanatçılar kendilerine alternatifler bulabiliyorlar. Mesleki açıdan kendimizi geliştirmek için biraz uzağız. Örneğin Van DT, şu an çadırda tiyatro yapıyor. Ama Devlet Tiyatroları her il ve ilçede seyirciyle buluşuyor, buluşmaya da devam edecek.''
          
 -Festival programı-
          
 Yarın Orhan Asena'nın yazdığı Ankara DT'nin ''Hürrem Sultan'' oyunuyla başlayacak festivalde, Ankara DT ''Keloğlan'' adlı oyunuyla ikinci kez tiyatroseverleri selamlarken, Van DT 5-6 Kasım'da, ''Mem ile Zin'', İstanbul DT, 8,9,10 Kasım'da ''Ay Ecesi'', Sivas DT, 12,13 Kasım'da ''İstanbul Efendisi'', Bursa DT de 14,15 ve 16 Kasım'da ''Kuzguncuklu Fazilet'' oyunlarıyla konuk olacak.
 Yetkin Dikinciler, Bülent Emin Yarar ve Engin Altan Düzyatan'ın da söyleşileriyle renk katacağı festival, Ankara Opera Balesi, Turgut Özakman'ın yazdığı, koreografi ve rejisi İhsan Bengier'e ait ''Töre' adlı bale gösterisiyle sona erecek. AA