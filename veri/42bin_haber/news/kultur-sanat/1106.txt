Kavramsal sergiyle yabancılaşmayı anlatıyorlar
Malatya İnönü Üniversitesi Plastik Sanatlar Topluluğu'nca 'yabancılaşma' konusunun işlendiği kavramsal sanat örneklerinin yer aldığı 'Kavramsal Sanat Sergisi' açıldı.
Malatya Abdullah Gül Parkı'nda açılan ve 'yabancılaşma' konusunun işlendiği kavramsal sanat örneklerinin yer aldığı sergi, 12 Mart'a kadar açık kalacak. Serginin danışmanlığını yapan İnönü Üniversitesi Eğitim Fakültesi Resim-İş Öğretmenliği Programı Başkanı Yrd. Doç. Adnan Yalım, basın mensuplarına yaptığı açıklamada, profesyonelce hazırlanmış bir kavramsal sanat sergisinin Malatya'da ilk kez açıldığını söyledi. Bu serginin halka ulaşmasının çok önemli olduğunu ifade eden Yalım, "Kavramsal sanat dediğimiz bir sanat biçimini bugünle özdeşleştirip yabancılaşma kavramının sorgulanması ve sanat yoluyla halka ulaşarak onları sarsma, sanat yoluyla da bir şeyler yapılabileceğini gösterme açısından iyi bir sergi" diye konuştu. Sergiye ilginin az olmasından yakınan Yalım, "Bu sanatın kendini var etmesi ve halka ulaşması önemli." dedi. Sergide yabancılaşma konusunu anlatan kayısı kaplamalı heykel, ipe dizili kurşunlar, kökü yerine dalları üzerinde yükselen ağaç figürleriyle günümüz insanlarının temel insani değerlerden uzaklaşması anlatılıyor.