"Benim İstanbul'um" fotoğraf sergisi
Demet Sabancı Çetindoğan'ın kurucusu olduğu World Travel Channel'da yayınlanan, "Şimdi Fotoğraf Zamanı" programı kapsamında düzenlenen ve sergilenen fotoğrafların satışından elde edilecek gelirin eğitime harcanacağı "Benim İstanbul'um" fotoğraf sergisinin açılışı, Çırağan Sarayı'nda gerçekleştirildi. 
Serginin açılışında konuşan Emine Erdoğan, sergideki İstanbul fotoğraflarının sanatsever ve hayırseverlerin katkıları ile okula dönüşecek olmasından duyduğu memnuniyeti dile getirdi. İstanbul'un tüm seslerinin, nefeslerinin, lezzetlerinin, her semtinin, her bir karesinin paha biçilmez mücevher niteliği taşıdığını vurgulayan Erdoğan, bu akşam Şeb-i Arus törenleri için Konya'da olmayı planladığı ancak sergiye verdiği önem dolayısı ile programında değişiklik yaptığını ve İstanbul'a geldiğini aktardı.

Demet Sabancı Çetindoğan da konuşmasında eşi ile Türkiye'de sanatın ve eğitimin gelişmesi için büyük projeleri hayata geçirmeye çalıştıklarını söyledi. Çetindoğan, World Travel Channel'ın birinci yılını doldurması dolayısı ile sosyal sorumluluk adına ünlü sanatçıların İstanbul fotoğraflarından oluşan bir sergi açtıklarını ve fotoğrafların satışından elde edilecek gelirin eğitim alanında değerlendirileceğini belirtti.

Gelir okul öncesi eğitime katkı projesine

Emine Erdoğan, sergide bir fotoğrafı yer alan Osmanlı padişahlarından 5. Murad'ın torunu Kenize Murad'la bir süre sohbet etti. Murad, Emine Erdoğan'a "Toprağımızın Kokusu Filistin ve İsrail'in Sesleri" adlı kitabını imzalayarak hediye etti.

Gecede ünlü fotoğraf sanatçısı Ara Güler'in 1950'li yıllarda çektiği bir İstanbul fotoğrafı açık arttırma usulü ile satışa çıkarıldı. Büyük bir rekabetin ardından fotoğrafı, Erdoğan ve Tülin Demirören çifti 275 bin liraya satın aldı. Serginin çıkışında fotoğrafları inceleyen Emine Erdoğan da Tahsin Aydoğmuş'un "Arnavutköy' isimli fotoğrafını satın aldı.
Sergide, Ara Güler, Zülfü Livaneli, Ahmet Ümit, Coşkun Aral, Sinan Genim, Kezban Arca Batıbeki, Kamil Fırat, Ayşe Kulin, Zeynep Fadıllıoğlu, İzzet Keribar, Ahmet Elhan, Mehmet Günyeli, Doğan Hızlan, Tahsin Aydoğmuş, Arif Sağ, Ahmet Hakan, Gültekin Çizgen, Kenize Murad ve Türkan Şoray'ın eserleri yer aldı.

Fotoğrafların satışından elde edilen gelirin UNICEF'in okul öncesi eğitime katkı projesine bağışlandığı bildirildi.