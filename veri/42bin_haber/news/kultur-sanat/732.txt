Süleyman Arslantaş ile İslamcılık muhasebesi
Andre Gide, Hatıra yazmak ölümün elinden bir şeyler kurtarmaktır der.

 Yaklaşık yarım asırdır Türkiye’deki İslami mücadelenin önde gelen isimlerinden olan Süleyman Arslantaş’ın hatıraları da bu bağlamda büyük önem arzediyor. Beyan Yayınları arasında çıkan ve Süleyman Arslantaş ile yapılan söyleşirlerden oluşan ‘Ankara’da Kırk Beş Yıl’ adlı kitap, ‘İslamcılık’ açısında Türkiye’nin son 50 yılının hatıra defteri gibi. A. Burak Bircan, Nurettin Yücel, Arif Kaya ve Abdulkerim Karakaş tarafından Süleyman Arslantaş ile gerçekleştirilen söyleşilerde, 1980 öncesinden başlayarak milenyuma gelene kadar Türkiye’nin İslami çizgisinde yaşanan değişim ve ivmelere ayna tutuluyor. 
İktibas’lı yıllar 
550 sayfa boyunca anılarını anlatan Arslantaş, ülkemizde eleştiri kültürünün yerleşmesinde önemli bir rolü bulunan Ercüment Özkan’ın da yakın arkadaşlarından. Ercüment Özkan ise İslami düşünce geleneğinde mühim bir yayın organı olan İktibas Dergisi’nin yöneticisi. Dolayısı ile Ercüment Özkan ve İktibas geleneğinin İslami camiada neye karşılık geldiği kitapta ele alınan konular arasında. İktibas Dergisi’nin yayınlanma süreci ve perde gerisinde yaşananları tüm detaylarıyla anlatan Süleyman Arslantaş, kendi hikayesinden çok bir dönemi etkileyen siyasal bir hareketin gelişimini kayıt altına alıyor.