Mehmet Akif "Çanakkale Oratoryosu" ile anılacak
Milli Şair Mehmet Akif Ersoy, vefatının 76. yılında, Ankara Devlet Opera ve Balesi sanatçıları tarafından Azeri Besteci Vasıf Adıgüzel'in Çanakkale Oratoryosu'yla yad edilecek. Opera Sahnesi'nde 27 Aralık'ta Devlet Opera ve Balesi Genel Müdürü Rengim Gökmen şefliğinde gerçekleştirilecek anma konserinde "Vatan Toprağı", "Çanakkale", "Savaş", "1913", "İstila", "Askerden Son Mektup", "Ordum", "Çanakkale İçinde Vurdular Beni", "Şehitlere Ağıt", "Anzaklara Ninni", "Ben Ezelden Beridir Hür Yaşadım Hür Yaşarım" gibi eserler seslendirilecek.

Koro şefliğini Lyubomira Aleksandrova'nın yaptığı konserde, sanatçılar Tuncay Kurtoğlu, Esin Talınlı, Şenol Talınlı ve Ferda Yetişer sahne alacak.

Gecenin reji tasarımını yapan ve sunuculuğunu üstlenen sanatçı Semih Sergen, AA muhabirine yaptığı açıklamada, Akif'in vatanına, milletine duyduğu büyük sevgiyi en güzel ifade eden şairlerden birisi olduğunu söyledi.

Çanakkale Savaşı'nın dünyanın görmediği büyüklükte bir vahşet olduğunu vurgulayan Sergen, "Çanakkale'de yaşananlar ne dün ne bugün ne de yarın unutulmaması gereken günler. Ölüme bile bile giden 250 bin insan... Genç eşini, 6 aylık çocuğunu, anasını, babasını, dostlarını, tarlasını, tapanını bırakıp 'gık' bile demeden vatan savunmasına gidenler. Bu bir otobüs kazası, uçak kazası değil, bu bile bile ölüme gidiş. Bu ülkenin temelinde o çocuklar yatıyor" dedi.

"Bu bambaşka bir mucize"

Çanakkale Savaşı'nı, Mehmet Akif Ersoy'u ve kurtuluş mücadelesini yeni nesillere anlatmayı çok önemsediğini ifade eden Sergen, şöyle devam etti:

"Kendimi bildim bileli Mehmet Akif benim için bir fazilet abidesidir, benim için bir bayrak adamdır. En umutsuz günlerde Polatlı tarafından top sesleri geliyor, gece  görüyorsunuz top atışlarının kızıllığını, Ankara'yı alacaklar umutsuzluğu içinde tüm ülke, Kayseri ikinci başşehir olarak seçilmiş, devletin tüm önemli evrakları toplanmış yola çıkılacak ve tam o sırada 'Korkma sönmez bu şafaklarda yüzen al sancak / Sönmeden yurdumun üstünde tüten en son ocak' sesleri yankılanıyor. Bu bambaşka bir mucize..."

Sergen, konserde Çanakkale Savaşı'na ait fotoğrafların müzik eşliğinde seyirciyle paylaşılacağını sözlerine ekledi.