Vakıf eserleri de sıkı takipte
Vakıflar Genel Müdürlüğü 2002den bu yana aralarında Kabe örtüsü, çini, şamdan, minber kapısının da bulunduğu 750'den fazla vakıf eserinin Türkiye'ye getirilmesini sağladı.

Kültür ve Turizm Bakanlığı’nın tarihi eserlerin yurt dışından getirilmesi konusunda sağladığı başarılar sanat çevrelerinde geniş yankı bulurken, Vakıflar da sessiz sedasız benzer çalışmalar yürütüyor. Vakıflar Genel Müdürlüğü bünyesinde 2002 yılında kurulan Kaçakçılıkla Mücadele Bürosu, 750’den fazla çalıntı vakıf eserinin, Türkiye’ye getirilmesini sağladı. Kaçakçılıkla Mücadele Bürosu’nca taşınabilir vakıf kültür varlıklarına ayrı ayrı envanter fişi düzenleniyor. Eserlerin çalınması halinde ilgili büro tarafından daha önce hazırlanan envanter fişleri ve İngilizce çevirileri dijital ortama aktarılarak emniyet birimleri, İnterpol, gümrükler, valilikler, müzeler, Dışişleri Bakanlığı aracılığıyla yurt dışı temsilciliklere ve ilgili medya birimlerine gönderiliyor. İlgili kuruluşlarla yürütülen ortak çalışma sonrası eserlerin bulunması  halinde aramanın durdurulması için gereken uyarılar yapılıyor ve envanter fişleri  sayesinde eserlerin hangi vakıf eserine ait olduğu da kanıtlanabiliyor. 
Hırsızlık oranında azalma 
Kaçakçılıkla Mücadele Bürosu, çalıntı eserlere ulaşmak için yurt içi ve  yurt dışındaki müzayede ve antika pazarlarının web siteleri, müzayede katalogları  ve ilgili yayınları da sürekli tarıyor. Büronun oluşturulması sonrasında kaçırılan birçok tarihi eser, yurt içi ve yurt dışında bulunarak Türkiye’ye geri getirildi. Vakıf eserlerinin envanterlenmesi, muhafazaya alınması ve çalındıklarının duyurulması hırsızlıkların da önemli ölçüde azalmasını sağladı. 2002’den itibaren aralarında Kabe örtüsü, çini, şamdan, minber kapısı ve halıların da bulunduğu 750’den fazla vakıf eseri Türkiye’ye getirildi.