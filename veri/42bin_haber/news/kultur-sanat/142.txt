Ünlü tablolar satışta
"Antika ve Sanat Eserleri Müzayedesi"nde, ressam Nedim Günsür'ün "Akdeniz'de Günbatımı" adlı son dönem eseri, sürrealist ressam Salvador Dali'nin tasarımı porselen duvar tabakları ve uzakdoğunun 19'uncu yüzyıl "Budist Aslan" heykelleri gibi nadide eserler satışa sunulacak.
Müzayedeyi düzenleyen Ankara Antikacılık'ın koordinatörü Fulya Akyıldız, 11 Kasım'da yapılacak müzayedeye ilişkin bilgi verdi. 
Akyıldız, satışa sunulan 281 sanat eserinin neredeyse tamamının ilk kez gün yüzüne çıkacağını belirterek, müzayedenin en heyecan verici yapıtının, toplumsal içerikli figüratif eserleriyle tanınan ressam Nedim Günsür'ün, Marmaris'te Günbatımı adlı eseri olduğunu vurguladı. 
Müzayedede en yüksek fiyattan satışa sunulacak eserlerin Türk ressamlara ait olduğunu bildiren Akyıldız, Günsür'ün ardından ressam Avni Arbaş'ın sis içindeki İstanbul'u betimleyen peyzaj çalışmasının 50 bin liradan, Komet'in soyut figüratif çalışmasının 48 bin liradan artırmaya çıkarılacağını söyledi.

Dali'nin tabakları

Sürrealist ressam Salvador Dali'nin Limoges porselen fabrikası için 1967 yılında tasarladığı ve yalnızca 2 bin adet üretilen Flush Royal' serisinde as, papaz, kız, vale ve joker figürlü 5 adet duvar tabağı da antika tutkunlarının beğenisine sunulacağını anlatan Akyıldız, üzerinde sanatçının imzası da bulunan tabaklara koleksiyonerlerin ilgi göstereceklerini tahmin ettiklerini dile getirdi. 
Fulya Akyıldız, müzayedenin önemli eserlerinden olduğunu belirttiği Les Diners de Gala adlı portfolyonun Les Caprices Pinces Princiers adlı özgün baskısının da Dali hayranlarını etkileyeceğini savundu. 
Aslanların Çin kültüründe, tapınaklar ile kanunların koruyucusu sayılan ve imparatorlara sunulan önemli hediyelerden olduğunu kaydeden Akyıldız, yur dışındaki Budist Aslan heykellerinin satışınında müzayedede yapılacağı bilgisini verdi. 
Akyıldız, Türk resim sanatının farklı dönemlerinden İbrahim Safi, Sırrı Eldem, Nazlı Ecevit, Selim Turan, Hasan Kavruk, Abidin Dino, Avni Arbaş, Komet, Nuri Abaç, Yalçın Gökçebağ, Mustafa Ayaz, Adnan Turani gibi isimlerin yanı sıra, Nuri İyem'in tuvali tümüyle kaplayan, hüzünlü ve derin bakışlı kömür karası gözlü köylü kadınlarının ustalıklı resmedildiği üç farklı tablosunun da müzayedenin ilgi çeken yapıtları arasında öne çıktığını anlattı.

Nadir eserler

Akyıldız, nadir bulunan eserlerin de sanatseverlerle buluşturulacağını ifade ederek, ressam Burhan Doçançay'ın, yurt dışında olduğu dönemde ürettiği yapıtlara Türkiye'de çok az rastlandığını dile getirdi. 
Akyıldız, New York ve Deniz peyzajı konulu iki sulu boya çalışmasının da sanat dünyasında heyecanla karşılanacağını öne sürdü. 
Bülent Ecevit'in annesi Nazlı Ecevit'in de bir eserinin müzayedede bulunmasının kendileri için çok önemli olduğunu anlatan Akyıldız, sanatçı Mehmet Aksoy'un, Periler Ülkesinde adlı bronz heykeliyle Koray Ariş'in ahşapla deriyi kaynaştırdığı İsimsiz adlı çalışmalarının nadir eserler kapsamında satışa sunulacağını söyledi.

'Uzakdoğunun gizemi, Osmanlı'nın görkemi ve Batı'nın zarafeti

Akyıldız, müzayedede Uzakdoğunun gizemi, Osmanlı'nın görkemi ve Batı'nın zarafetini bir arada sunmaya çalıştıklarını ifade ederek, Sultan Abdülhamit dönemi Osmanlı gümüşleri, fincan zarfları, hamam tası, yastık aynası, kaşıkların yanı sıra 1863 tarihli el yazması bir Kur'an-ı Kerim'in de yeni sahibini beklediğini dile getirdi. 
Akyıldız, Christofle, WMF, Meriden B.Company gibi önemli firmalarla A.G.Duvfa, Gustaf Möllenborg gibi usta gümüşçülerin tasarımlarının yanında Herend, Lladro, Limoges, Royal Kopenhagen, Volkstedt üretimi porselenlerin koleksiyonerlerin beğenisine sunulacağını sözlerine ekledi.