Bu dünyadan Necdet Konak geçti
TANIYANLAR onun için Zor zamanları çelebisiydi diyor.

Şair Arif Ay’ın söyledikleri de çok anlamlı: ‘Çizgileriyle Şeytan taşlayan iki sanatçıdan biriydi, öteki Hasan Aycın.’ Bu sözler çizgileriyle hep mazlumların yanında durmuş bir sanatçıyı, karikatürist Necdet Konak’ı tanımlamak için dile getiriliyor. Aramızdan ayrılalı sekiz yıldan fazla olmuş. Özellikle 28 Şubat gibi sancılı dönemlerde kalemini ve çizgisini dik tutabilen Necdet Konak, 1957’de Amasya’da doğdu. Milli Eğitim Bakanlığı ve Başbakanlık ve Aile Araştırma Kurumu’nda çeşitli görevler aldı. Vefat ettiği 2004’e kadar TBMM’de müşavir olarak çalıştı. Bu süre zarfında çizgi sanatından hiç kopmayan Necdet Konak, pek çok gazete ve dergide çizgileriyle ezilen, hakları elinden alınan kesimlerin yükselen sesi oldu hep. 
Türk mizahının defoları var 
Bosna Hersek’in efsanevi lideri Aliya İzzet Begoviç’e adadığı ‘Aliya’ başta olmak üzere ‘Cevher Dudavey’ ve ‘Kiziroğlu’ gibi çizgi romanlara da imza atan Konak, mizahla ilgili şu görüşleri dile getiriyordu: ‘Türk mizahının iki büyük defosu vardır: Biri sapkınlık derecesine varan cinsellik, diğeri Türk mizahının ‘Kralın soytarısı’ rolüdür. Mizah doğası gereği ezilenlerin sesi olması gerekirken egemenlerin maskarası olmayı yeğlemiştir.’ Necdet Konak’ı karikatür albümünde yer alan iki çizgiyle anıyoruz. Ruhu şad olun. 
28 Şubat mizah ödülleri! 
KARİKATÜRİST Necdet Konak, 28 Şubat ile ilgili görüşlerini mizahi bir üslupla dile getiriyordu: 28 Şubat’ta ete kemiğe bürünen akıldışılığın yaşandığı bir ülke asla mizahsız yapamaz. Çünkü yaşananların akılla izahı yapılamaz. Tek çare işi şakaya, yani mizaha vurmak. Eğer adamlara ‘şaka yapıyorsunuz’ demezsek ‘delisiniz’ demek zorunda kalacağız. Acilen ‘28 Şubat Mizah Ödülleri’ dağıtılmalıdır.