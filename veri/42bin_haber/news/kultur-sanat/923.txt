'Hürrem Sultan' balesi son kez sahnede
MERSİN'de kesintisiz 4 sanat sezonu boyunca her temsili kapalı gişe oynayan Devlet Sanatçısı, kompozitör merhum Nevid Kodallı'nın bestelediği 2 perdelik eseri 'Hürrem Sultan' balesi son kez seyirci ile buluştu.
Mersin Devlet Opera ve Balesi (MDOB) 'Hürrem Sultan'ı Mersin Kültür Merkezi Opera Sahnesi'nde sahneledi. Eserin orkestra şefliğini Nevid Kodallı'nın oğlu Murat Kodallı, libretto ve koreografisini Oytun Turfanda üstlendi. Eseri, Deniz Olgay Yamanus sahneye koydu. Kanuni Sultan Süleyman'ın yaşamından önemli kesitlerin anlatıldığı, oldukça kalabalık bir sanatçı kadrosunun görev aldığı eserde, Kanuni'yi Ender Üçdemir, Hürrem Sultan'ı Özlem Şenormanlılar canlandırdı. MDOB Müdür ve Sanat Yönetmeni Erdoğan Şanal, 4 sezondur kapalı gişe oynayan eserin her zaman büyük ilgi gördüğünü söyledi. Şanal, "Mersinli besteci ve Devlet Sanatçısı Nevit Kodallı'nın unutulmaz eserini son kez sahneledik. İlk sahnelenmesinden bu yana olağanüstü bir ilgi göstererek, gerek turnelerde gerekse kendi sahnemizde salonlarımızı dolduran tüm izleyicilerimize teşekkür ederiz. İzleyicilerimize yeni bale başyapıtlarını izletmenin çalışmaları içerisindeyiz" dedi.