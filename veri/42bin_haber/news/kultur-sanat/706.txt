Usta isimler bu festivalde
 
 Yenilikçi ve ses getiren filmleriyle kendi takipçilerini yaratan, partileri ve etkinlikleriyle alternatif bir eğlence kültürünü İstanbul’a taşıyan !f İstanbul, 12 yaşına dolu dolu bir programla giriyor.
 
 Yılın merakla beklenen filmlerinin ilk gösterimlerine ev sahipliği yapacak !f İstanbul, sinema dünyasının usta isimlerini de Türkiye’ye getiriyor.
 
 DÖNÜŞÜ MUHTEŞEM OLDU
 
 !f İstanbul, açılışını Leos Carax’ın son filmi Holy Motors/Kutsal Motorlar’la yapıyor. Mauvais sang/Kötü Kan, Les amants du Pont-Neuf/Köprü Üstü Aşıkları filmlerinin yaratıcısı Carax, 13 yıl aradan sonra ilk defa kamera arkasına geçtiği Kutsal Motorlar’la yeniden sinemanın sınırlarını zorlayan bir başyapıt ortaya çıkarıyor. 
 
 
 Denis Lavant, Kylie Minogue ve Eva Mendes’in rol aldığı, “2012’nin en iyi filmleri” listelerinde sıklıkla karşımıza çıkan Kutsal Motorlar, duygudan duyguya atlayarak büyülü ve esrarengiz bir deneyim vadediyor. 
 
 Son olarak Los Angeles Film Eleştirmenleri Birliği’nin Yabancı Dilde En İyi Film dalında ödüllendirdiği filmin !f’teki ilk gösterimi, Türkiye’de de sıkı takipçileri olan Carax’ın katılımıyla yapılacak.
 
 YOLDA'NIN SENARİSTİ RIVIERA DA GELİYOR
 
 !f İstanbul’un uluslararası konukları arasında diğer bir isim; siyah-beyaz çekilmiş muhteşem filmi Tabu’yla Berlin’den FIPRESCI ve Alfred Bauer ödüllerini alan Miguel Gomes. Gomes; hem filmin gösteriminde yer alacak hem de festivalin uluslararası yarışmasında jüri üyeliği yapacak. Festivalde ayrıca; Diarios de Motocicleta/Motosiklet Günlükleri, Letters To Juliet/Aşk Mektupları filmlerinin yanı sıra !f İstanbul’da da gösterilecek Yolda’nın senaristi Jose Rivera ile senaryosunu Altın Küreli Girls’ün yaratıcısı Lena Dunham’la birlikte yazdıkları Nobody Walks’la İstanbul’da olacak genç bağımsız yönetmen Ry Russo-Young da bulunuyor. 
 
 REHA ERDEM'İN SON FİLMİ !f İSTANBUL'DA
 
 Festivalin ayrıca Türkiye’den de bir sürprizi var. Reha Erdem’in heyecanla beklenen son filmi Jin’in Türkiye’deki ilk gösterimi !f İstanbul’da yapılacak. Bu sene Berlin’in Generation bölümünde Kristal Elma için yarışacak Jin, PKK kaçağı Kürt bir kızın doğunun damgalanmış dağlarından inip, batının rüya dünyasına yaptığı yolculuğu anlatıyor. Yönetmenin Kosmos’da ustalaştığı şiirsel sinematik anlatımı sürdürdüğü filmi Jin, Türkiye’nin politik ikliminde özellikle tartışmalar yaratacak yeni bir Reha Erdem başyapıtı. Erdem’in Altyazı sinema dergisinden Fırat Yücel’in moderatörlüğünde festivalde özel bir söyleşiye katılacağını da hatırlatalım.
 
 BİLETLER 2 ŞUBAT'TA SATIŞTA
 
 12. !f İstanbul Uluslararası Bağımsız Filmler Festivali, 14-24 Şubat tarihleri arasında İstanbul’da Beyoğlu Cinemaximum Fitaş, İstinye Park Cinemaximum, Caddebostan Cinemaximum Budak, 28 Şubat-3 Mart tarihlerinde de Ankara Cinemaximum CEPA ve İzmir’de ise Cinemaximum Forum Bornova sinemalarında gerçekleşecek. Mars Entertainment Group ortaklığıyla gerçekleşen festivalin biletleri 1 Şubat’ta Mybilet’te indirimli ön satışa çıkacak.