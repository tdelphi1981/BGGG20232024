Londra Türk Film Festivali başladı
Londra Türk Film Festivali, düzenlenen gala gecesiyle başladı. Bu yıl 18'incisi yapılan festivalin gala gecesinde, Yılmaz Erdoğan'ın yönettiği "Kelebeğin Rüyası" filminin İngiltere prömiyeri gerçekleştirildi.

İngiltere'nin başkenti Londra'da sinema meydanı olarak bilinen "Leicester Square"de bulunan Odeon West End sinemasındaki geceye, Türkiye'nin Londra Büyükelçisi Ünal Çeviköz, sinema sanatçısı Kadir İnanır, "Kelebeğin Rüyası" filminin yönetmeni Yılmaz Erdoğan ile filmin oyuncuları Kıvanç Tatlıtuğ, Belçim Bilgin, Mert Fırat ve Zeynep Farah Abdullah katıldı.

Başarı ödülü İnanır'a

Gecede sinema sanatçısı Kadir İnanır'a "Yaşam Boyu Başarı Ödülü" verilirken, Reis Çelik'in yönetmenliğini yaptığı "Lal Gece" filmi Golden Wings Digitürk Dijital Dağıtım ödülünün sahibi oldu.

Böylece Çelik, filminin Birleşik Krallık ve İrlanda'da dağıtımı için kullanılacak 30 bin sterlin değerindeki ödülü kazandı.

Büyükelçi Ünal Çeviköz, gecede yaptığı konuşmada, "Kültür hakikaten halkların başka uluslara, halklara erişmeleri için önemli bir unsurdur" dedi.

"Yaşam Boyu Başarı Ödülü"nü alan ünlü sinema sanatçısı Kadir İnanır da çok heyecanlı olduğunu belirterek, "Hepinizin gönlünde vatan hasreti var, biliyorum. Dünyanın en büyük şehrinde yaşıyorsunuz ama dünyanın cennetinden mahrumsunuz. 43 yıldır söyleyeceklerimi, filmlerimde söylüyorum. 75 milyon insanın yaşadığı cennet ülkemden, barış dolu selamlar getirdim" diye konuştu.

Kadir İnanır'ın ardından sahneye Yılmaz Erdoğan ve "Kelebeğin Rüyası" filminin oyuncu kadrosu çıktı. Filmin oyuncularından Kıvanç Tatlıtuğ, çok heyecanlı ve mutlu olduğunu söylerken, bir diğer oyuncu Mert Fırat, filmin büyük emek harcanarak yapıldığını ifade etti.

Konuşmaların ardından "Kelebeğin Rüyası" filmi gösterildi. Özellikle Londra'da yaşayan Türk vatandaşlarının yoğun ilgi gösterdiği gala gecesinde, Yılmaz Erdoğan ve filmin oyuncuları yoğun alkış aldı.

3 Mart'a kadar sürecek Londra Türk Film Festivali çerçevesinde, üç farklı sinemada 20'den fazla film gösterilecek.