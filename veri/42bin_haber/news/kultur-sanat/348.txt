Oda ve Adam garajistanbul sahnesinde
Nergis Öztürk ile Engin Hepilerinin baş rollerini paylaştığı kadın erkek ilişkisine, aşka, yaşanmışlıklara, yaşanmamışlıklara değinen tiyatro oyunu Oda ve Adam 25 Kasım akşamı garajistanbul'da.
18. Uluslararası İstanbul Tiyatro Festivalinde seyirci ve eleştirmenin beğenisini kazanan oyun, temelde kadın ve erkeğin birbirini hem tamamlayıcı hem de yadsıyıcı bakış açılarından ayrı ayrı anlatan bir metne dayanıyor Oda ve Adam monolog ve diyalogun, sokak diliyle entelektüel dilin, yalın ve karmaşığın, yalnız ve kalabalığın, mümkün ve imkansızın, imge ve gerçeğin, kadın ve erkeğin muğlak ve geçişken ama aynı zamanda gerilimli sınırlarında dolaşıyor.

Hem yalın bir öyküyü takip etmenin gayretiyle hem de bir dil, ses, beden ve imge harmanının çok katmanlı çağrışım alanlarıyla karşı karşıya bırakmaya çalışıyor izleyiciyi. Bir ucunda gerçekle düş arasındaki ufuk çizgisi, diğerinde kadın, erkek ve imge arasındaki iç ilişki. 
Pazar akşamı 18:00'da garajistanbul'da tiyatroseverlerle buluşacak oyunun bilet fiyatlarıysa tam 35 TL, indirimli 25 TL.