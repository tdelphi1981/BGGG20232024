İşte Tekin Akmansoy'un ölüm sebebi
Nuri Kantar tiplemesiyle hafızalarda yer edinen tiyatro ve sinema sanatçısı Tekin Akmansoy'un doktoru, sanatçının kalp ve solunum yetmezliğinden vefat ettiğini söyledi. Kızı Arzu Akmansoy da babasının Paris'ten getirdiği tiyatro oyunun oynamak için hazırlık yaptığını belirtti.
Tedavi gördüğü hastanede sabah saatlerinde hayatını kaybeden Tekin Akmansoy'un doktoru Deniz Şener ve kızı Arzu Akmansoy, sanatçının ölümüyle ilgili basın açıklaması yaptı. Uzman Doktor Deniz Şener, Tekin Akmansoy'un kalp, şeker ve bronşit rahatsızlıklarının bulunduğunu açıkladı. Sanatçının kalp ve solunum yetmezliği nedeniyle kaybedildiğini aktaran Şener, "Hepimizin başı sağ olsun. Tekin Akmansoy'u bugün sabah saat 09:03'te kaybettik. Nuri Kantar tiplemesiyle televizyon karşısına bizi bağladı. Tiyatrocu kişiliği ile yaptığı sayısız güzellikler oldu." dedi. 

Arzu Akmansoy da "O koca bir çınar, büyük bir sanatçıydı. O sadece babam değil, arkadaşım, her şeyimdi. Onu bir saniye olsun yalnız bırakmadım. Hayata çok bağlıydı. En son Paris'ten bir tiyatro oyunu getirmişti. O oyunu çok oynamak istiyordu. Ölümünden önce kendisi ile sohbet ettiğimiz de, 'Baba daha oyun var.' demiştim. O da daha bir yere gitmediğini söyleyerek şaka yapmıştı. Ölmeden önce morali çok iyiydi. Şarkılar söylüyordu. Ama sabah çok ani bir şekilde aramızdan ayrıldı." şeklinde konuştu. 

Torunu Ozan Akmansoy ise "Dün kendisini ziyarete geldim. Sanki hissetmiş gibiydi. Ellerini avuçlarını öptüm. Her zaman iyi olmam için çalışan biriydi." ifadelerini kullandı.

Bu arada, Tekin Akmansoy'un vefat haberi üzerine yakınları tedavi gördüğü hastaneye akın etti. Sanatçının cenaze namazı Perşembe günü öğle namazına müteakip Teşvikiye Camii'nden kaldırılacak. Ayrıca, cenaze namazı öncesi Kent Sineması'nda tören düzenlenecek.