Kelebeğin Rüyası Hollywood'a damga vurdu
Bu sene Los Angeles´da ikincisi düzenlenen Los Angeles Türk Film Festivali'ne Yılmaz Erdoğan´nın yapımcılığını ve yönetmenliğini üstlendiği Kelebeğin Rüyası damgasını vurduBarbaros Tapan/CNN TÜRK   Hollywood´da tarihi Mısır tiyatrosunda gerçekleşen galaya, Hollywood´un önde gelen film eleştirmenleri, Los Angeles Başkonsolosu Sayın Aydın Topcu ve birçok Amerikalı ve Türk sinema severler katıldı. 

Gala öncesinde CNN TÜRK Los Angeles Temsilcisi Barbaros Tapan´ın sorularını yanıtlayan Yılmaz Erdoğan ve Belçim Bilgin, "Los Angeles gibi dünya sinemasının kalbi olan bir şehirde filmin galasını yapmak onur verici" diye sözlerine başladılar.

Yılmaz Erdoğan: "Hollywood´da Türk filmleri festivali yapmak Türk sineması için paha biçilmez bir fırsat"

Son yıllarda Türk sinemasında gözle görülen büyük bir değişim olduğuna dikkat çeken Yılmaz Erdoğan, "Los Angeles´da genç sinemacı arkadaşlarımızın büyük özveri ile başlatmış oldukları bu çok değerli festival kapsamında Kelebeğin Rüyası filmimim özellikle Hollywood´un ilk filminin gösterildiği tarihi Mısır Tiyatrosu salonunda gösterilmesi bana bütün ekibim adına onur verdi. Türk sinemasının sesinin Hollywood´da duyulması artık ülke filmciliği adına büyük bir fırsat. Bu tür film festivallerinin devamlı olması ileride bizlere Hollywood dünyası için daha da büyük kapıları açacaktır" şeklinde açıklama yaptı. 

Erdoğan ayrıca, "Edebiyatın, şiirin, şairlerin eğlenceli tarafını filme aktarmaya çalıştım. Güzel yorumlar alıyoruz. Kelebeğin Rüyası, Oscar kapısını açabilir" dedi.

"Sen şairlerdeki kızsın"

Kelebeğin Rüyası filminin başrol oyuncularından ve Yılmaz Erdoğan´nın eşi olan Belçim Bilgin, "Yılmaz ile ilk tanıştığımda 'bana sen o şairlerdeki kızsın' demişti. O zaman için tam olarak ne söylemek istediğini anlayamadım ama zamanla Kelebeğin Rüyası filminin ön çalışmaları ortaya çıkmaya başlayınca bana 'işte sana daha önce bahsettiğim kız, Suzan sensin' dedi. 1940 yıllarında Zonguldak ve İstanbul´da hayatı geçen 17 yaşındaki Suzan karakterini canlandırmak daha önce bilmediğim yılların atmosferini onunla birlikte beyaz perdede canlandırmak çok güzeldi. Suzan´ın son sahnelerini çekerken çok ağladım çünkü o role çok alışmıştım" dedi.

Star Wars filmlerinin müziklerini de yapan, Hollywood´un yeni deha çocuğu Rahman Altın´dan Kelebek Dokunuşu

Son yıllarda hem Türkiye´de hem de Hollywood´da yaptığı film ve reklam müziklerinde adından çok söz ettiren deha çocuk Rahman Altın, Kelebeğin Rüyası filminin de müziklerini yaptı.

Senaryoyu okuduktan sonra bu kadar duygu ve aşk dolu bir filmin içerisine notaları yerleştirmek hiç de kolay olmadı diyen Rahman Altın, "Filmi izleyince yaptığım müziklerin ve film karelerinin ortaya çıkarmış olduğu duygu beni çok mutlu etti, seyirciye de bunu hissettirebildiysek işte o zaman tamamdır. Böyle bir eserde çalışmaktan onur duydum"  şeklinde sözlerini devam ettirdi.

Hollywood´un ünlü sinema yazarlarından Kelebeğin Rüyası´na tam not

Kelebeğin Rüyası, aralarında Howard A.Rodman, Rob Nibson, Ron Yerxa, Elvis Mitchell, Semih Kaplanoğlu gibi Hollywood film dünyasında sözü geçen sinemacılar ve yazarlardan tam not aldı.

Öncelikle filmde işlenen 1940´ların Türkiye´sinin sinematogrif açıdan beyaz berdeye yansıması, kullanılan lokasyonların derinliği, kullanılan detay çekim teknikleri ve oyuncuların sergiledikleri yüksek oyun kalitesi ve hikaye anlatılışı , Kelebeğin Rüyası´nı şimdiden Hollywood´da adından daha çok söz ettirecek gibi gözüküyor.
                                                                                                                                                           