Sinemanın yerli ustaları ile dört gün
Türk sinemasının 98. doğum yıldönümü Sinemada Yerli Arayışın Üç Ustası Halit Refiğ, Metin Erksan ve Yücel Çakmaklı programıyla kutlanıyor.

 İBB Kültür ve Sosyal İşler Daire Başkanlığı ve SETEM (Sinema ve Televizyon Eseri Sahipleri Meslek Birliği) işbirliğiyle gerçekleştirilecek dört günlük etkinliğin ilk günü olan 14 Kasım’da (bugün) Tarık Zafer Tunaya Kültür Merkezi’nde bir anma toplantısı gerçekleştirilecek. Sinema yazarı İhsan Kabil’in yöneteceği programa Hülya Koçyiğit, Necip Sarıcı, Çetin Tunca ve Mesut Uçakan konuşmacı olarak katılacak. Saat 18.00’de başlayacak programın ardından Mehmet Güleryüz’ün yönettiği Türk Sinema Tarihi belgeseli gösterilecek. 
Film gösterimleri de var 
Öte yandan, program kapsamında 15-17 Kasım tarihleri arasında SETEM’in Pangaltı’daki merkezinde üç büyük ustanın filmleri gösterilecek. 15 Kasım Perşembe günü Halit Refiğ’in Gurbet Kuşları, Bir Türk’e Gönül Verdim ve Gelinlik Kız filmleri, 16 Kasım’da Metin Erksan’ın Sevmek Zamanı ve Kuyu, 17 Kasım Cumartesi günü de Yücel Çakmaklı’nın Birleşen Yollar, Zehra ve Memleketim adlı filmleri bir kez daha seyirciyle buluşacak.