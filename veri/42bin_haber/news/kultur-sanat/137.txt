38 yıl sonra bir araya geldiler
Türk Sineması'nın unutulmaz eserlerinden biri olan Hababam Sınıfı filminin 13 oyuncusu, 38 yıl aradan sonra ilk kez Malatya'da bir araya geldi.
Malatya Kongre ve Kültür Merkezi'nde festival açılışına hazırlanan Hababam Sınıfı'nın öğrencileri, duygularını anlattı. 
Hayta İsmail lakaplı Ahmet Arıman, Hababam Sınıfı'nda "Mahmut Hoca" karakterini canlandıran Münir Özkul'a festival kapsamında ödül verecek olmanın kendileri için bir onur olduğunu belirterek, duygularını "Keşke yanımızda olsaydı, keşke burada olabilseydi. Burada olmaktan çok mutluyuz ama keşke toplanıp bir öğretmenler gününde ya da özel bir günde onun kapısının önüne gitseydik. El sallayamazdı belki bize ama onun içeride olduğunu bilmek bile çok güzel olurdu" sözleriyle anlattı. 
Rol arkadaşları Kemal Sunal'ın memleketinde ve onun adını taşıyan bir salonda olmanın da kendileri için gurur verici olduğunu dile getiren Arıman, Kemal abi çok daha iyilerine layık bir sanatçı. Onun memleketinde ona bu ilgiyi göstermelerinden dolayı sevgili başkanlarımıza, değerli büyüklerimize teşekkür ediyoruz dedi. 
Hababam Sınıfı filminde ufaklık olarak tanınan Tuncay Akca da, Hababam Sınıfı filminin çekimlerine dair anılarını anlattı. Filmde rol arkadaşlarının en küçüğü olarak oyuncuların ayakkabılarını boyadığını belirten Akca, espriyle Rahmetli Ertem abinin de Münir babanın da hatta Adile ablanın da Kemal abinin de herkesin ayakkabısını boyadım. Herkes 10'ar lira veriyordu bana ama Kemal abi 2 lira veriyordu diye konuştu. 
Hababam Sınıfı'ndan sonra da sinemaya devam ettiğini anlatan Akca, şöyle devam etti: 
Burada olmaktan hakikaten çok mutluyum, çok keyifliyim. Onlarla beraber oynadım. Rahmetli Kemal abiyle de oynadım. Eski Hababam Sınıfı'ndaki büyüklerimle bir arada olmaktan büyük bir keyif aldım, çok mutluyum. Ayrıca burada Münir Baba'ya ödül verecek olmaktan büyük bir şeref duydum.

Bu kadro çok daha güzel şeyleri yapacak

Hababam Sınıfı filminin merhum Kemal Sunal'dan sonra ikinci Malatyalı oyuncusu Dilaver Gür, arkadaşlarını Malatya'da toplama fikrin bir yıl önce kendisinden çıktığını söyledi. 
Münir Özkul'a Hababam Sınıfı olarak kendilerinin ödül vermesinin festivale ayrı bir güzellik kattığını dile getiren Gür, Arkadaşlarımla bir arada olmaktan gerçekten mutluyum. Münir Özkul hocamıza acil şifalar diliyoruz. Başta Ertem Eğilmez, Kemal Sunal, Adile Naşit, Dom Dom ve Tulum olmak üzere hayatını kaybeden diğer arkadaşlarımızı da rahmet ve saygıyla anıyoruz dedi. 
Hababam'ın Postal Rızası Ercan Gezmiş de, zaman zaman bazı arkadaşlarının İstanbul'da bir araya geldiğini belirterek, Malatya'da bu kadronun olması çok güzel bir şey. Biz Hababam Sınıfı öğrencileri olmanın onurunu yaşıyoruz. Malatya'da gördüğümüz ilgi çok yüksek diye konuştu. 
Farklı illerden gelen arkadaşları bulunduğunu kaydeden Gezmiş, Bu kadro 38 yıl sonra ilk defa bir araya geldi. Bu kadro çok daha güzel şeyleri yapacak dedi. 
3'üncü Uluslararası Malatya Film Festivali'nde Yaşam Boyu Onur Ödülüne layık görülen Münir Özkul'un ödülü, Hababam Sınıfı öğrencileri tarafından kızı Güner Özkul'a verilecek.