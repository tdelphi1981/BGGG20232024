Kemal Sunal'a vefa ödülü verildi
Almanya'nın Frankfurt kentinde düzenlenen Türk Film Festivali'nde bu yılki vefa ödülü Kemal Sunal'a verildi.
 Metropolis sinemasında düzenlenen törende, Festival Komitesi Başkanı Hüseyin Sıtkı, ödülü Kemal Sunal adına alan çocukları Ali Sunal ve Ezo Sunal ile eşi Gül Sunal'e verdi.

Ali Sunal, ödülü babasının kitaplığına koyacağını belirterek, Almanya'da babamı unutturmadığınız ve hiç aramızdan ayrılmamış gibi halen yaşattığınız için babam ve ailem adına sizlere çok teşekkür ediyorum. Türkiye Cumhuriyeti var oldukça babam da var olacaktır dedi.

Ezo Sunal ise babasının rol aldığı filmlerden oluşan kısa filmi izledikten sonra çok duygulandığını ifade ederek, geceyi organize edenlere teşekkür etti.

 

Gül Sunal da 26 yıl önce Kemal Sunal ile Frankfurt'a geldiğini belirterek, Bu nedenle Frankfurt'un benim için büyük önemi var. Burada çok güzel anılarımız var Kemal'le. Burada olmak çok güzel. Hüseyin Sıtkı'ya böyle bir festival organize ettiği için çok teşekkür ediyorum. Umarım Kemal bunları hissediyordur diye konuştu.

Komite Başkanı Sıtkı da Kemal Sunal'ı birkaç cümleyle anlatmanın mümkün olamayacağını belirterek, Değerinde hiçbir azalma olmadan, onu izlemeye ve seyretmeye devam edeceğiz dedi. 
 