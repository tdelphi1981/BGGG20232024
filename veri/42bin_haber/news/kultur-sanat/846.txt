Tarihi filmde büyük hata
Akademi Ödülleri'ne bu yıl 12 dalda aday gösterilen, usta yönetmen Steven Spielberg'ün son filmi 'Lincoln'da tarihi bir hata tespit edildi.
Connecticut milletvekili Joe Courtney'in filmi izledikten sonra yaptığı araştırma sonucunda, ABD'nin efsanevi başkanı Abraham Lincoln'ın köleliğin kaldırılması için verdiği 13. Düzenleme (13th Amendment) tasarısının oylamasıyla ilgili ciddi bir hata ortaya çıktı. 
Filmde Connecticut vekillerinin bu tasarıya aleyhte oy verdiği gösteriliyor ancak Courtney'nin arşiv araştırması, 1865 yılında yapılan oylamada o dönem Connecticut eyaletini temsil eden dört milletvekilinin 13. Düzenleme için lehte oy verdiğini gösterdi.   
LINCOLN / FRAGMAN 
Demokrat Parti Milletvekili Courtney, yönetmen Spielberg'e, bu tarihi hatayı düzeltmesi için bir mektup gönderdi. Courtney, "Connecticut eyaletini, köleliğe karşı verilen tarihi mücadelenin yanlış tarafında göstermek, kolayca teyid edilebilecek gerçeklerin saptırılmasıdır... Lincoln DVD olarak piyasa sürülmeden bu hata düzeltilirse iyi olur" diye konuştu.  
Sinema uzmanları Amerikan tarihinin dönüm noktalarından olan köleliğin kaldırılmasını konu edinen filminde yapılan tarihi hatanın Oscar ödül törenleri öncesi Spielberg ve yapımcı şirket için ciddi sıkıntı oluşturacağını düşünüyor. 
SENARİSTTEN YANIT GELDİ 
Courtney'nin bu açıklamaları ve mektubu üzerine, bugün, filmin senaristi Tony Kushner'dan bir yanıt geldi. Yayınladığı notta "tarihi kaydın değiştirildiğini" kabul eden senarist, "dört vekilden ikisinin karşı oy kullanmış gibi gösterildiğini ve bu kişilerin isimlerinin de değiştirildiğini" belirtti.  
Kushner, bu değişikliğin, 13. Düzenleme'nin ne kadar zor kabul edildiğini ve oylama sonuçlanana kadar neler olacağının bilinmediği vurgulamak için yapıldığını ifade etti. 
Senarist, bu değişikliğin yanı sıra, filmdeki diyalogların ve bazı kişilerin de kendisince kurgulandığını vurguladı ve "umarım bu da, birilerini şoke etmez" diye yazdı. 
Kushner açıklamasını, "Filmde geçen bu 15 saniyelik kısım Connecticut'ta birileri tarafından hakaret olarak algılanmışsa üzgünüm... Filmi görmeye gidenlerin çoğunun, bunun dramatik bir film olduğunu, eyaletlerine saldırı niteliği taşımadığını anlamış olmaları beni sevindiriyor" ifadesiyle sonlandırdı.