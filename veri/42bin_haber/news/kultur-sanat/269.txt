Her Cuma Yeni Sinema'ya ''Atlıkarınca'' ile devam
Beşiktaş Belediyesi ve Yeni Sinema Hareketi işbirliğiyle Levent Kültür Merkezi'nde ücretsiz olarak gerçekleştirilen “Her Cuma Yeni Sinema” etkinliği kapsamında, bu Cuma 19:00’da İlksen Başarır’ın yönettiği ve senaryosunu Mert Fırat’la birlikte yazdığı ‘Atlıkarınca’ filmi gösterilecek. 
47. Antalya Altın Portakal Film Festivali’nde “En İyi Senaryo” ve “Behlül Dal Jüri Özel Ödülü” (Zeynep Oral), 30. Uluslararası İstanbul Film Festivali’nde En İyi Müzik ve Radikal Halk Jürisi Ödülleri’ni kazanan filmin başrollerini Mert Fırat, Nergis Öztürk ve Zeynep Oral paylaşıyor. 
Saat 19:00’da başlayacak gösterimin ardından filmin yaratıcıları izleyicilerin sorularını cevaplayacak. Film önümüzdeki hafta boyunca Pazartesi, Salı, Çarşamba, Perşembe 14:00 ve 16:30 seanslarında da izlenebilecek. 
9 Kasım’da Serkan Acar’ın ‘Aşk ve Devrim’ filmiyle yapılan açılışı büyük ilgi gören “Her Cuma Yeni Sinema” etkinliği, son yıllarda yurt içi ve yurt dışında başarılarıyla adından söz ettiren ancak dağıtım sorunları yaşayan Türk filmlerini ve filmlerin yaratıcılarını izleyiciyle buluşturmak amacını taşıyor. 
Koordinasyonu Katadrom Kültür ve Sanat Derneği tarafından gerçekleştirilen gösterimler, 23 Kasım’da İlksen Başarır’ın ‘Başka Dilde Aşk’, 30 Kasım’da Seyfi Teoman’ın ‘Bizim Büyük Çaresizliğimiz’, 7 Aralık’ta Seren Yüce’nin ‘Çoğunluk’, 14 Aralık’ta Özcan Alper’in ‘Gelecek Uzun Sürer’, 21 Aralık’ta Aslı Özge’nin ‘Köprüdekiler’, 28 Aralık’ta Derviş Zaim’in ‘Gölgeler ve Suretler’ filmleriyle devam edecek.