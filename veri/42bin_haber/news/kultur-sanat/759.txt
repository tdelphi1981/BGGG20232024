Dünyanın en saygın edebiyat ödülüne Türk jüri üyesi
Edebiyat dünyasının en saygın ödüllerinden biri kabul edilen Uluslararası "Man Booker" ödülünün bu yılki beş jüri üyesi arasında, Türk yazar Elif Batuman da bulunuyor.
Batuman, 22 Mayıs'ta İngiltere'nin başkenti Londra'da düzenlenecek törenle sahibini bulacak "Man Booker" uluslararası edebiyat ödülü için jüri üyesi olmasıyla ilgili AA'ya yaptığı açıklamada, "Bu benim için büyük bir onur ve ayrıcalık" dedi.

Man Booker ödülü için geçen hafta açıklanan ve 10 kişilik kısa listeye kalan yazarlar arasında, Hindistan'dan UR Ananthamurthy, İsrail'den Aharon Appelfeld, ABD'den Lydia Davis, Pakistan'dan Intizar Husain, Çin'den Yan Lianke, Fransa'dan Marie NDiaye, Kanada'dan Josip Novakovich, ABD'den Marilynne Robinson, Rusya'dan Vladimir Sorokin ve İsviçre'den Peter Stamm bulunuyor.

Kısa listeye seçilen bazı yazarların kitaplarının kendi ülkelerinde yasaklanmış olmasıyla ilgili Elif Batuman, "Kısa listede yer alanlardan çok gurur duyuyoruz. Adaylar siyasi nedenlerle değil, edebiyatta gösterdikleri başarılardan dolayı kısa listeye seçilmiştir" diye konuştu.

1977 New York doğumlu Batuman, kendisinin de bir gün Man Booker ödülüne aday gösterilmesini isteyip istemediğin ilişkin ise, birçok iyi çalışmaya imza atmak istediğini ancak yazar olarak ödül kazanmak umuduyla değil, iyi bir iş çıkarmak için yazmak istediğini ifade etti.

2010 yılında yayımlanan "The Possessed: Adventures with Russian Books and the People Who Read Them" kitabıyla birçok ödüle layık görülen Elif Batuman, bu yılki Man Booker ödülü için bir favorisi olup olmadığının sorulması üzerine, "Jüri üyesi olarak, kısa listeye seçilen her ismin potansiyel kazanan olduğunu düşünmek çok önemli. Ödülü kim kazanırsa kazansın mutlu olacağım" yanıtını verdi.

Harvard Üniversitesi'nden mezun olan ve Stanford Üniversitesi'nde doktorasını tamamlayan Elif Batuman'ın yanı sıra jüri üyeleri arasında Sir Christopher Ricks, Aminatta Forna, Yiyun Li ve Tim Parks gibi önemli yazarlar bulunuyor.

"Man Booker" Uluslararası edebiyat ödülü, herhangi bir milletten bir yazara İngilizce kaleme aldığı ya da İngilizce çevirisi yapılmış eserleri dolayısıyla veriliyor. İngiltere'de her yıl en iyi romana verilen Man Booker ödülünün bir dalı olan Uluslararası Man Booker ödülü, yazarın yaşam boyu yaptığı çalışmaları kapsıyor.

2005 yılından bu yana verilen ve parasal değeri 60 bin sterlin olan ödülü şimdiye kadar alan yazarlar arasında Kanadalı Alice Munro, Nijeryalı Chinua Achebe, Amerikalı Philip Roth ve Arnavut İsmail Kadare bulunuyor.