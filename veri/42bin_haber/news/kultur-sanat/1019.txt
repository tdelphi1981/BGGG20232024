Bir zamanlar Afişe çıkanlar
Salt Beyoğlunda açılan Duvar Resminden Korkuyorlar başlıklı arşiv sergisi 70li yıllarda gerçekleştirilen gösterilerden kesitler sunuyor. Meşhur Sinema Emekçileri Yürüyüşünde Cüneyt Arkın da var.

SALT Beyoğlu’nda açılan ve 1976-80 yıllarını kapsayan ‘Duvar resminden korkuyorlar’ başlıklı arşiv sergisi devam ediyor. Türkiye’deki ‘sol’ hareketin yansıdığı sergide o dönemlerin sokağa taşan politik etkinlikleri ve eylemleri yansıtılıyor. Sergiye paralel olarak Mart ayı boyunca Salt Açık Sinema’da çeşitli konuşma ve gösterimler de düzenlenecek. Bu paralel etkinliklerle 1980 öncesi kültürel üretimin farklı yönlerinin hatırlanması, kırılma noktaları kadar sürekliliklerin izlenmesi, günümüze aktarılan bilgi ve deneyimin paylaşılarak yeni tartışmalar açılması amaçlanıyor. 
70’lerden bugüne sanatçı hakları 
7 Mart’ta Hüsamettin Koçan ve Zeyno Pekünlü’nün ‘1970’lerden bugüne sanatçı hakları’ başlıklı konuşmasıyla açılacak olan program, her hafta başka konu ve konuklarla devam edecek. Türkiye’de sol kültürü gündeme getirmeyi amaçlayan programda, Mart ayı boyunca ele alınacak diğer konu başlıklarından bazıları şöyle: 1970’lerden bugüne edebiyat ve sanatta sansür, Sinemanın “sol yaka”sı, Devrimci tiyatronun yükselişi, Müziğin “sol anahtarı”, Sansüre karşı bir uzun yürüyüş: Sinemacıların 1977’deki sansür protestosu.