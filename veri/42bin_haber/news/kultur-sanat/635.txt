Ödüllü karikatürler Adana'da
Aydın Doğan Vakfı tarafından 29'uncusu düzenlenen Aydın Doğan Uluslararası Karikatür Yarışması'nda ödül alan ve sergilemeye değer görülen 177 karikatürün yer aldığı sergi, Adana'nın kurtuluş günü olan 5 Ocak'ta açıldı. Adana Büyükşehir Belediyesi 75'inci Yıl Sanat Galerisi'nde büyük ilgi gören serginin, 20 Ocak'a kadar açık kalacağı bildirildi. Her yıl kurtuluş gününde geleneksel olarak izlenime sunulan serginin açılışına Adana Valisi Hüseyin Avni Coş, Büyükşehir Belediye Başkan Vekili Zihni Aldırmaz, Aydın Doğan Vakfı Yürütme Kurulu Başkanı Candan Fetvacı, Genel Müdür Yardımcısı Gündüz Alpman ve Adana İl Emniyet Müdürü Ahmet Zeki Gürkan ile çok sayıda sanatsever katıldı.

Vali Coş'tan teşekkür

Sergiyi Aydın Doğan Vakfı Yürütme Kurulu Başkanı Candan Fetvacı ile birlikte gezen Adana Valisi Hüseyin Avni Coş, sergilenen eserleri yakından inceledi. Sergiye gelen konuklarla yakından ilgilenen Candan Fetvacı'nın sergi kitabını hediye ettiği Vali Hüseyin Avni Coş, "Bu sergiyi Adana'ya getirdiğiniz için teşekkür ediyoruz. Adana'nın kurtuluş gününde böylesi bir sergi açıldığı için mutluyuz. Serginin beğeni toplayacağını düşünüyoruz" dedi. Eserleri inceleyen sanatseverler, serginin ardından birlikte anı fotoğrafı çektirdi. 

Birinciliği paylaştılar

29'uncu Aydın Doğan Uluslararası Karikatür Yarışması'nın Seçiciler Kurulu, 4 Haziran 2012 tarihinde Bodrum Işıl Club'da yaptığı değerlendirmede; Türk sanatçı Doğan Arslan ile İranlı sanatçı Javad Alizadeh'in eserlerini birinci seçti. Kurul, ikinciliğe Sırbistan'dan Vladimir Stankovski, üçüncülüğe ise Polonya'dan Pawel Kuczynski'yi değer gördü. Seçici Kurul ayrıca, Jose Antonio Costa (Brezilya), Ludo Goderis (Belçika), Musa Gümüş (Türkiye), Muhittin Köroğlu (Türkiye), Aliyeh Mazaheri (İran), Rodrigo Mıneu (Brezilya), Negin Naghiyeh (İran), Sergey Riabokon (Ukrayna), Raimundo Waldez (Brezilya), Cai Weidong (Çin) ve Bert M.L Witte'ye (Hollanda) Başarı Ödülü verdi.