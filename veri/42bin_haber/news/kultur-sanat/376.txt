"13 Kare Sanat Festivali"ne doğru
Adana Büyükşehir Belediyesinin Altın Koza etkinlikleri kapsamında, Adana'da 15 yıl önce fotoğraf çekimi için çıktıkları yolculukta geçirdikleri trafik kazası sonucu hayatını kaybeden 13 Adana Fotoğraf Amatörleri Derneği (AFAD) üyesinin anısına düzenlediği festival, 4 Aralık'ta başlayacak.Adana Büyükşehir Belediyesi Başkan Vekili Zihni Aldırmaz, düzenlediği basın toplantısında, festivalin bu yıl 39 sivil toplum kuruluşunun desteğiyle 4-8 Aralık tarihleri arasında yapılacağını söyledi.

Festivalin, Adana'yı seviyorum ve 1882 yılında bir bina inşaatı sırasında bulunarak patates çuvalı içinde yurt dışına çıkarılan Mısırlı Hemşire Sansneferu Heykeli'ni Geri İstiyoruz teması içerdiğini belirten Aldırmaz, bu konuda imza kampanyası düzenleneceğini de ifade etti.

Aldırmaz, 13 Kare Sanat Festivali'nin, Altın Koza Film Festivali'nden sonra en büyük etkinlik olduğuna işaret ederek, Festivalde tüm etkinlikler ücretsiz gerçekleştirilecek. Festival, Türkiye'de mizaha yön veren karikatüristlerden Turhan Selçuk'un 'Söz Çizginin' adlı eserlerinin Abidin Dino Parkı'nda yazar Füruzan'ın sunumu ile açılmasıyla başlayacak. Ardından 'Sanat Sevgidir' yürüyüşü yapılacak dedi.

Etkinlikler

Festivalin ilk gününde 75. Yıl Sanat Galerisi'nde Özcan Ağaoğlu'nun İranabak adlı fotoğraf sergisi açılışı ve Özcan Ağaoğlu ile Füruzan'ın kitap imza etkinliği gerçekleşecek.

Aynı gün Büyükşehir Belediyesi Tiyatro Salonu'nda Altın Oran Doğa Grubu'nun Torosların Nadide Çiçekleri adlı gösterisinin ardından ünlü tiyatro sanatçısı Genco Erkal İnsanlarım adlı oyunu sahneleyecek.
Festivalin ikinci gününde Kültür ve Turizm Bakanlığı'nın 2011 Yılı Kültür ve Sanat Büyük Ödülü verilen fotoğraf sanatçısı Sıtkı Fırat'ın Türk Dünyasından İzler adlı sergisi Adanalı sanatseverlerle buluşacak. Aynı gün Mevlana'nın 22. kuşaktan torunu Esin Çelebi Mevlana ve Mesnevilik konulu söyleşi yapacak. Söyleşinin ardından Uluslararası Mevlana Vakfı Rumi Türk Musikisi Topluluğu konser verecek.

6 Aralık'ta Mehmet Baltacı anısına bölümünde önemli fotoğrafçılardan Gültekin Çizgen'in sunumuyla, İstanbul Fotoğraf Müzesi Koleksiyon Sergisi ile birlikte Mehmet Baltacı'nın Bir Zamanlar İstanbul sergisi ve Altınoran Düşünce Sanat Platformu'nun fotoğraf sergileri açılacak.

Sergilerin yanı sıra, Ustalardan sunumlar bölümünde İzzet Keribar'dan Endülüs ve Valancia, Sıtkı Fırat'tan Sıladan Gurbete-Fotoğrafın Ardında 65 Yıl, Ara Güler'den Seçmeler adlı fotoğraf gösterileri ve söyleşiler yer alacak. Gergedanlar İyi Fotoğraf Çekemez adlı kitabıyla Gültekin Çizgen, imza etkinliği gerçekleştirecek.

7 Aralık'ta Adana Kültür Sanat Merkezi'nde Mahmut Hazım Kısakürek sunumuyla ve Metin Bahçıvan moderatörlüğünde Çocuk ve Tiyatro çalıştayı yapılacak.

Aynı gün fotoğraf sanatçısı Ali Öz'ün Tarlabaşı adlı fotoğraf sergisi de Devlet Güzel Sanatlar Galerisi'nde sanatseverlerle buluşacak. Serginin ardından Çukurova Devlet Senfoni Orkestrası Büyükşehir Belediye Tiyatro Salonunda konser verecek.

Etkinliklerin son gününde Mesut Dikel, İlham Enveroğlu ve Ömer Tayfur Öztürk'ün hat, minyatür, resim ve heykel sergisi Büyükşehir Belediyesi Fuayesinde açılacak. Altın Kamera Fotoğraf Yarışması ödül töreni ve sergisi ise AFAD'ın Kasım Gülek Fotoğraf Sanat Galerisi'nde yapılacak. Aynı gün Mısırlı Hemşire Sansneferu Heykeli'ni Geri İstiyoruz konulu imza kampanyası başlatılacak.

Bu arada, etkinlikler kapsamında Türk edebiyatının büyük ustası Orhan Kemal'iin oğlu Işık Öğütçü, okullarda babasının yaşamı ve edebiyatını anlatacak.