Sanat müziğinin efsaneleri yeni seslere kapı açacak
Türk Eğitim Vakfı (TEV) ve TSK Mehmetçik Vakfı Türk Sanat Müziği’nin iki önemli isminin anısına düzenlenecek ses yarışması ile geleceğin yıldızlarına yeni bir dünyanın kapılarını açacak.
 TEV ve Mehmetçik Vakfı’nın  Safiye Ayla ve Zeki Müren adına  üç yılda bir düzenledikleri ses yarışması bu yıl Lütfi Kırdar Sergi ve Kongre Sarayı’nda 8 Aralık 2012 Cumartesi günü gerçekleştirilecek. TRT Müzik kanalından canlı olarak yayınlanacak 4. Zeki Müren ve Safiye Ayla Ses Yarışması’na başvurmak isteyen adayların ses kayıtlarını CD ile birlikte 12 Kasım 2012 tarihine kadar TEV’e iletmeleri gerekiyor.
 Safiye Ayla ve Zeki Müren’in anısına gerçekleştirilecek olan ve yeni sesleri topluma tanıtma amacı ile üç yılda bir yapılarak geleneksel hale getirilen ses yarışmasına katılacak adaylar, Safiye Ayla ve Zeki Müren adına ayrı dalda yarışacaklar. Yarışma sonucunda birincilere 10.000 TL, ikincilere 7.000 TL, üçüncülere 5.000 TL ve dördüncü, beşinci, altıncılara ise 2,000TL ve plaket ödül olarak verilecek.
 Safiye Ayla ve Zeki Müren Ses Yarışması’na başvuracak adayların 31.12.1977 - 01.01.1994 tarihleri arasında doğmuş olmaları gerekiyor. TRT ve Devlet Koroları’nın kadrolu sanatçıları ile piyasada ticari çalışmalar yapan profesyonel sanatçıların katılamayacağı yarışma için adaylar,CD’ye kaydettikleri eser ile özgeçmişlerini, son altı ay içerisinde çekilmiş olan 4 adet vesikalık fotoğraflarını, eserlerin yedişer adet notasını ve noterden tasdikli imza örneklerini, açık adres, e-posta adresi ve telefon bilgileriyle birlikte 12 Kasım 2012 tarihine kadar TEV’e iletmeleri gerekiyor.
 Başarılı ve ihtiyaç sahibi Türk gençlerine eğitim imkânı sağlayan TEV ile şehit ve gazi çocuklarına, yakınlarına destek veren TSK Mehmetçik Vakfı’na bağışlarıyla büyük katkıları olan Safiye Ayla ve Zeki Müren’i anma ve onların anısına yeni sesleri topluma tanıtma amacı ile üç yılda bir yapılarak geleneksel hale getirilen ses yarışmasının bu yıl 4.sü gerçekleştirilecek.  TRT Müzik’in medya sponsorluğunda gerçekleşecek olan yarışma TRT Müzik kanalından canlı olarak da yayınlanacak. 
  