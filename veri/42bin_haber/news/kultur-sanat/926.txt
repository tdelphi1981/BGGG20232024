Çirkinleşmeden eleştiri mümkün değil mi
Kapitalist düzenin başarılı olmak için bireylere estetik ve güzellik dayatmasını eleştiren Çirkin adlı oyun, karakterleri arasındaki çarpık ilişkiler yüzünden eleştiriliyor.

İstanbul Devlet Tiyatrosu’nda oynanan Alman yazar Marius von Mayenburg’un Çirkin adlı oyunu bugünlerde medyaya yansıyan eleştirilerle gündemde. 13 yaş sınırlaması ile perde açan oyunda ensest ve eşcinsel ilişkinin yer alması seyircilerden tepki görüyor. İstanbul Devlet Tiyatroları’nın 2012-2013 sezonu repertuarında bulunan ve Ekim ayından bu yana sahnelenen oyun kapitalist sisteme eleştiri getirirken, modern hayatın estetik ve güzellik dayatmasını da trajikomik bir dille sorguluyor. Fiziksel görünüşün kimlik ve karakterin önüne geçmesini, insanların nitelikleri yerine güzellik ve yakışıklılığıyla değerlendirilir olmasına karşı duran oyunun en büyük handikabı ise karakterler arasındaki eşcinsel ve ensest ilişkinin alenen sahneye taşınması. Almanya’da eleştirmenlerce 1999’un yükselen yazarı olarak nitelendirilen Marius von Mayenburg’un bütün oyunlarında çarpık ilişkilere rastlamak mümkün. Mayenburg, yaşadığı toplumda özellikle Doğu Bloğunun dağılması sonrası ensest ve eşcinsel ilişkinin yaygınlaşmasından dolayı oyunlarında da toplumda varolanı yansıtmasıyla tanınıyor.  
Seyircinin kafasında soru işaretleri var 
OYUN hakkında Kent Haber’de bir değerlendirme yazan Erdal Yıldırım ‘Oyunda kafama takılan bir nokta var, o da anne ve oğul arasındaki ilişki’ dedikten sonra şu notu düşüyor: ‘Ensest bir durum var. Amacın neresinde? Nedensellik ve bütünsellik içinde bir yere oturtamadım. Bir mesele minimize mi edilmiş ya da bulandırılmak mı istenmiş anlayamadım.’ İHA’ya konuşan bir izleyici de ‘Oyunda anne ile çocuğun çarpık bir ilişkisi vardı, bu durum hiç hoş değil’ derken, bir başka izleyici de ‘Oyun 14 yaş sınırının üstünde.  Genelde uygunsuz davranışlar söz konusu. 13 yaşındaki kızımı getirmemekle doğru bir iş yapmışım” şeklinde görüş bildildi. 
DT: Karalama ve linç kampanyası 
Eleştİrİler üzerine İstanbul Devlet Tiyatroları’ndan yapılan açıklamada ise ‘Oyunumuza karşı bir karalama ve linç kampanyası başlatılmış olmasından, bağlamından kopartılmış sahnelerinin ve repliklerinin cımbızlanıp kamuoyuna servis edilerek konusunun ve mesajının çarpıtılmasından üzüntü duyuyoruz’ denildi. 