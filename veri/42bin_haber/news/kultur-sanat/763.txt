Siyaset değil edebiyat konuşuyor
EDEBİYAT dünyasının en saygın ödüllerinden biri kabul edilen Uluslararası "Man Booker" ödülünün bu yılki beş jüri üyesi arasında, Türk yazar Elif Batuman da bulunuyor.

MAYIS AYINDA VERİLECEK OLAN MAN BOOKER EDEBİYAT ÖDÜLÜNÜN TÜRK JÜRİ ÜYESİ ELİF BATUMAN:  
“ADAYLAR SİYASİ NEDENLERLE DEĞİL, EDEBİYATTA GÖSTERDİKLERİ BAŞARILARDAN DOLAYI KISA LİSTEYE SEÇİLDİ” 
Batuman, 22 Mayıs'ta İngiltere'nin başkenti Londra'da düzenlenecek törenle sahibini bulacak "Man Booker" uluslararası edebiyat ödülü için jüri üyesi olmasıyla ilgili "Bu benim için büyük bir onur ve ayrıcalık" diyor. 
Kısa listede 10 yazar yer aldı 
Man Booker ödülü için geçen hafta açıklanan ve 10 kişilik kısa listeye kalan yazarlar arasında, Hindistan'dan UR Ananthamurthy, İsrail'den Aharon Appelfeld, ABD'den Lydia Davis, Pakistan'dan Intizar Husain, Çin'den Yan Lianke,  Fransa'dan Marie NDiaye, Kanada'dan Josip Novakovich, ABD'den Marilynne Robinson, Rusya'dan Vladimir Sorokin ve İsviçre'den Peter Stamm bulunuyor. 
Yasaklı yazarlar meselesi... 
Kısa listeye seçilen bazı yazarların (Yan Lianke ve Vladimir Sorokin  gibi) kitaplarının kendi ülkelerinde yasaklanmış olmasıyla ilgili Elif Batuman, "Adaylar siyasi nedenlerle değil, edebiyatta gösterdikleri başarılardan dolayı kısa listeye seçilmiştir" diye konuşuyor. 
1977 New York doğumlu Batuman, kendisinin de bir gün Man Booker ödülüne aday gösterilmesini isteyip istemediğine ilişkin ise, birçok iyi çalışmaya imza atmak istediğini ancak yazar olarak ödül kazanmak umuduyla değil, iyi bir iş çıkarmak için yazmak istediğini ifade ediyor. 
2010 yılında yayımlanan "The Possessed: Adventures with Russian Books and the People Who Read Them" kitabıyla birçok ödüle layık görülen Elif Batuman, bu yılki Man Booker ödülü için bir favorisi olup olmadığının sorulması üzerine, "Jüri üyesi olarak, kısa listeye seçilen her ismin potansiyel kazanan olduğunu düşünmek çok önemli. Ödülü kim kazanırsa kazansın mutlu olacağım" yanıtını veriyor. 
İngilizce’ye adanmış bir ödül 
Harvard Üniversitesi'nden mezun olan ve Stanford Üniversitesi'nde doktorasını tamamlayan Elif Batuman'ın yanı sıra jüri üyeleri arasında Sir Christopher Ricks, Aminatta Forna, Yiyun Li ve Tim Parks gibi önemli yazarlar bulunuyor. 60 bin sterlin değerindeki "Man Booker" Uluslararası edebiyat ödülü, herhangi bir milletten bir yazara İngilizce kaleme aldığı ya da İngilizce çevirisi yapılmış eserleri dolayısıyla veriliyor.