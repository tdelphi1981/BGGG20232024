Kültür ve Turizm Bakanı Çelik'ten Metin Serezli mesajı
Kültür ve Turizm Bakanı Ömer Çelik, vefatından büyük üzüntü duyduğu tiyatro ve sinema sanatçısı Metin Serezli'nin Türk tiyatrosunun gelişiminde ve halk tarafından sevilmesinde önemli payı bulunduğunu, güçlü oyunculuğunun yanı sıra seslendirme alanında da başarısını kanıtlamış bir üstat olarak hafızalarda yer edindiğini bildirdi.
Bakanlıktan yapılan yazılı açıklamada, Çelik'in tiyatro ve sinema sanatçısı Serezli'nin vefatı dolayısıyla mesaj yayımladığı belirtildi. Tiyatronun büyük ismi Serezli'nin vefatından duyduğu üzüntüyü bildiren Bakan Çelik, mesajında şunları kaydetti: 'Bir önemli ustayı daha kaybetmenin derin üzüntüsü içerisindeyim. Türk tiyatrosunun gelişiminde ve halk tarafından sevilmesinde önemli payı bulunan 
Metin Serezli, güçlü oyunculuğunun yanı sıra seslendirme alanında da başarısını kanıtlamış bir üstat olarak hafızalarımızda yer edinmiştir. Uzun ve verimli sanat yaşamı boyunca başarıdan başarıya koşan ve hayat 
verdiği rollerle haklı olarak Türk halkının gönlünde taht kuran Metin Serezli'ye Allah'tan sonsuz rahmet, başta değerli eşi Nevra Serezli Hanımefendi olmak üzere 
kederli ailesine ve sanat camiamıza başsağlığı ve sabırlar dilerim.'