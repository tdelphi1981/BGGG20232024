Türkiye'nin en genç bestecisi gururlandırıyor..
Ailesinin içine kapanık olduğunu düşünerek sosyalleşmesi için yönlendirdiği müzikte 17 yaşında yazdığı bale eseriyle operada Türkiye'nin en genç bestecisi unvanını elde eden Murat Ömür Tuncer, yazdığı eserin prömiyerini 19 Mayıs'ta Kanada'da Kraliyet Müzik Akademisi Orkestrası eşliğinde yapacak.
 
Mersin'de polis memuru baba ve ev hanımı annenin ikinci çocuğu olarak dünyaya gelen 20 yaşındaki Murat Ömür Tuncer, 7 yaşındayken içine kapanıklıktan kurtulması ve arkadaş edinmesi amacıyla ailesi tarafından müziğe yönlendirildi. Çok sesli korolarda çocuk şarkıları söylemeye başlayan Tuncer,hocalarının müzikteki yeteneğini fark etmesi üzerine 2004'te Mersin Üniversitesi Devlet Konservatuvarı'na kaydoldu. 12 yaşındayken Antalya'ya taşınan ve burada 
Devlet Konservatuvarında eğitim görmeye devam eden Tuncer, 17 yaşında yazdığı 'Heykelli park' bale eseriyle Türkiye opera literatürüne giren en genç besteci oldu.
 
 19 Mayıs'ta Kanada'da sahne alacak
 
Kısa müzik hayatında kendinden söz ettirmeye başlayan Tuncer, geçen yıl İstanbul'daki Dostluk Konseri'nde tanıştığı Kanada'da yaşayan mezzo soprano Beste Kalender'in daveti üzerine 19 Mayıs'ta Kraliyet Müzik Akademisi Orkestrası'yla sahne almaya karar verdi.
Bunun için çalışmalara başlayan Tuncer, Nazım Hikmet'in aynı isimli şiirinden yapılan 'Nereden gelip nereye gidiyoruz' adlı eserini yazdı. Tuncer'in eserinin prömiyeri, Kraliyet Müzik Konservatuvarı'nın ev sahipliğinde ve Turkish Society of Canada'nın himayesinde Toronto'nun Mazoleni Salonu'nda 
gerçekleşecek.
 
Sponsora ihtiyaç duyuyor
 
Konserde orkestrayı da yönetecek olan Tuncer, AA muhabirine yaptığı açıklamada, çocukluğunda oldukça içine kapanık olduğunu, bu durumdan kurtulması için ailesinin kendisini müziğe yönlendiğini söyledi.Çocuk korolarında şarkı söylemeye başladığını anlatan Tuncer, 17 yaşında yazdığı 'Heykelli park' bale eseriyle Türkiye'de opera yazan en genç besteci unvanını kazandığını kaydetti.Tuncer, 19 Mayıs'ta Kanada'da vereceği konserin heyecanını yaşadığını, bu tarihin kendisi için özel bir anlam taşıdığına dikkati çekerek, 'Gençlik Bayramı'nda Türk gençliğinin adını yurt dışında duyuracağım. Ulu Önder Mustafa Kemal Atatürk'ün ismini orada telaffuz edeceğim için çok mutluyum. Bu açıdan çok onurlu bir proje' dedi. Kariyerinin başında ve öğrenci olduğunu hatırlatan Tuncer, proje için sponsora ihtiyaç duyduğunu ifade etti. Maddi sıkıntıların böyle güzel bir projeye engel olmasını istemediğini vurgulayan Tuncer, bu nedenle sponsor arayışı içerisinde olduğunu belirtti.
Tuncer, amacının Türk operasını geliştirmek adına opera ve bale eserleri yazmak olduğunu anlatarak, şunları kaydetti:
'Türk operasının en büyük söz yazarlarından ve 'Aşk-ı memnu, Kırk haramiler' adlı eserlerin yazarı Tarık Günersel ile oratoryo yazıyoruz. Bu oratoryonun ismi 'Gandhi'. Eser 170 kişilik bir kadro için yazılıyor. Soprano ve mezzo soprano olmak üzere 5 solist bulunuyor. Tenor, Gandhi'yi temsil edecek. Hindistanlı bir tenor bulacağız. Eserde yöresine uygun Hindu enstrümanlar da kullanılacak. 2014 sonu ya da 2015'te eserin prömiyerini Yeni Delhi'de yapmayı 
hedefliyoruz.'