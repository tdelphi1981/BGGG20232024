Pera Müzesi'nde "Küçük Gece Müzikleri"
Suna ve İnan Kıraç Vakfı Pera Müzesi, yeni bir konser serisine başlıyor: Küçük Gece Müzikleri. Mehmet Mestçi'nin danışmanlığında düzenlenen Küçük Gece Müzikleri oda müziği konserleri serisinin 28 Şubat Perşembe günü başlayacak 2013 programı, Nusret İspir ve Selen Akçora Klarnet Duo Konseri ile başlıyor. 

Müzisyenlerin her konserde birer sanatçı artarak sahne almalarıyla, duet, trio, quartet, quintet, sextet, septet ve octet dinletileri şeklinde oluşturulan program, birbirinden güzel ve nadir seslendirilen eserlerden hazırlandı. 

İlk konserde seslendirilecek bestecilerin neredeyse tamamının klarnetçi ve zamanlarının en iyi klarnetçilerinden olmaları da bu keyifli programa farklı bir özellik katıyor.

Saat 19:30'da başlayacak konser, Pera Müzesi Oryantalist Resim Koleksiyonu sergisi "Kesişen Dünyalar: Elçiler ve Ressamlar"ın yer aldığı katta gerçekleştirilecek.  

Konserler serisinin ikincisi ise, 19 Mart Salı günü Sevil Ulucan Weinstein, Beste Tıknaz Modiri ve  Erman İmayhan'dan oluşan Yaylı Çalgılar Trio Konseri ile devam edecek.

15 TL olan biletler konser günü saat 18:00'den sonra satışa sunulacak. Pera Müzesi Dostları'na 10 TL. Yerler sınırlıdır ve numaralı değildir.

Pera Müzesi
Meşrutiyet Caddesi No: 65
34443 Tepebaşı - Beyoğlu
Tel: (212) 334 99 00