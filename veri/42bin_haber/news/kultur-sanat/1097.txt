Metin Serezli ne zaman toprağa verilecek?
Tedavi gördüğü akciğer kanseri nedeniyle 79 yaşında vefat eden tiyatro ve sinema sanatçısı Metin Serezli'nin cenazesinin, 12 Mart'ta toprağa verileceği bildirildi.
Eşi Nevra Serezli, AA muhabirine yaptığı açıklamada, sanatçının cenazesinin salı günü öğle vakti Teşvikiye Camisi'nde kılınacak namazın ardından Zincirlikuyu Mezarlığı'nda toprağa verileceğini ifade etti.

-Sanata adanan bir ömür-

Tiyatro ve sinema sanatçısı Metin Serezli, sanat yaşamında çok sayıda oyun ve filmde rol aldı.

Oyunculuğunun yanı sıra seslendirme sanatçılığı da yapan Serezli, 1934'de dünyaya geldi. İstanbul Üniversitesi Hukuk Fakültesi, İktisat Fakültesi Gazetecilik Enstitüsü, Edebiyat Fakültesi Sanat Tarihi bölümlerinde okudu. 1954'te İstanbul Üniversitesi Gençlik Tiyatrosu'nda amatör olarak oyunculuğa atılan Serezli, Erlangen, Bristol ve Avignon festivallerine oyuncu ve Türkiye delegesi olarak katıldı.

1955'te 'Dormen Tiyatro'sunun ilk oyunu olan 'Papaz Kaçtı' komedisi ile profesyonel tiyatro hayatına başlayan sanatçı, bugüne kadar tiyatrodan hiç kopmadı. Dormen Tiyatrosu, Şan Tiyatrosu, Altan Erbulak ile birlikte kurduğu 'Çevre Tiyatrosu' ve son yıllarda görev aldığı 'Tiyatro İstanbul'da 100'den fazla oyunda rol aldı, 28 oyun ve 5 müzikali yönetti.

200'den fazla radyo oyununda yönetmen ve oyuncu olarak görev alan sanatçı, 50'den fazla film çevirdi, birçok dizide oyuncu ve sunucu olarak görev yaptı.

Avni Dilligil, Afife Jale, Üniversiteler Birliği, İsmail Dümbüllü ve Lions en iyi oyuncu ödüllerinin sahibi olan Metin Serezli, iki çocuk babasıydı.