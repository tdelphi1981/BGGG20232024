6 ödüllü oyun "Ben Bertolt Brecht" ENKA'da
Genco Erkal, 25. ENKA Kültür Sanat Buluşmaları'nda "Şimdi Brecht Zamanı" diyor. Duayenin, Bertolt Brecht'in şiir, öykü ve şarkılarından uyarladığı 6 ödüllü müzikli kabare "Ben Bertolt Brecht", 12 Mart Salı akşamı saat 20:30'da ENKA Sahnesi'nde. 

"25. Yılda Hayallerin Gücü Adına" sloganıyla yola çıkan 25. ENKA Kültür Sanat Buluşmaları; 12 Mart Salı akşamı saat 20:30'da Dostlar Tiyatrosu tarafından sahnelenen "Ben Bertolt Brecht" ile tüm hızıyla devam ediyor. 

Genco Erkal'ın, Bertolt Brecht'in şiir, şarkı ve öykülerinden uyarladığı ve Tülay Günal ile birlikte rol aldığı müzikli kabare; dünyanın düzeni, kadının konumu ve savaş gibi konularda seyirciyi eğlenceli bir yolculuğa çıkarıyor.

2012 yılının en çok konuşulan oyunlarından biri olan ve hala yankıları süren "Ben Bertolt Brecht" için "Brecht'in dönüşü olsun" diyen Erkal ve Dostlar Tiyatrosu bu müzikli kabare ile Tiyatro.. Tiyatro Dergisi ve Ankara Sanatseverler Birliği'nce "Yılın Yapımı", Tiyatro Eleştirmenler Birliği'nce "Yılın Tiyatro Oyunu Ödülü", Afife Jale Tiyatro Ödülleri 2012'de "En İyi Kadın Oyuncu" ve Sadri Alışık Ödülleri 2012'de "En İyi Kadın Oyuncu" ile "En İyi Erkek Oyuncu" ödüllerine layık görüldü. 

Piyanist Yiğit Özatalay'ın canlı performansı eşliğinde sahnelenen oyuna Kurt Weill, Hans Eissler, Paul Dessau ve Sarper Özsan'ın müzikleri imza atıyor. 

Sahne tasarımını Ali Yenel'in, giysileri Özlem Kaya'nın, ışık tasarımını Yüksel Aymaz'ın yaptığı müzikli kabarenin koreografisini ise Tan Temel, Sernaz Demirel'in üstleniyor. 

Oyundaki Brecht'e ait şiir ve öyküleri dilimize A. Kadir, Asım Bezirci, Ali Sait, Arif Gelen, Can Yücel, Gülen Fındıklı, Hasan Kuruyazıcı, Sevgi Soysal ve Zehra İpşiroğlu çevirirken, şarkı sözlerini Genco Erkal ve Tuncay Çavdar çevirdi. 

Yönetmenliği tiyatro duayeni Genco Erkal'a ait oyunun müzik yönetmeni ise, aynı zamanda müzikleri düzenleyen Emin Fındıkoğlu. 

ENKA İbrahim Betil Oditoryumu'nda koltuk sayısının sınırlı ve yerlerin numarasız olması nedeniyle, önceden rezervasyon yaptırılması öneriliyor. 

Dileyen katılımcılar, her etkinlik öncesi saat 19:00'da Taksim - AKM önünden kalkacak ücretsiz servis ile etkinlik merkezine ulaşabiliyor. Etkinlik bitiminde ise, ENKA İbrahim Betil Oditoryumu'ndan kalkacak servis, konukların Taksim - AKM'ye ulaşımını sağlıyor. 

Servisten yararlanabilmek için etkinliklerden en az iki gün önce ENKA ile bağlantıya geçerek rezervasyon yaptırılması yeterli.