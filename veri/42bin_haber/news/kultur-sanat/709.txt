'Toplumsal barışın öncüleri sanatçılar olmalı'
“Elveda Katya” filminin galası için Moskova’da bulunan ünlü sanatçı Kadir İnanır, Türkiye’de başlatılan barış sürecini değerlendirdi.
 Ünlü oyuncuya göre sanatçılar barış sürecinin öncüleri olması gerekiyor.
 “Bir ülkenin siyasetçileri, sanayici ve işadamları bu ülkenin yönetiminde büyük görevler alabilirler. Ama en etkileyici ve kalıcı görevleri o ülkenin sanatçıları yapar.” tespitinde bulunan İnanır, bir ülkede halkların kardeşliği söz konusuysa, bu halkların eşitliği, eşit hakları üzerine adilce bir yaşam standartına oturtmanın kavgasını mutlaka vermek gerektiğini söyledi.
 Ülke yönetiminde kardeşliğe ihtiyaç olduğuna işaret eden İnanır, “Şimdi bir ülke düşünün, çeşitli halklardan oluşmuş. Halklardan birisi diyor ki benim yönetimde olacak, diğeri de diyor ki hayır öyle olmayacak. Ne yapacağız o zaman? İkisinin kardeşliğini karşı karşıya getirerek, el ele tutuşturarak, sorunları varsa ortadan kaldırarak, oturup tartışmalar yaparak adil bir biçimde, kardeşçe paylaşarak hem dilinde hem kültüründe hem gelirinde hem adaletinde hem hukukunda müthiş kardeşlik bir ortamı oluşturulmalı.” çağrısında bulundu.
 Kavgaların bu ortamların oluşturulmamasından kaynaklandığına değinen ünlü sanatçı İnanır, şu şekilde konuştu: “Onları ortadan kaldırmak için her kes üzerine düşen görevi yapacak. Karşılıklı fedakarlıklar yapılacak ve kardeşlik ortaya çıkacak. Sanatçılar bu işin en büyük öncüleridir. İster siyasiler katılsın isterse de katılmasın.”
 CİHAN