Aynı sahnede 4 dünya prömiyeri ve 'Bitmemiş Senfoni'
Mersin Devlet Opera ve Balesi (MDOB), Franz Schubert'in ünlü eseri 'Bitmemiş Senfoni'si ve Selman Ada'nın dört yeni eserinin dünya prömiyerini 28 Şubat'ta yapacak
Mersin Devlet Opera ve Balesi, senfonik konserler dizisine 31 yaşında hayatını kaybeden Franz Schubert'in ünlü 'Bitmemiş Senfoni'si ve Selman Ada'nın 4 yeni eseriyle devam ediyor.Perşembe günü saat 20.00'de Mersin Kültür Merkezi-Opera Sahnesi'ndeki konserin ilk bölümünde dünya ve Türkiye müziğine çok sayıda eser kazandıran piyanist, besteci ve orkestra şefi Selman Ada'nın yeni eserleri; 'Fantaisie Concertante', '2 Chansons', 'Rapsodi' ve 'Arp Konçertosu' seslendirilecek. Konserin ikinci bölümünde ise kısa ömrüne 900'den fazla eser sığdıran 
Franz Schubert'in 'Bitmeyen Senfoni'si (8. Senfoni) seslendirilecek.Selman Ada yönetiminde gerçekleştirilecek konserin solist sanatçıları ise Nilay Ünal, Rauf Musaev, Hakan Ünal, Tuger Doruk, Sibel Efendiev ve Marina 
Kvlıvıdze olacak.Mersin Devlet Opera ve Balesi Müdür ve Sanat Yönetmeni Erdoğan Şanal, yaptığı açıklamada senfonik konserler dizisiyle repertuvarlarına her ay yeni eserler kazandırdıklarını belirterek, 'Her biri birer baş yapıt olan bu eserlerle sanatseverlerimizi, senfonik konserlerle birlikte ülkemiz ve dünyanın ünlü solistleri ile de buluşturmaktayız. Bu yönüyle; orkestra şeflerimizin, 
solistlerimizin ve MDOB orkestrasının göz kamaştıran performansı Mersinli sanatseverlerin gönlüne taht kurmuştur' dedi.Şanal, 4 bölümden oluşan klasik senfoninin aksine 2 bölüm olarak bestelenen ve bu yüzden bitmemiş senfoni olarak anılan eserin, ilk olarak bestecinin ölümünden 36 yıl sonra 1865 yılında Viyana'da seslendirildiğini de hatırlattı.