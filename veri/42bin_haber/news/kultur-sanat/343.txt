Ses tellerinden ameliyat oldu
İzlandalı şarkıcı Björk, ses tellerinden ameliyat oldu. BBC'nin haberine göre, Björk, doktorların yaklaşık 4 yıl önce ses tellerinde fark ettiği polipi lazerli ameliyatla aldırdı.
47 yaşındaki şarkıcı, polipi önce diyetler ve egzersizle kontrol altına almaya çalıştığını ancak bu sene birkaç konserini iptal etmek zorunda kalınca ameliyat olmaya karar verdiğini söyledi. 
Björk, ameliyattan sonra 3 hafta boyunca sessiz kaldığını, tüm notaların seslerini yeniden çıkarmanın çok tatmin edici olduğunu kaydetti. 
Müzik kariyerine The Sugarcubes grubuyla başlayan Björk, geçen yıl DNA, tektonik hareketler ve kristaller gibi konulardan esinlendiği şarkılarının yer aldığı doğa konulu konsept albümü Biophilia'yı çıkarmıştı.