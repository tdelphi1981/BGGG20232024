Türk filmlerinin büyük gişe başarısı
Sinemaseverler, 2012 yılında ağırlıklı olarak Türk yapımlarını tercih etti. 2012 yılının en çok izlenen filmlerinin ilk üç sırasında Türk yapımları yer aldı Türk filmleri, yılın en çok izlenen 10 filmi arasında ilk üç sırayı yabancı yapımlara kaptırmadı. 

En çok izlenenler listesinin ilk sırasında, 6 milyon 565 bin 850 seyirciyle, Türk sinema tarihinin en çok izlenen filmi "Fetih 1453" bulunuyor.

Vizyona 16 Şubat'ta 437 kopya ile giren ve 41 hafta boyunca vizyonda kalan "Fetih 1453", elde edilen 55 milyon 710 bin 841 lira hasılat ile de kırılması güç bir rekoru elinde bulunduruyor. 

Sinema izleyicisinin 2012 yılındaki ikinci tercihi ise daha mütevazi bütçesi ve hüzünlü konusuyla dikkati çeken "Evim Sensin" oldu. Özcan Deniz'in yönetmenlik koltuğunda oturduğu ve başrolleri Fahriye Evcen ile paylaştığı "Evim Sensin", 217 kopyayla girdiği vizyonda, sadece 8 hafta içinde 2 milyon 470 bin seyirci ve 22 milyon 596 bin lira hasılata ulaştı.

Ata Demirer'in senaryosunu yazdığı ve oynadığı, Hakan Akgül'ün yönettiği "Berlin Kaplanı" ise 1 milyon 982 bin izleyiciyle yılın en çok izlenen üçüncü filmi oldu. "Berlin Kaplanı", vizyonda kaldığı 29 hafta boyunca, yapımcısına 18 milyon 245 bin lira kazandırdı.

En çok izlenen 10 film arasında 7 Türk filmi bulunuyor

"Box Office Türkiye"nin verilerine göre, Türk filmleri, 2012 yılının en çok izlenen ilk üç filmi olmakla kaldı, 7 Türk filmi, yılın en çok izlenen 10 filmi arasında kendine yer bulmayı başardı.

Ozan Açıktan'ın yönetmenliğini üstlendiği, Tolga Çevik hayranlarından tam not alan "Sen Kimsin?" adlı komedi, Turgut Özakman'ın "Diriliş 1915 Çanakkale" adlı eserinden yönetmen Yeşim Sezgin tarafından sinemaya uyarlanan "Çanakkale 1915", ilk filmin sürpriz gişe başarısı üzerine Adem Kılıç yönetmenliğinde ikincisi çekilen "Moskova'nın Şifresi Temel" adlı komedi ile Osman Sınav'ın "Uzun Hikaye" adlı filmleri, en çok izlenenler arasında yer aldı.

Gişe ve hasılat rakamları değerlendirildiğinde bu yıl yalnızca üç yabancı film, Türk filmleriyle rekabet edebildi. Sinemaseverlerin en fazla tercih ettiği yabancı filmlerin başında, animasyon seven yetişkinler ve çocukların ilk haftadan koltukları doldurduğu "Buz Devri" serisinin dördüncüsü "Kıtalar Ayrılıyor" geliyor.

Sinemada özellikle genç kuşak izleyici için bir fenomene dönüşen vampir hikayesi "Alacakaranlık"ın dördüncü ve son filmi "Şafak Vakti: 2", "Buz Devri"nden sonra en çok izlenen yabancı film oldu. Bill Condon'un yönettiği serinin son filmi, 1 milyon 383 bin izleyiciye ulaştı.

Christophar Nolan'ın yönettiği, kadrosunda Christian Bale, Gary Oldman, Morgan Freeman, Michael Cane gibi önemli oyuncular bulunan "Kara Şövalye Yükseliyor" da, en çok izlenenler listesinde kendine yer bulan yabancı yapım oldu.