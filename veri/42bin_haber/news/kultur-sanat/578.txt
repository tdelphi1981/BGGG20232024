Bu hafta 6 film vizyona girecek
Bu hafta 1'i yerli, 6 film vizyona girecek. Oscar ödüllü Robert De Niro, "Medyum" filmiyle sinemaseverlerin karşısına çıkıyor.

De Niro'nun efsanevi medyum Simon Silver karakterine büründüğü film, medyumlarla, onların sahtekar olduğunu iddia eden araştırmacıların mücadelesini konu alıyor.

Emekli doktor Margaret Matheson ve asistanı Tom Buckley, ruh çağırma, psişik güçler, telepati gibi metafizik olaylarla ülke gündemine gelen ve büyük paralar kazanan medyumlara savaş açmıştır.

Bu mücadelede onların işlerini zorlaştıracak olan rakip ise Simon Silver'dir.

Başrollerini Robert De Niro, Elizabeth Olsen ve Sigourney Weaver'in paylaştığı yapımın, yönetmenliğini ve senaristliğini üçüncü uzun metrajlı işine imza atan İspanyol yönetmen Rodrigo Cortes üstleniyor.

Haftanın dram filmleri

Vizyona giren 6 filmden 3'ü dram türünde, Tolstoy'un ölümsüz eserinden uyarlanan "Anna Karenina" dışında haftanın dram türündeki diğer filmleri "Aşk" ve "Kıyamet Günü".

"Anna Karenina", erkek kardeşi Oblonsky'den evliliğini kurtarmasına yardım etmesine dair aldığı mektup üzerine Moskova'ya hareket eder. Karenina ve bu yolculuk esnasında tanıştığı Kontes Vronsky'yi karşılamaya gelen oğlu Vronsky arasında bir çekim oluşur. Fakat Karenina evlidir ve Rus sosyetesi içinde önemli bir konumdadır.

Anna, karşı koyamadığı bir aşka doğru sürüklenirken, Vronsky'den kaçıp St. Petersburg'a ve aile yaşantısına dönmesi, ne hakkında çıkan dedikoduları engelleyebilir ne de yüreğinde duyduğu aşkı. Bu arada eşi Karenin, Anna'yı uyarır. Söylentiler halkın gözünde bir skandala yol açmıştır.

Keira Knightley'nin başrolde olduğu filmde, Jude Law ve Aaron Johnson ona eşlik ediyor. Yönetmenliğini Joe Wright'ın üstlendiği filmi, Tolstoy'un ölümsüz romanından uyarlayan isim ise Oscar ödüllü Tom Stoppard.

Usta yönetmen Michael Haneke'nin 2012 Cannes Film Festivali'nde "Altın Palmiye" alan yapıtı "Aşk", 80'li yaşlarında, emekli ve eğitimli iki müzik öğretmeni olan Georges ve Anne'nin modern zamanlarda görülmesi zor olan hikayelerini konu alıyor.

Bir gün Anne bir kriz geçirir ve felç olur. Çift, kadının felç geçirmesinin ardından bu durumla başa çıkmaya çalışmaktadır ve onca yıla yayılmış olan evlilikleri yeniden bağlılık testinden geçmektedir.

Haneke'nin becerilerini konuşturduğu filmin başrollerinde, Carole Franck, Jean-Louis Trintignant, Emmanuelle Riva, Dinara Drukarova ve William Shimell bulunuyor.

Yönetmenliğini Juan Antonio Bayona'nın yaptığı "Kıyamet Günü"nde, 2004'te yaşanan tsunami felaketinden kurtulmayı başaran bir ailenin gerçek hikayesinden esinleniliyor.

Başrollerinde Naomi Watts ve Ewan McGregor'un yer aldığı filmin konusu şöyle:

"Maria ve Henry, 3 çocuklarıyla kış tatillerini geçirmek için Tayland'a gider. Bu tropik cennete birkaç gün keyifli vakit geçirmek isteyen aile, 25 Aralık gecesi düzenlenen Christmas partisine gider ve bolca eğlenirler. Ertesi sabah havuz keyfi yaptıkları sırada korkunç bir gürültüyle ortalık sarsılmaya başlar. Maria ve Henry korku içinde dona kaldıklarında, otelin duvarlarını aşan dev dalgalar da üzerlerine doğru gelmektedir."

"Pi'nin Yaşamı"

Oscarlı sinemacı Ang Lee'nin yönetmen koltuğunda oturduğu "Pi'nin Yaşamı"nın başrollerinde; Suraj Sharma, Tobey Maguire, Irrfan Khan ve Adil Hussain rol alıyor.

Hindistan'dan Kanada'ya giden ve içinde hemen hemen her tür canlının bulunduğu geminin trajik şekilde batması ve sonrasında yaşananların anlatıldığı filmin konusu şöyle:

"Geminin batmasından sonra sadece bir can kurtaran filikası, uçsuz bucaksız Pasifik Okyanusu'nun ortasında kalır. Filika sayesinde hayatta kalmayı başarabilenler; bir sırtlan, kırık bacaklı bir zebra, bir orangutan, "Richard Parker" adında üç yüz kiloluk bir Bengal kaplanı ve 'Pi' adlı 16 yaşında Hintli bir çocuktur.

Pi'nin hayvanat bahçesi işleten ve hayvanlarıyla göç yoluna koyulan ailesi, batan gemide yaşamını kaybetmiştir. Pi, 'kurtuluş yok' gibi görünen bu okyanusta, zayıf bir sandalda, yanındaki hayvanlarla hayatta kalma savaşı verir.

Keskin zekası ve zooloji bilgisiyle besin zincirine kurban gitmemeye çalışan Pi, bir zaman sonra Bengal kaplanıyla teknede baş başa kalmıştır."

"Dönüşüm: HTR2B"

Osman Evren Tolga'nın yönettiği "Dönüşüm: HTR2B", "ilaç firmalarının, ürettikleri ilaçları piyasaya sürmeden, üçüncü dünya ülkelerinde kobay olarak kullandıkları" insanların hikayesini konu alıyor.

İlaç denemelerinin kobaylar üzerindeki etkilerini fantastik şekilde izleyici karşısına çıkaracak filmin oyuncu kadrosunda, Serkan Altunorak, Veda Yurtsever İpek, Ahmet Somers, Damla Özen, Teoman Kumbaracıoğlu, Canan Maktal ve Tuğrul Tülek gibi isimler bulunuyor.