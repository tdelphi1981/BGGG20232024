Ünlü sanatçı Alev Sururi vefat etti
Sinema ve tiyatro oyuncusu Alev Sururi vefat etti. Alzheimer ve parkinson tedavisi gören 84 yaşındaki Sururi, Özel Avrasya Hastanesi'nde, solunum yetmezliği sebebiyle hayatını kaybetti.

Sururi'nin, bugün ikindi namazının ardından Muğla'nın Bodrum ilçesinde, 15 yıl önce vefat eden ve kendisi gibi oyuncu olan eşi Ali Sururi'nin yanında toprağa verileceği öğrenildi.

200'ü aşkın sinema filminde rol alan, televizyon dizilerinde de oynayan Alev Sururi, ''Çılgın Yenge'', ''Kaldırım Serçesi'' ve ''Halide'' isimli unutulmaz tiyatro eserlerinde başarılı oyunculuklar sergilemişti.