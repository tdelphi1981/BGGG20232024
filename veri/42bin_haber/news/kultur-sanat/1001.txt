Köy çocuklarının tiyatro mutluluğu!
BİTLİS Kültür ve Sanat Derneği'nin Sosyal Destek Programı (SODES) kapsamında hazırladığı, 'Köy Köy Okul Okul Tiyatro' projesiyle, köylü çocuklar tiyatroyla tanışıyor. Proje kapsamında Yolcular Köyü İlköğretim Okulu'nda sahnelenen 'Meddah Amca' adlı oyun büyük ilgi gördü.
Bitlis'te Kültür ve Sanat Derneği'nin SODES kapsamında hazırladığı bir projeyle, tiyatro köydeki öğrencilerin ayağına götürülüyor. Proje kapsamında oyuncular ve dernek yöneticileri ilk oyunun sergileneceği Yolcular Köyü İlköğretim Okulu'na gitti. Dersliklerin sahneye dönüştürüldüğü okulda sergilenen 'Meddah Amca' tiyatro oyunu büyük ilgi gördü.Oyunun Bitlis'in 64 köy okulunda da sergileneceğini belirten Proje Koordinatörü Haydar Yılmaz, amaçlarının tiyatroya ulaşamayan öğrencilere tiyatroyu sevdirmek olduğunu söyledi. Yılmaz, "Bugün ilk olarak oyunumuzu Yolcular Köyü İlköğretim Okulu'nda sahneledik. Tiyatroyu buradaki çocuklarımızın ayağına getirdik. Oyun sonunda çocuklara hikaye kitapları hediye ediyoruz. Onların mutluluğu bizi daha da mutlu ediyor. Projemiz 1.5 ay daha sürecek" dedi.