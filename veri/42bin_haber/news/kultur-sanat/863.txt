Gezici Filmmor Kadın Filmleri Festivali 15 Mart'ta başlıyor
11. Uluslararası Gezici Filmmor Kadın Filmleri Festivali, 15 Mart'ta İstanbul'da başlayacak ve 14 Nisan'da Bitlis'te son bulacak. Umudu ve gücünü kadınlardan alan, kadınlar tarafından kadınlar için yapılan, bu yıl hırpalanan-susturulan-görmezden gelinen tüm kadınlara ithaf edilen festival, on dokuz ülkeden kadınlar ve filmlerini ağırlayacak. 

Festival, tema bölümleri, toplu gösterimler, açılış, kapanış etkinlikleri, 5. Altın Bamya Ödülleri, söyleşiler ve atölyelerle, 15-23 Mart'ta İstanbul'da, 30-31 Mart'ta İzmir, 6-7 Nisan'da Sinop, 13-14 Nisan'da Bitlis'te izleyiciyle buluşacak.

Festivalde Neler Var:

Kadınların Sineması bölümünde dünyadan ve Türkiye'den, kadınların son yıl-larda yaptığı her türden filmler derlendi. 
Bedenimiz Bizimdir bölümünde dünyanın dört bir yanından kadınların bedenimiz bizimdir diyen filmleri yer alıyor.
Kendine Ait Bir Cüzdan bölümünde kadınların cüzdanlarıyla da kendi ayakları üzerinde durma hikayelerinin derlendiği filmler izlenebilecek.
Cins-iyet-ler bölümünde ise cinsiyet ve cinsel kimlik meselelerine dair filmlere yer verildi.
Women Make Movies seçkisi Filmmor-Women Make Movies dayanışmasının ürünü, birlikte hazırlanan özel bir seçki. 

Mor Kamera Umut Veren Kadın Sinemacı Ödülü: 10 yıldır, "kadınların yarışmaya değil dayanışmaya, yan yana olmaya ihtiyacı var" diyerek yarışma yapmaktan imtina eden festivalde yine yarışma yok ama artık bir dayanışma ödülü var. Bu dayanışma ödülü: 

- Kadınların edilgen, geleneksel, cinsiyetçi olmayan temsillerine,
- Muhafazakar/ataerkil baskının kıskacında kadınların öznelik, öznellik, direnç, eylem ve düşlerine alan açan filmlerin yönetmenlerine verilecek.

Toplu Gösterimler: Kadınların sinemasının ilham ve güç veren iki özgün yönetmeni: Yeni Türkiye sinemasının "auteur"lerinden Yeşim Ustaoğlu ve filmlerinde kadın erkek ilişkilerini mizahi bir dille yeniden yapılandıran Doris Dörrie toplu gösterimleriyle festivalde.

Festival web sitesi: www.filmmor.org
Twitter: Filmmor_
Facebook: www.facebook.com/Filmmor
Youtube: http://www.youtube.com/Filmmor
Festival Biletleri: www.ticketturk.com