Okul kütüphanelerine 900 kitap bağışladı
Nevşehir'deki eğitim kurumlarına dağıtılmak üzere Türk Eğitim-Sen Nevşehir Şubesi'ne 900 kitap bağışında bulunan hayırsever Yaşar Aydoğan plaketle ödüllendirildi.
 Türk Eğitim-Sen Nevşehir Şube Mustafa Uğur, okullardaki kütüphanelerin genişletilmesine destek amacıyla 900 kitap bağışlayan Nevşehirli hayırsever Yaşar Aydoğan'a çiçek ve plaket takdim etti. Eğitim için adım atan her kişi ve kurumun yanında olacaklarını belirten Uğur, "Nevşehir geneli okullara bağışlanmak üzere içinde ansiklopedi, roman, sözlük gibi çeşitli eserlerin olduğu kitap bağışından ötürü, hemşehrimiz Yaşar Aydoğan'a bağışı kabul eden okul yöneticileri ve kitapları okuyacak öğrencilerimiz adına teşekkür ediyorum. Bu davranış tüm hemşehrilerimize örnek teşkil etmelidir." dedi.
 Kitap bağışında bulunan Yaşar Aydoğan ise yetişen zekâları kitaplar ile beslemeyen ulusların yıkılmaya mahkûm olduğunu belirtti. Aydoğan, bu düşüncesinden hareketle bağışlarını Türk Eğitim-Sen Nevşehir Şubesi aracılığı ile yaptığını dile getirdi. (CİHAN)