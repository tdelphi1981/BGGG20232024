Elton John için "gizemli kapak" tasarlayabilirsiniz
Müzik ve sanatı birleştirmek isteyen bir grup sanatsever, dünya çapındaki tüm tasarımcı ruhları, Elton John'un Bennie And The Jets isimli parçasından ilham alarak John için orijinal plak kapağı tasarımı yapmaya davet ediyor.
Edinilen bilgiye göre, müzik ve sanatı birleştirmek isteyen Secret 7 adlı bir grup sanatsever, Elton John ile ortak projede biraraya geldi.

Projeyle dünya çapındaki tüm tasarımcı ruhlar, Elton John'un Bennie And The Jets isimli parçasından ilham alarak orijinal 7 inçlik bir plak kapağı tasarlayıp bu tasarımlarla hayra vesile olmaya çağrılıyor.

John ile HAIM, Jessie Ware, Laura Marling, Nas, Nick Drake ve Public Enemy gibi tanınmış sanatçıların da dahil olduğu projede, dileyenler bu isimlerin şarkılarından esinlenerek birer plak kapağı da tasarlayabilecek.

Kapaklar açıldığında sır keşfedilecek

Projenin sonunda satılacak tasarımların tüm geliri, sanatsal projeler aracılığıyla, bıçakla işlenen suçları azaltmaya çalışan bir kurum olan Art Against Knives isimli bir hayır kurumuna gidecek. Bu tasarımları alacak şahıslar kapağı kimin tasarladığını veya hangi şarkı için olduğunu bilmeden alacak ve ancak kapağı açtıkları zaman içinde yatan sırrı keşfedebilecek.

Oylamayla seçilecek 50'ye yakın tasarım, Secret 7 albüm kapağı için basılacak ve bir galeride satışa sunulup sergilenecek. Kazananlara ayrıca tasarımlarının bir A3 kağıda baskısı, bu projeye dahil olduklarına dair sertifika verilecek ve tasarımları ünlü bir magazin dergisinin Haziran ayı baskısında yer alacak.

Yarışmaya katılmak isteyen tasarımcılar, 18 Şubat 2013 tarihine kadar, Türkçe dil desteği mevcut olan Talenthouse internet sitesinden http://www.talenthouse.com adresinden başvuru yaparak tasarımlarını gönderebilecek.
Yarışmayı kazananları belirlemek için 19 Şubat'ta yine internet üzerinden oylama yapılacak. Kazanan tasarımcılar 26 Şubat'ta belirlenecek.

Gelmiş geçmiş en iyi ilk 50 müzik sanatçısından biri seçildi

Kurduğu Bluesology grubuyla müzik kariyerine başlayan Elton John, 1970'lerden itibaren 450 milyondan fazla satılan albüm ve 40 milyondan fazla satılan single ile dünya çapında önemli bir hayran kitlesine sahip.

Elton John, Disney yapımı The Lion King filmi için Tim Rice'le bestelediği şarkılardan oluşan albümle Amerika'da bir numaraya otururken, filme de en iyi film müziği dalında Oscar kazandırdı.

Yine, 90'lı yıllarda AIDS ile mücadele için oluşturduğu fon ve bu fona kaynak yaratmak için Bonnie Rait, Paul Young, KD Lang ve George Michael ile yer aldığı Duets albümü dünyada milyonlar sattı ve kendisine En İyi Erkek Pop Şarkıcı ödülü ile aynı zamanda ilk Grammy Müzik ödülünü de getirdi.

Ancak sanatçının kariyeri boyunca asla unutulmayacak ve onun dünyanın her köşesindeki müziksever tarafından tanımasını sağlayacak en önemli çalışmasının çok sevdiği ve yakın olduğu Galler Prensesi Diana'nın ölümünden sonra 1997 yılında ona ithafen bestelediği Candle in the Wind adlı single olduğu söylenebilir.

Dünya çapında 33 milyon satılan single, Elton John'un önemli ve kırılması zor bir rekora imza atmasını sağladı. 1998 yılında Kraliçe Elizabeth'ten şövalyelik, yani sir unvanı alan sanatçı, Rolling Stone dergisi tarafından gelmiş geçmiş en iyi ilk 50 müzik sanatçısından biri olarak gösterildi.
 
 