Terra Cotta askerlerini görmek için son gün 20 Şubat
Türkiye'de 2012 Çin Kültür Yılı etkinlikleri kapsamında açılan Çin Hazineleri Sergisi, 20 Şubat'ta sona erecek. Kültür ve Turizm Bakanlığı'ndan yapılan açıklamaya göre, Topkapı Sarayı Müzesi Has Ahırlar Sergi Salonu'nda ziyaretçiyle buluşan Çin Hazineleri Sergisi vedaya hazırlanıyor.

Sergi çerçevesinde kısa süre önce gerçekleştirilen "Çin Medeniyeti ve Türk-Çin İlişkileri" sempozyumunda, Çin'den gelen uzmanlarla Türk akademisyenler ve müzeciler, Topkapı Sarayı Çin Porselenleri Koleksiyonu'nu, en eski dönemlerde Türk-Çin ilişkileri hakkında Uygur sivil belgelerine göre Çin medeniyetinin Uygur kültürüne etkilerini, Osmanlı Dönemi Türk-Çin ilişkilerini ele aldı.

UNESCO Dünya Kültür Mirası Listesi'nde olan Yer Altı Ordusu'ndan (Terra Cotta) örneklerle Yasak Şehir Müzesi'nde korunan imparatorluk ailesine ait özel koleksiyonun önemli parçalarından oluşan sergide, Çin'deki 11 önemli müzeden gelen 101 eser bulunuyor.