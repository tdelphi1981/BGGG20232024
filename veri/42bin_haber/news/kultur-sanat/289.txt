'Mavi Ring' 1989'daki 35 günlük grevi anlatacak
Fer Film Prodüksiyon ve Almanya'dan Proserv Productions ortak yapımcılığı ile çekilen ve yönetmen koltuğunda Ömer Leventoğlu'nun oturduğu "Mavi Ring" in çekimleri tamamlandı.
 İlk uzun metraj sinema filmi kapsamında Kültür Bakanlığı tarafından desteklenen Mavi Ring adlı filmin senaryosu, Fuat Kav'ın kaleme aldığı ve 1989 yılındaki Eskişehir'den Aydın Hapishanesi'ne mahkûm sevkini anlatan aynı adlı kitaptan esinlenilerek yazıldı. Filmde, Adalet Bakanlığı ve hapishane yönetimini protesto etmek için bir aydır açlık grevi yapan siyasi mahkûmların, yaşadıkları anlatılıyor.
 Süpervizörlüğünü Hüseyin Kuzu'nun üstlendiği filmde Görüntü Yönetmeni koltuğunda Yunanlı Lefteris Agapoulakis, Sanat Yönetmeni koltuğunda ise Hale İşsever yer aldı.Çekimleri 4 hafta süren ve son çekimleri de geçtiğimiz günlerde tamamlanan filmde ana karakter Doktor Pınar'ı sinemanın genç yetenekleri arasında sayılan Ezgi Çelik oynuyor. Cannes'den ödüllü Nazmi Kırık'ın da Colombo lakaplı siyasi mahkumu oynadığı Mavi Ring'de; Kemal Ulusoy, Diyar Dersim, Giyasettin Şehir, Erdal Ceviz, Bilal Bulut, Mehmet Aşkın, Beşir Yılmaz, Mirza Metin, Baran Demir, Sezgin Cengiz, Alişan Önlü, Volkan Ünlü, Erdal Ayna, Şerif Şahiner, Cengiz Güleryüz, Emre Saka, İbrahim Turgay, Haluk Yüksel ve Başak Koyuncuoğlu gibi oyuncular rol alıyor.
 Filmdeki sinema dili hakkında konuşan Yönetmen Ömer Leventoğlu, filmin asıl amacını "şiddetin ölçüsünden ziyade, insanın dayanabilme kapasitesine odaklanmak" şeklinde tanımlayıyor ve ekliyor: "Başlangıçta klasik ve sert bir hapishane hikâyesini andıran Mavi Ring’deki yolculuk, hiç bir şeyin göründüğü gibi olmayabileceğini anlatmaktadır." Film yurt dışı festivalleri dolaştıktan sonra Türkiye'de de vizyona girecek...
 Seray ŞAHİNLER