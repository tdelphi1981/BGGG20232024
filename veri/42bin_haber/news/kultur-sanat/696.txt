Altın Küre Ödülleri sahiplerini buldu
Altın Küre Ödüllleri (Golden Globe) bu kez Oscar'ın habercisi olmadı. Oscar adaylıklarında beklediği başarıyı gösteremeyen, Ben Affleck'in "Argo" filmi Altın Küre ödül gecesine damgasını vurdu. Oscar adaylıklarında yıldızı parlayan "Lincoln" filmiyse Altın Küre'de neredeyse yoktu. "Yaşam Boyu Başarı Ödülü" ise emekliye ayrılacağı sinyalini veren Jodie Foster'ın oldu.(CNN TÜRK) -- Altın Küre Ödülleri, Beverly Hills'te düzenlenen görkemli törenle sahiplerini buldu. 

"En İyi Yönetmen" ve "En İyi Film" ödüllerini alan Afflect, "ödülün ne olduğu çok da önemli değil ama isminizin Steven Spielberg, Ang Lee, Kathryn Bigelow ve Quentin Tarantino ile anılması muhteşem bir şey" dedi.

Spielberg'in 7 dalda aday gösterilen "Lincoln" filmi, gecede büyük düş kırıklığı yaşadı. 12 dalda Oscar'a da aday gösterilen film, sadece Daniel Day-Lewis'e "En İyi Erkek Oyuncu" ödülünü getirdi.

ABD'nin 16. Başkanı Abraham Lincoln'ün köleliğe karşı verdiği savaşı anlatan "Lincoln" filminin sunumunu ise eski Başkan Bill Clinton yaptı. Sunucu Amy Poehler'in "heyecan verici bir özel konuk: Hillary Clinton'ın kocası" diye sahneye davet ettiği ve uzun bir süre ayakta alkışlanan Clinton, Lincoln'ün, ilke ve uzlaşı ile amacına ulaştığını belirterek sözlerine şöyle devam etti:

"Speielberg'in muhteşem filmi, Lincoln'un bunu nasıl başardığını gösteriyor ve bize bir kez daha başarabileceğimiz umudunu veriyor."

Usame bin Ladin'i yakalamak için düzenlenen askeri operasyonu konu alan "Zero Dark Thirty"de bir CIA ajanını canlandıran Jessica Chastain, "En İyi Kadın Oyuncu" ödülüne layık görüldü.

Ünlü Fransız yazar Victor Hugo'nun efsanevi "Sefiller" romanından uyarlanan "Les Miserables" müzikalindeki performansı Anne Hathaway'e "En İyi Yardımcı Kadın Oyuncu" getirdi. "En İyi Yardımcı Erkek Oyuncu" ödülü ise "Django Unchained"deki performansıyla Christoph Waltz'a verildi.

Müzikal veya komedi dalında en iyi film ödülünü kazanan "Les Miserables", Jean Valjean karakterine can veren Hugh Jackman'a "Müzikal veya Komedi Dalında En İyi Erkek Oyuncu" ödülü getirdi.

En iyi senaryo ödülü, "Django Unchained" ile Tarantino'nun oldu. Kızıl saçlı prenses Merida'nın kendi yolunu bulmak için verdiği mücadeleyi anlatan "Brave", "En İyi Animasyon" ödülünü kazandı. 

Avusturyalı yönetmen Michael Haneke'nin yaşlı çiftin öyküsünü anlattığı "Amour" filmi, geceden "En İyi Yabancı Film" ödülüyle ayrıldı.

Pop yıldızı Adele ise James Bond serisinin son filmi "Skyfall" için yaptığı şarkı ile "En İyi Şarkı" ödülünü kucakladı.

Jodie Foster: "Eşcinselim"

Cecil B. DeMille Yaşamboyu Başarı Ödülüne layık görülen Jodie Foster ise, eşcinsel olduğunu açıkladı ve emekliye ayrılacağının sinyallerini verdi.

Altın Küre'de ödül kazanan yapım ve sanatçıların listesi şöyle:

SİNEMA

Drama dalında

En iyi film: Argo
En iyi yönetmen: Ben Afflect (Argo)
En iyi kadın oyuncu: Jessica Chastain (Zero Dark Thirty)
En iyi erkek oyuncu: Daniel Day-Lewis (Lincoln)
En iyi yardımcı kadın oyuncu: Anne Hathaway (Les Miserables)
En iyi yardımcı erkek oyuncu: Christoph Waltz (Django Unchained)
En iyi animasyon: Brave
En iyi senaryo: Quentin Tarantino (Django Unchained)
En iyi şarkı: Adele, Paul Epworth (Skyfall)
Yabancı dilde en iyi film: Amour (Avusturya)

MÜZİKAL VEYA KOMEDİ

En iyi film: Les Miserables
En iyi kadın oyuncu: Jennifer Lawrence (Silver Linings Playbook)
En iyi erkek oyuncu: Hugh Jackman (Les Miserables)

TELEVİZYON ÖDÜLLERİ

En iyi drama dizisi: Homeland
En iyi kadın oyuncu: Claine Danes (Homeland)
En iyi erkek oyuncu: Damien Lewis (Homeland)
En iyi komedi veya müzikal dizisi: Girls
Komedi veya müzikal dizisi, en iyi kadın oyuncu: Lena Dunham (Girls)
Komedi veya müzikal dizisi, en iyi aktör: Don Cheadle (House of Lies)
En iyi minidizi veya film: Game Change
Minidizi veya film en iyi kadın oyuncu: Julianne Moore (Game Change)
Minidizi veya film en iyi erkek oyuncu: Kevin Costner (Hatfields & McCoys)
Minidizi veya film en iyi yardımcı kadın oyuncu: Maggie Smith (Downton Abbey)
Minidizi veya film en iyi yardımcı erkek oyuncu: Ed Harris (Game Change)