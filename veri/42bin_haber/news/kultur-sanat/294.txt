Cem Yılmaz'dan sonra Ali Poyrazoğlu
Borusan İstanbul Filarmoni Orkestrası'nın ''Özel Konser'' projesi bu yıl Ali Poyrazoğlu ile devam ediyor. 
Borusan Holding’in girişimiyle 2006 yılında ülkemizde klasik müziğin geliştirilmesi amacıyla başlatılan, iş dünyasının önde gelen isimlerinin ve son iki yıldır Cem Yılmaz’ın konuk şef olarak Borusan İstanbul Filarmoni Orkestrası’nı (BİFO) yönettikleri “Özel Konser” projesi Ali Poyrazoğlu ile devam ediyor. 11 Aralık 2012 Salı akşamı Lütfi Kırdar’da gerçekleştirilecek konserde konuk şef Ali Poyrazoğlu yönetimindeki BİFO, Carmen operasından seçilen özel bölümleri seslendirecek.

İlki 2006 yılında gerçekleştirilen ve geliri yetenekli genç müzisyenlerin yurtdışındaki saygın eğitim kurumlarında lisansüstü öğrenimlerini karşılamak amacıyla kurulan Borusan Müzik Bursu fonuna aktarılan “Özel Konser” projesi, 2012 yılında usta tiyatrocu Ali Poyrazoğlu ile devam edecek. 
Borusan Holding Yönetim Kurulu Başkanı A. Ahmet Kocabıyık, Koç Holding Şeref Başkanı Rahmi M. Koç ve Eczacıbaşı Holding Yönetim Kurulu Başkanı Bülent Eczacıbaşı’nın bağış yaparak konuk şef görevini üstlendiği “Özel Konser” projesi, 2010 yılında Cem Yılmaz ile birlikte farklı bir boyuta taşındı. Borusan Kültür Sanat’ın bu tarihe kadar kapalı bir etkinlik olarak düzenlediği konserin biletlerinin satışa çıkarılmasıyla bu misyona sanatseverlerin de katkıda bulunması sağlandı. Sanatseverlerden gelen büyük ilgi üzerine Cem Yılmaz, 2011 yılında konuk şef olarak bir kez daha BİFO ile buluştu. 
Usta oyuncu Ali Poyrazoğlu’nun konuk şef olarak sahnede olacağı 11 Aralık 2012 Salı akşamı gerçekleştirilecek “Özel Konser”in başlangıcını onursal şefi Gürer Aykal yönetimindeki BİFO ve projenin eski bursiyerlerinden kemancı Nihat Ağdaç yapacak. 
Özgün üslubu ve mizahi yaklaşımıyla tiyatro sahnesi başta olmak üzere sanatın ve kültürün farklı alanlarında farklı şapkalarıyla sanatseverlerin karşısına çıkan Ali Poyrazoğlu bu defa ‘konuk şef’ olarak sahnede yer alacak. Usta sanatçının, opera dünyasının kuşkusuz en ünlü yapıtlarından biri olan Carmen’den seçtiği bölümleri yöneteceği konserde izleyenler, müzikli dakikaların arasında neşeli ve esprili anlara da tanıklık edecekler.

Konserin bilet satışlarından elde edilen gelirinin tamamı önceki yıllarda olduğu gibi Borusan Müzik Bursu fonuna aktarılacak. 2011 yılındaki konserin ardından Borusan Müzik Bursu ile 6 yetenekli genç müzisyen yurtdışındaki saygın eğitim kurumlarında yüksek lisans veya doktora çalışması yapma imkanına kavuştu. Ezgi Tandoğan (Fagot), Özge İnci (Obua) ve Aziz Baziki  (Fagot) Berlin Hochshule’de, Opal İpek Beşli (Viyola) ve Emre Kemal Gökalp (Gitar) Royal Academy’de ve Ece Dolu (Keman) Eastman School of Music’te eğitimlerine devam ediyorlar. 
ÖZEL KONSER 
BİFO & ALİ POYRAZOĞLU 
Tarih: 11 Aralık 2012, Salı 
Saat: 20.00 
Yer: Lütfi Kırdar UKSS 
Borusan İstanbul Filarmoni Orkestrası 
Şef: Gürer Aykal 
Konuk Şef: Ali Poyrazoğlu 
Solistler: 
Nihat Ağdaç keman † 
Nesrin Gönüldağ mezzosoprano ‡ 
Şenol Talınlı tenor ‡ 
Eralp Kıyıcı bariton ‡ 
Program 
Saint-Saëns: Introduction ve Rondo Capriccioso, Op. 28 
Bizet: Carmen’den Bölümler 
Entr’acte: 4. perdeye Prelüd 
Entr’acte: Intermezzo 
Seguedille et Duo: “Près des remparts de Séville” 
Habanera: “L’amour est un oiseau rebelle” 
Toréador’un Şarkısı, “Votre toast, je peux vous le...” 
Don José’nin Aryası, “La Fleur Que Tu M'avais Jetée” 
Bilet fiyatları: 
1. Kategori - 300 TL 
2. Kategori - 250 TL 
3. Kategori - 200 TL 
4. Kategori - 80 TL 
5. Kategori - 50 TL 
BİFO& Ali Poyrazoğlu konser biletleri tüm Biletix satış kanallarından edinilebilir. 
  
  
  
 