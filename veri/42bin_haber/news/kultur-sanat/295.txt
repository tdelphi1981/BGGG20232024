"5. Türk Dünyası Edebiyat Dergileri Kongresi" başlıyor
Kongrede 15 ülkeden 30'dan fazla editör, yazar ve bilim adamı bir araya gelecek. "2012 yılı Türk Dünyasında Yılın Edebiyat Adamı" ilan edilen Azerbaycan Yazarlar Birliği Başkanı Rezayev'e de ödül takdim edilecek.

"Türk Dünyası Edebiyat Dergileri Kongresi"nin beşincisi, 2012 Türk Dünyası'nın Kültür Başkenti Astana'da düzenleniyor.

TÜRKSOY'dan yapılan yazılı açıklamaya göre, bugün ve yarın gerçekleştirilecek kongre, Çin'den Kosova'ya, Yakutistan'dan Kuzey Kıbrıs Türk Cumhuriyeti'ne kadar 15 ülkeden 30'dan fazla editör, yazar ve bilim adamına ev sahipliği yapacak.

Kongrede, "Türk Dünyasında Yılın Edebiyat Adamı" ilan edilen Azerbaycan Yazarlar Birliği Başkanı Anar Rezayev'e de ödülü takdim edilecek.

Kongre kapsamında, Kazakistan'ın önemli edebiyat dergilerinden "Culduz"un 90. yıl kutlamaları ve II. Uluslararası Kaşgarlı Mahmut Hikaye Yarışması Kazakistan etabı ödül töreni de yapılacak.

Türk Dünyası Edebiyat Dergileri Kongresi, Türk dünyasının edebiyat alanında önde gelen isimlerini bir araya getirerek karşılıklı ilişkilerin geliştirilmesi amacıyla 2008 yılından beri düzenleniyor.