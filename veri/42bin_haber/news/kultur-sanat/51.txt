Türk sinemasında altın çağ
Vizyona giren film sayısından seyirci artışına, yerli filmlerin uluslararası alanda kazandığı ödüllere kadar Türk sineması son 10 yılda çıtasını önemli oranda yükseltti.
Kültür ve Turizm Bakanlığı verilerinden derlenen bilgilere göre, bakanlık 2005-2011 yılları arasında 225 uzun metraj filme 48 milyon 901 bin lira destek sağladı. Bu desteklerle sinema endüstrisinde, dolasıyla da endüstriyi besleyen diğer alanlarda ciddi bir canlanma meydana geldi. Bu yıl da toplamda 42 uzun metraj filmi 11 milyon 50 bin lirayla desteklendi.

Geçen yıla oranla dikkat çekici artışların gözlendiği destek miktarları bu yıl, belgesel film yapım projelerinde yüzde 26, animasyon film yapım projelerinde yüzde bin 463, kısa film yapım projelerinde ise yüzde 319 oranında arttı.
Ayrıca bakanlığın, 2011'de yeni sinemacıları teşvik etmek amacıyla desteklediği proje 68, 2012'de ise 96 oldu.

Türk sinemasında dönüm noktası

2004'de çıkarılan 5224 sayılı Sinema Filmlerinin Değerlendirilmesi ve Sınıflandırılması ile Desteklenmesi Hakkında Kanun'la, Türk sineması için yeni bir dönüm başladı.
Gelişme yönlü bir ivme kazanan sektörde üretim arttı, halkın yerli filmlere olan ilgisindeki artışa önemli katkı sağlandı, sektör büyüklüğünün kültür endüstrisi içindeki payı önemli noktalara taşındı.
2005'de gösterime giren yerli film sayısı 27 iken 2011'de ise 70 oldu. Bu filmlerin yarısına yakını bakanlık tarafından desteklendi.

Film üretiminde bakanlığın katkısıyla ortaya çıkan sayısal artışın yanı sıra nitelikli yapımların da ortaya çıkması ve uluslararası festivallerde ödüller alınmaya başlanması, Türk sinemasının bir marka olma yolunda emin adımlarla yürüdüğünün göstergesi haline geldi.

Son yıllarda yerli sinemanın daha ileriye gitmesi için eser sayısı ve niteliğinde artış oluşturacak, üretilen eserlerin daha fazla seyirciyle buluşmasını sağlayacak yeni politikalara ihtiyaç duyuluyor.
Bu durumu göz önünde bulunduran bakanlık, Türk sinemasını geldiği noktadan daha ileriye taşımak için eser üretim sürecinde yer alanlardan, sinema salonu işletenlere kadar sinema sektörünün içinde bulunan tüm aktörlerin sorunlarına bir bütün olarak yaklaşarak çözüm yolları arıyor ve ilave politikalarla sektörü teşvik etmeyi hedefleyen projeler de yürütüyor.

Oscar yolunda destek

Bakanlık, Sinema Genel Müdürlüğü eliyle yürüttüğü desteklemelerle Türkiye'nin Oscar adayı olan ve yurt dışında katıldığı festivallerden önemli başarılarla dönen İsmail Güneş'in yönettiği Ateşin Düştüğü Yer adlı uzun metraj filme de maddi destek sağlıyor. Oscar ödüllerinde gerçekleştirilecek tanıtım ve lobi faaliyetleri için ilk etapta 200 bin lira destek sağlandı.

Öte yandan 2012'de 27 belgesel film yapım projesine 1 milyon 185 bin 100 lira, 27 senaryo ve diyalog yazım ve geliştirme projesine 232 bin lira, 26 kısa film yapım projesine 286 bin 500 lira, 16 animasyon film yapım projesine 297 bin lira olmak üzere toplam 96 projeye toplamda 2 milyon 600 lira destek verildi.

Ayrıca ulusal ve uluslararası boyutta düzenlenen film festivalleri, kültürel ve sanatsal etkinliklere destek verilmeye bu yıl da devam edildi. 2012'de yurt dışında gerçekleştirilen 37 etkinliğe 2 milyon 279 bin 400 lira, yurt içinde gerçekleştirilen 40 proje ve etkinliğe toplam 3 milyon 619 bin lira destek sağlandı.

Sinema Genel Müdürlüğü, filmlere yurt dışı festivallerde ve yarışmalarda gösterimleri için alt yazı desteği de sağlıyor. Bu çerçevede 10 alt yazılı film için toplam 118 bin lira verildi.

Sinemalarda Türk filmleri fırtınası

Bu sezon beyaz perdede seyirciyle çok sayıda film buluştu. Bunlardan bazıları ise şöyle:
Fetih 1453 önemli bir izlenme oranı elde etti. Osmanlı Devleti'ne çağ atlatarak imparatorluğa taşıyan Fatih Sultan Mehmet'in 1451 yılında henüz İstanbul'u alma planları yaptığı dönemden başlayan 3 boyutlu animasyonların da yer aldığı filmin yapımcılığını ve yönetmenliğini Faruk Aksoy üstlendi. Türkiye'nin yanı sıra Amerika, Almanya, Hollanda, Belçika, Avusturya, Fransa, İngiltere, İsviçre ve KKTC'de de gösterime girdi.

Yönetmenliğini Ferzan Özpetek'in yaptığı Şahane Misafirin başrolünde Pietro'yu Elio Germano canlandırırken oyuncu kadrosunda Cem Yılmaz da rol aldı. Filmin müziklerinin büyük bölümünde İtalyan müzisyen Pasquale Catalano'nun imza attığı, Sezen Aksu'nun da filme özel parçalar bestelediği biliniyor.

Zeki Demirkubuz, ünlü Rus yazar Dostoyevsky'nin Yeraltından Notlar adlı klasik yapıtından esinlenerek kurguladığı son filmi Yeraltı bu sezonun öne çıkan yerli yapımları arasında yer aldı.
İsmail Güneş'in üçlemenin son filmi olan Ateşin Düştüğü Yer yaşanan gerçek bir töre cinayetine dayanıyor. Senaryosu da Güneş'e ait olan film evlat sevgisi ve töreye boyun eğme kavramları arasında gidip gelen bir yapım.
Tolga Örnek'in filmi Labirentte Meltem Cumbul ve Timuçin Esen beyaz perdeye geldi. Türk-Alman ortak yapımı filmin oyuncu kadrosunda ayrıca Sarp Akkaya, Rıza Kocaoğlu, Cem Bender, Altan Gördüm gibi isimler de rol aldı.

Yeşim Ustaoğlu'nun yazıp, yönettiği Arafın başrollerini Neslihan Atagül, Barış Hacıhan ve Özcan Deniz paylaştı.

Osman Sınav Uzun Hikayede 1940'lı yıllardan başlayarak 70'li yıllara kadar uzanan bir hikayeyi beyaz perdeye taşıdı.
 
 