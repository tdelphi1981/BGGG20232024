Bir kedi, hayatımızı nasıl değiştirebilir?
22 dile çevrilen ve aylarca çok satan listelerinde üst sıralarda yer alan James Bowen imzalı Sokak Kedisi Bob, Yabancı Yayınları etiketiyle Türkçe'de. Özellikle hayvanseverler tarafından merakla beklenen kitap, gerçek bir hayat hikâyesine dayanmasıyla dikkat çekiyor. 

Sokaklarda yaşayan James Bowen, yaralı bir sarman bulduğunda hayatı tamamen değişir. 

Sokak müzisyenliği yaparak kıt kanaat geçinen Bowen, kediyi iyileştirmek ve ona bakmak için mücadele verirken; kendi hayatının da iyileştiğini fark edecek ve sürekli olarak onu çaresiz bir adama dönüştüren uyuşturucu bağımlılığından kurtulmayı, Bob ismini verdiği bu kedi sayesinde başaracaktır.

Bowen ile Bob sokaklarda müzik yaparken ayrılmaz bir ikili olurlar ve kısa sürede pek çok hayran kazanırlar. 

Hayranlarından birinin Bob'un patisiyle "çak" yaptığı videosunu Youtube'a koymasıyla da tüm hayatları değişir. 

Bowen'ın, Bob ile tanıştıktan sonra düzene giren hayatını anlattığı kitap Sokak Kedisi Bob, Bowen'a büyük bir servet kazandırır. 

Hollywood yapımcılarının dikkatini çeken ikilinin bu umut dolu hikâyesi, yakın zamanda beyaz perdede izleyici ile buluşacak. 

Yazar Bowen'ın "Her şeyimi ona borçluyum" dediği Bob'un streetcatbob.blogspot isimli bir blogu ve kendi adına açılmış 23 bin 500'ü aşkın takipçisinin olduğu bir Twitter hesabı ile 35 bin 772 kişinin beğendiği bir Facebook sayfası bulunmakta.