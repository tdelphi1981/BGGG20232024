Koleksiyon evini satıyor
Dünyanın dört bir yanından topladığı binlerce ürünle İzmir'in Aliağa ilçesine koleksiyon evi kuran 71 yaşındaki Hicri Tuncalı, ilgisizlik nedeniyle evi satışa çıkardı. Koleksiyoner Tuncalı, uzun yıllar kaldığı Almanya'da metalürji eğitimi aldığını, Türkiye'de çeşitli kurumlarda çalıştıktan sonra emekli olduğunu anlattı.
İlkokul çağlarından itibaren başladığı koleksiyon merakını emekli olduğu 1988'den sonra daha da ilerlettiğini dile getiren Tuncalı, bu tarihten sonra dünyayı gezdiğini kaydetti. 
İŞTE, O EV / FOTO GALERİ 
Prag'da Strahoviensis Kütüphanesi içinde deniz kabuklarının sergilendiği yeri görünce kendisinin de koleksiyon evi kurmaya karar verdiğini dile getiren Tuncalı, Mevcut koleksiyonumun belki de onda biri kadarıyla müze açıldığını gördüm. Kızım 'Baba, Aliağa'da biz niye böyle bir şey yapmayalım' deyince çalışmalara başladım dedi. 
Yenişakran beldesindeki 3 dönümlük arsaya 2005'te dönemin İzmir Valisi Yusuf Ziya Göksu ve kalabalık bir grupla koleksiyon evinin temelini attıklarını ifade eden Tuncalı, şöyle konuştu: 
Yıllardır içimde yaşattığım bir hayali gerçeğe dönüştürmenin peşine düştüm. 50 yıl boyunca topladığım eserleri insanların beğenisine, en çok da çocukların ve gençlerin bilgi, kültür gelişimlerine sunmak istedim. Burada her yaşta insanın muhakkak ilgisini çekecek şeyler var. Her katı 515 metrekare olan 3 katlı koleksiyon evini tüm servetimi harcayarak tamamladım. Amacım insanların dünyanın farklı köşelerinden eserleri aynı bina içinde görme şansını elde etmeleriydi. Ama yeterince ilgi görmedi. 2008'de açtığım koleksiyon evini yüz metre mesafedeki lise ve ortaokuldan bile bir kişinin ziyaret etmemesi bardağı taşıran son damla oldu. Böyle bir mekanın çevre halkının kültürüne, dünya görüşüne, yörenin turizmine neler katabileceği anlaşılamadı.

Koleksiyon evine Satılık tabelası astı

Hicri Tuncalı, koleksiyon evinde deniz kabukları, mercan, kristal taş, fosil, ağaç, porselen, biblo, eski gemi fenerleri, telefon, kelebek, pul, binlerce kitap gibi 50 ayrı kategoride ürünün bulunduğunu bildirdi. 
Bir süre önce dünyanın değişik bölgelerindeki koleksiyonları inceleyen ve aralarında İngiliz ve Alman profesörlerin de yer aldığı Avrupalı bir heyetin koleksiyon evini ziyaret ettiğini belirten Tuncalı, Kimsenin buraya merak edip de gelmediğini söylediğimde çok şaşırdılar. Heyet gider gitmez de koleksiyonların sergilendiği 3 katlı binaya 'satılık' tabelası astım diye konuştu.