Şeyhülmuharririn Ahmet Kabaklı anılıyor
Türk Edebiyatı Vakfının bu haftaki Çarşamba Sohbetinde, Vakfın ve Türk Edebiyatı dergisinin kurucusu, Çarşamba Sohbetlerinin başlatıcısı, yazar, gazeteci ve fikir adamı Şeyhülmuharrirîn Ahmet Kabaklı anılacak.

 On iki sene önce aramızdan ayrılan Ahmet Kabaklı’yı kendisinin çok yakınında bulunan Belkıs İbrahimhakkıoğlu, İsa Kocakaplan ile eğitimci-şair Serhat Kabaklı anlatacak. Türk Edebiyatı Vakfı Başkanı Servet Kabaklı da oturumu yönetecek. Sohbetin başlama saati ise 17:00. Şeyhülmuharrirîn olarak da anılan Kabaklı, 8 Şubat Cuma günü ise saat 11,00’de Eyüpsultan’daki kabri başında dualarla anılacak. 
Öte yandan Türk Edebiyatı dergisi banisi Ahmet Kabaklı için özel sayı hazırladı. Derginin Şubat nüshası ‘Türk Dünyasının İki Alpereni Turan Ata, Kabaklı Hoca’ kapağıyla yayınlandı. Kapak dosyalarında, Türk Dünyası’na yönelik çalışmalarıyla bilinen ve geçen yıl Kasım ayında vefat eden Turan Yazgan ile 12 yıl önce aramızdan ayrılan Ahmet Kabaklı Hoca’ya ilişkin yazı ve röportajlara yer veriliyor.