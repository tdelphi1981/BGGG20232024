Hayatı sinemada eseri raflarda
Yılmaz Erdoğan'ın filmi Kelebeğin Rüyası'nda Kıvanç Tatlıtuğ'un canlandırdığı Zonguldaklı şair Muzaffer Tayyip Uslu'nun "Şimdilik" adlı eseri Yapı Kredi Yayınları tarafından tekrar basıldı. Zonguldaklı şair Muzaffer Tayyip Uslu'nun yayımlanmış tek şiir kitabı olan "Şimdilik", günümüz şartlarıyla Yapı Kredi Yayınları tarafından tekrar basıldı.

"Şair harcıâlem şeylere teşbih ve mecazlarla lâyık olmadığı bir değeri vermek için çabalıyan bir sahtekâr değil, bulanık düşünceleri berraklaştıran hakikat arayıcısıdır."

1946'da henüz yirmi dört yaşındayken, şair arkadaşı Rüştü Onur'la aynı kaderi paylaşarak veremden ölen Muzaffer Tayyip Uslu'nun kısacık yaşamında yayımlanan tek şiir kitabı Şimdilik'in Yapı Kredi Yayınları'ndan çıkan bu yeni baskısında dergilerde yayımlanan şiirleri ve yazıları da yer alıyor. Yoksulluğun, ince hastalığın "kısa kestiği", gencecik, naif bir şiir, yaşamın yaşamak fiiline değer biçen özüyle şimdi bizi bir kez daha selamlıyor. 

Sokakların ellerinden öperim 
Bana yaşamasını öğretmişlerdi
Dost olsun, düşman olsun
İnsanlara iyi günler dilerim

Zonguldaklı şair Muzaffer Tayyip Uslu'yu, Yılmaz Erdoğan'ın filmi Kelebeğin Rüyası'nda Kıvanç Tatlıtuğ canlandırmaktadır.
 Şimdilik

Muzaffer Tayyip Uslu
77 Sayfa, 8 TL
Yapı Kredi Yayınları 
Muzaffer Tayyip Uslu kimdir?

Muzaffer Tayyip Uslu (İstanbul, Fatih, 1922 - Zonguldak, 3 Temmuz 1946). Asıl adı Süleyman Muzaffer Uslu'dur. Babası Tayyip Talip, annesi Üsküdar'lı Şükriye Hanımdır. Muzaffer Tayyip'in kendisinden büyük bir ağabeyi ve küçük erkek kardeşi vardır. Çocukluk yılları İstanbul'da geçerken polis komiseri olan babasının görevi nedeniyle ailesiyle birlikte Mersin'e gitti. Ortaokul yıllarını Mersin'de geçirdikten sonra, babasının tayin yeri olan Zonguldak Kömür İşletmeleri'nde memurluğa başlamasıyla, ağabeyini babaannesi ile Mersin'de bırakarak küçük kardeşi ve annesiyle birlikte Zonguldak'a yerleşti. Burada, geçirdiği zatürree hastalığı nedeniyle Mehmet Çelikel Lisesi'ni güçlükle bitirebildi. (1943). Ardından İÜEF Felsefe Bölümü 'ne girdiyse de hem hastalığının vereme çevirmesi, hem de parasızlık nedeniyle öğrenimini sürdüremedi. Zonguldak 'a dönerek Ereğli Kömür İşletmeleri İş Mükellefiyeti Dairesi 'nde memuriyete girdi. Ancak yakalandığı hastalıktan kurtulamayarak genç yaşta öldü. İlk şiiri Varlık 'ta çıktı (1941). Kendisi gibi genç yaşta veremden ölen arkadaşı Rüştü Onur (1920- 42) ile birlikte genç kuşağın başarılı şairleri arasında gösterildi. Varlık, Ocak gazetesi, Değirmen ve Kara Elmas dergilerinde yayımlanan şiirleriyle beğeni topladı. Şair "yaşamındaki acılara rağmen, gizli bir üzgünlük içinde yaşamanın güzelliğini yazdı" (B. Necatigil). Zaman zaman duygusal, kimi zaman da acı bir alayın egemen olduğu, ince bir duyarlıkla işlediği şiirlerindeki temiz dili ve ustaca söyleyişleriyle genç yaşta yeni şiir akımının şairleri arasında yer aldı. Şiirlerinde Orhan Veli ve Oktay Rifat etkisi hissedildi. Şiirlerini Şimdilik adıyla tek bir kitapta topladı. Ölümünden sonra Necati Cumalı, bu kitabında yer alan ve dergilerde kalmış şiirlerini, yazılarından seçmeleri, ölümünden önce ve sonra hakkında yazılanları bir araya getirerek Muzaffer Tayyip (1956) adıyla yayımladı. Yapıtları: Şiir: Şimdilik, (Zonguldak: A. R. İncealemdaroğlu B., 1945).