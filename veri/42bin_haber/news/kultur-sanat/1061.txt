Türk müziğinin Avrupa Fatihleri
Aynı topraklardan farklı coğrafyalara iki müzisyen; Karsu Dönmez ve Barbaros Erköse. Biri 20, diğeri 77 yaşında. Müziğimizi dünyaya tanıtan her iki sanatçının hayatı Belgesel oldu.

Biri 20 yaşında hayatının baharında bir genç kız. Piyano virtüozu besteci ve solist. Hollanda’da doğdu, dünyayı dolaşıyor ve gittiği her yerde ardında yeni bir hayran kitlesi bırakıyor. Hayatı şimdiden belgeselleştirildi. Diğeri 77 yaşında bir erkek. Klarnet virtüozu, besteci. Türkiye’de doğdu. Dünyayı dolaşıyor ve her gittiği yerde ardında yeni bir hayran kitlesi bırakıyor. Hayatı belgesel yapıldı. 
Arabaya niyet, piyanoya kısmet! 
Hatay’ın Karsu köyünden Hollanda’ya göç eden bir ailenin müzik yeteneğiyle hayranlık uyandıran kızının hayatı 7 yaşında tanıştığı piyanoyla değişti. 14 yaşında kazandığı bursla World Athlete Artist Games’te şan eğitimi alan Karsu Dönmez, dünyanın önemli konser salonlarından Carnegie Hall’de bugüne kadar 3 konser verdi. ‘Hollanda’nın Norah Jones’u’’ olarak anılan ve yorumuyla Türkçe cazı dünyaya sevdiren Dönmez, kendine özgü tarzıyla takdir topluyor. Dönmez, başarı basamaklarını tırmanmaya, annesi ve babasının büyük fedakarlık yaparak araba için biriktirdikleri parayla kendisine piyano almasıyla başladığını ifade ediyor. Dönmez, müziğini Türkiye’de dinleyenlerin bunun yeni bir form olduğunu düşündüklerini ancak yabancıların tarzını oryantal ve profesyonel bulduklarını aktarıyor. 
Dedesi Hafız Burhan’ın udisi 
Selanik göçmeni, müzikle iç içe bir ailede büyüyen ve klasik Türk müziğinin önemli isimlerinden Hafız Burhan’ın udisi olan babasının desteğiyle 9 yaşında klarnetle tanışan Barbaros Erköse ise ilerleyen yaşına rağmen klarnetine nefes vermekten vazgeçmiyor. Erköse, İsmail Dümbüllü’nün tiyatrosunda oyun öncesi fasıllar çalarak başladığı müzik kariyerinde, Nesrin Sipahi’den Zeki Müren’e kadar pek çok soliste eşlik etti, Anvar Brahem, Peter Pannke, Craig Harris gibi tanınan müzisyenlerin albümlerinde çaldı, konserlere çıktı. Erköse, geleneksel Türk ve roman müziğini caz formlarıyla harmanlayarak gerçekleştirdiği solo icralarıyla dünyanın her köşesinde iz bıraktı. 
‘Gençler kaliteli müzikleri dinlemedikleri için müziği bilmiyor, anlamıyor’ diyen Erköse, yabancı müzisyenlerden gördüğü ilgiyi Türkiye’de görememediği için üzgün. Neşet Ertaş’ın da çok çile çektiğini, ömrünün büyük kısmını Almanya’da geçirdiğini ancak öldükten sonra kıymete bindiğini ve herkesin arka çıktığını belirterek, kendisinin de öyle olacağını düşündüğünü söylüyor.     