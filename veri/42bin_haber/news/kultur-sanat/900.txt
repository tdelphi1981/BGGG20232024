Bu festivalde filmler ne eleniyor ne de elleniyor!
'2. El Film Festivali', 'Elemiyoruz, Ellemiyoruz' sloganıyla yedinci kez sinemaya gönül verenlerle buluşacak Festival Yönetmeni Akkoyunlu:'Filmlerin izleyiciyle buluşturulmadan elenmesine karşı çıkıyoruz.Bu nedenle de festivali jürisiz ve ödülsüz olarak düzenliyoruz'
Bir film çekilir, ardından bir festivale gönderilir ve beğenilip ödül alması umut edilir. Ancak yüzlerce belki de binlerce filmin gönderildiği festivallerden ödülle dönenler bir elin parmağını bile geçmezken, birçok film seyirciyle buluşamadan festival kapısından döndürülüyor. Peki bu filmler ikinci bir şansı hak etmiyor mu? Çektiği filmlerin 
festivallerden reddedilmesinin ardından Kerem Akkoyunlu'nun hayata geçirdiği '2. El Film Festivali', bu yıl 7. kez ikinci şansa inananlarla buluşacak.'Elemiyoruz, Ellemiyoruz' sloganıyla sinemaya gönül verenlerin 
karşısına çıkan festivali, Festival Yönetmeni Akkoyunlu, AA muhabirine anlattı.'Filmin akıbeti hakkında bir bilgimiz de olmuyordu. Filmimiz, keyfe keder eleniyordu, üstelik bize haber bile verilmiyordu. Bu çok gücümüze gitti' diyen Akkoyunlu, festivalin 2007'den beri daha önce herhangi bir film festivalinden elenmiş filmlere ev sahipliği yaptığını belirtti. Akkoyunlu, şunları söyledi:'Festival olarak filmlerin izleyiciyle buluşturulmadan elenmesine karşı 
 çıkıyoruz. Bu nedenle de festivali jürisiz ve ödülsüz olarak düzenliyoruz. Film göstermek ve adını duyurmak dışında hiçbir amacı yok. Ama film göstermek epeyce 
 zor bir iş, adınızı duyurmak da... Bu festival daha önce hiçbir ülkenin coğrafyasında düşünülmedi ve uygulanmadı.'
Hiçbir zaman iyi bir seyir vaatlerinin olmadığını belirten Akkoyunlu, özellikle kısa filmcilerden çok iyi tepkiler aldıklarını anlattı. Akkoyunlu, 'Bizim asıl derdimiz, çekilen, 'hatalı, eksik, noksan' filmleri göstermek. Filmlerini bizde gösterip, sonrasında eksiklerini görüp çok 
iyi işler yapan yönetmenler var. Hatta artık bize film yollamıyorlar, çünkü diğer film festivallerinden elenmiyorlar. Ama zaten kuruluş amacımız da bu, elenen ve 
ellenen filmlere sahip çıkmak' dedi.
 
 Bu festivalde sıfır kilometre film yok
 
'Sıfır kilometre bir film yaptım, ilk bu festivale sunamaz mıyım?' düşüncesinde olanlar için Akkoyunlu, ancak açılış galasına böyle bir uygulamaya yer verebildiklerini, onun haricinde illa ki elenmiş bir film olması gerektiğini 
söyledi. Akkoyunlu, bir film festivalinin sinema sektörüne sağlayabileceği en büyük katkının, belli bir sebepten ötürü izleyicisinden uzak kalmış filmlerin sinemasevere ulaşmasını sağlamak olduğunu vurgulayarak, şöyle devam etti: 'Festival 6 yıldır bin 500'e yakın kısa filmi 'elemeden, ellemeden' izleyiciyle buluşturduğu gibi, uzun metraj filmlere de aynı yaklaşımı sergiliyor. Uzun metraj filmleri ilk defa programımıza dahil ettiğimiz geçen yılda 'amatör' 
denebilecek yönetmenlerden gelen 3 orta metraj belgeseli ve 2 uzun metraj filmi, 'profesyonel' olarak adlandırabileceğimiz yönetmenlerin 1 belgesel ve 6 uzun 
metraj filmi ile sinemaseverlere sunduk.'
 
 7 notanın sesi ve festivalin 'Ahde vefa'sı
 
Festival Türkiye'nin ilk klarnetçilerinden Barbaros Erköse'nin hayatını anlatan, 'Barbaros Erköse- Sensiz Yaşanmaz' filmi ile perdelerini açacak. 
 açılış törenine Erköse'nin yanı sıra filmin yönetmeni Bertan Başaran ve yapımcısı Balım Tanrıöver de katılacak.
Yalnızca film değil, farklı kültürel ve sanatsal aktiviteleri de barındıran festival kapsamında Şebnem Kitiş'in ilk kez görücüye çıkacak Güney Amerika foto öyküsünden oluşan 'Don't Be A Gringo' sergisi ile sinema yazarı Ege Görgün'ün oluşturduğu 'Cumhuriyet Döneminden 40 Sinema Dergisi' sergisi sanatseverlerin beğenisine sunulacak. Goethe Institut işbirliğiyle hazırlanan 'Resimlerin Ritmi Atölyesi'nde fotoğraf, film, yazı ve desenler anında bir ritme göre bütünleştirilip karşılaştırılarak veya yan yana, üst üste anında değiştirilip kurgulanarak gösterim teknikleri öğretilecek.
Festivalde bu yıl ilk kez Türk sinemasının emekçilerine katkılarından dolayı 'Ahde Vefa Ödülleri'yle teşekkür edecek. Adı Türkiye sınırlarını aşan yönetmen Çetin İnanç, filme çekilmiş 395 senaryosu ile dünyanın en ilgi çekici 
rekorlarının yer aldığı Guinness Rekorlar Kitabı'na giren Safa Önal, Türk sinemasının jönü Salih Güney, ilk kadın sinema yazarı Sevin Okyay, Türk sinemasının anı defteri Agah Özgüç, Türk filmlerinin unutulmaz ismi Sümer Tilmaç ve Selda Alkor, 24 Şubat'ta Ankamall Sanatolia Sahnesi'nde gerçekleştirilecek törenle ödülleri takdim edilecek.
Bu yıl 'ritim konsepti'ni benimseyen ön elemede elenmiş filmlerin festivali 7 notayla 'Denedin Olmadıysa', 'Reddettiler Elendiysen', 'Mantığına İnanmadılarsa', 'Farkını Anlamadılarsa', 'Sinemaya Odaklanmak Lazımsa', 'Lafına Aldırmadılarsa', 'Sesini İşitmedilerse' asla vazgeçme' demek için 20-24 Şubat'ta iş başında olacak.