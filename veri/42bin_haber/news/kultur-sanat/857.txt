Yarıyıl tatilinde yerli filmler izlendi
 
 Box Office Türkiye istatistiklerinden derlenen bilgiye göre, 25 Ocak’ta başlayan ve bu hafta başı sona eren yarıyıl tatili süresince beyazperdede vizyona giren filmler arasında seyirci, genelde Türk filmlerine ilgi gösterdi.
 
 18 Ocak’ta vizyona giren ve ilk haftasında 1 milyon 143 bin 43 seyirci toplayan "Celal ile Ceren", bu başarısını sürdürüp, yarıyıl tatilinde en çok izlenen film oldu. Yönetmenliğini Togan Gökbakar’ın yaptığı, başrollerini Şahan Gökbakar ve Ezgi Mola’nın paylaştığı film, yarıyıl tatilinde, 1 milyon 382 bin 541 kişi tarafından seyredildi.
 
 "Celal ile Ceren"i, Cem Yılmaz’ın 2010 yılında gerçekleştirdiği stand-up gösterilerinin derlemesinden oluşan "CM101MMXI Fundamentals" izledi. Yönetmenliğini Murat Dündar’ın üstlendiği film, yarıyıl tatilinden üç hafta önce vizyona girmesine rağmen, bu sürede 949 bin 397 seyirci tarafından izlendi.
 
 Yarıyıl tatilinin ikinci haftasında vizyona giren "Hükümet Kadın" ise üçüncü sırada yer aldı. Senarist ve yönetmenliğini Sermiyan Midyat’ın yaptığı, Demet Akbağ’ın başrolünde olduğu film, 706 bin 636 sinemaseverle buluştu.
 
 Yarıyıl tatilinde en çok izlenen 10 film arasında, "G.D.O. KaraKedi" 356 bin 922, "Mutlu Aile Defteri" 112 bin 288 seyirciyle Türk sinemasını temsil eden diğer iki film oldu.
 
 "Efsane Beşli" ve "Kahraman Maymun" ise animasyon filmleri olarak listede kendine yer buldu.
 
 GEÇEN YIL İLK 10'DA 3 TÜRK FİLMİ VARDI
 
 2012 yılı yarıyıl tatilinde, Ata Demirer’in senaryosunu yazdığı ve başrolünü üstlendiği, Hakan Algül’ün yönetmenliğini yaptığı "Berlin Kaplanı", 1 milyon 225 bin 219 seyirciyle en çok izlenen film olmuştu.
 
 Animasyon filmleri "Neşeli Ayaklar 2" 450 bin 533 seyirciyle ikinci, "Çizmeli Kedi" ise 426 bin 447 seyirciyle üçüncü sırada yer almıştı. Komedi türündeki "Sümela’nın Şifresi Temel" 316 bin 712, Yusuf Pirhasan’ın yönettiği "Kurtuluş Son Durak" da 208 bin 959 seyirciyle, yarıyıl tatilinde en çok izlenen 10 film arasında Türk sinemasını temsil eden diğer iki film olmuştu.
 
 Yarıyıl tatilinde en çok izlenen 10 film ve seyirci sayıları şöyle: 
 Film adı Seyirci sayısı 
 1. Celal ile Ceren 1.382.541
 2. CM101MMXI Fundamentals 949.397
 3. Hükümet Kadın 706.636
 4. G.D.O. KaraKedi 356.922
 5. Efsane Beşli 249.969
 6. Hansel ve Gretel: Cadı Avcıları 194.622
 7. Kahraman Maymun 172.645
 8. Mutlu Aile Defteri 112.288
 9. Parker 103.319
 10.Zincirsiz 78.977
 
 AA