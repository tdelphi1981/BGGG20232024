"Sanat Yönetimi Üzerine Konuşmalar"
Yapı Kredi Kültür Merkezi'nde "Sanat Yönetimi Üzerine Konuşmalar" tüm hızıyla devam ediyor. Sanat yönetiminde uluslararası kurallar ve Türkiye'de gelişmekte olan sanat yönetimi koşullarının tartışıldığı, Masumiyet Müzesi Direktörü Esra A. Aysun'un yönetimindeki toplantılar, mayıs ayına kadar devam edecek.

Mart ayı konuğu ise, İstanbul Bilgi Üniversitesi, Sanat ve Kültür Yönetimi Bölümü'nden Dr. H. Ayça İnce. 

Kültür yönetimi alanında eğitmenlik yapan ve güncel sanat alanında danışman ve yönetici olarak çalışan, Masumiyet Müzesi Direktörü Esra A. Aysun'un yönetimindeki "Sanat Yönetimi Üzerine Konuşmalar" adlı söyleşi dizisinin ilki "Devlet ve Sanat Yönetimi" başlığıyla Şubat ayında gerçekleşti. 

Koç Üniversitesi'nin Beyoğlu'ndaki Anadolu Medeniyetleri Araştırma Merkezi'nde (ANAMED) gerçekleştirilen toplantılar Mayıs ayına kadar devam edecek ve her ay farklı isimler konuk olacak. 

Toplantıların 6 Mart Çarşamba günü, saat 18.30'da başlayacak ikinci bölümünde ise İstanbul Bilgi Üniversitesi, Sanat ve Kültür Yönetimi Bölümü'nden Dr. H. Ayça İnce'yle "Yerel Yönetimler ve Sanat Yönetimi" tartışılacak. 

Ağırlıklı olarak, 1980 sonrası tüm dünyada gözlemlenen ve etkisini gösteren ve "sanatın şirketleşmesi" olarak da tanımlanan, sanat kurumlarında ve sanat üretiminde oluşan değişim, artık günümüz Türkiye'sinde, 2000 sonrası İstanbulu'nda oluşan kültürel hareketlenme için de sık sık telaffuz ediliyor. 

Genç Türkiye Cumhuriyeti'nin kültür politikaları çerçevesinde yapılandırıldıktan sonra yalnızlığa terk edilen sanat üretimi, tüm dünya ile paralel olarak 1980 sonrasında gittikçe özel sektör girişimciliği ile şekillenirken daha önce sanat üretiminin içerisinde olmayan yeni bir terminoloji ile de tanışmış oldu. 

Daha çok "sanat işletmeciliği" olarak bahsi geçen ve şirketlerin işletmecilik kültürünün sanat kurumlarına benimsettiği bir model olarak anılan "sanat yönetimi" Türkiye'de üzerine çok da konuşulmamış bir alan. 

Son dönemde İstanbul'un kültür kurumları, mimari yapılandırılmaları, sponsor yatırımcılara çekici vitrinler olarak sunulmaları ya da sanatçılarla aralarında oluşan dil farklılıkları ile tartışılırken, varlıklarını sanat yönetimi alanında nasıl sürdürdükleri ise hiç konuşulmadı. 

Bu konuşma serisinin amacı da tam da böyle bir dönemde devlet, yerel yönetim, özel sektör ve bağımsız girişimlerle kurulan ve sürdürülen yapılara bakarak, bu alanlardaki kurumlarda var olan ya da hakkında araştıran, yazan ve üreten profesyonellere mikrofonu uzatarak "sanat yönetiminin" sahip olduğu kötü şöhrete bir açıklık getirmek. Kültür kurumlarının nasıl sürdürülebileceğini, bunun için nasıl bir yönetim modeli uygulamakla yükümlü olduklarını tartışabilmek.

Esra A. Aysun kimdir?

Kültür yönetimi alanında eğitmenlik yapan ve güncel sanat alanında danışman ve yönetici olarak çalışan Esra A. Aysun, Temmuz 2012 itibari ile Masumiyet Müzesi'nin Direktörü'dür. 

Boğaziçi Üniversitesi Sosyoloji bölümünde lisansını, New York Üniversitesi Gösteri Sanatları Yönetimi bölümünde yüksek lisansını tamamlayan Aysun, İKSV, Pozitif, Galerist ve DOT gibi alanlarının öncüsü kültür kurumları ile çalışmasının yanısıra Müzik İleri Araştırma Merkezi (MİAM / İTÜ) Müzik İşletmeciliği, Yeditepe Üniversitesi Sanat Yönetimi Lisansüstü ve Mimar Sinan Üniversitesi Müzecilik Lisansüstü programlarında Sanat Yönetimi alanında dersler vermekte.

Aysun, Cimetta Fonu'nun (Paris) ve AICA Türkiye Uluslararası Sanat Eleştirmenleri Derneği'nin (İstanbul) Yönetim Kurulu ve 2013 Venedik Bienali Türkiye Pavyonu'nun Danışma Kurulu üyesidir. Eylül-Ekim 2012 sayısı itibari ile de Yapı Kredi Yayınları'nın Sanat Dünyamız Dergisi ile birlikte çıkmakta olan Güncel Durum adlı kitapçığın da editörlüğünü ve yazarlığını üstlenmiştir.
 
Dr. H. Ayça İnce kimdir?

Mimar Sinan Güzel Sanatlar Üniversitesi 'den Sosyoloji alanında doktora ve yüksek lisans derecelerini, London School of Economics'de Kent, Mekan ve Toplum yüksek lisans derecesini aldı. 

Yüksek lisans seviyesinde "Asmalımescit'in kültür endüstrisi üzerinden mutenalaşması" ve "İstanbul müzik endüstrisinde bir kültür aracılığı örneği olarak Pozitif" konularını çalıştıktan sonra  "Kültür Politikalarında Eşbiçimlilik: İstanbul İlçe Belediyeleri ve Kültür Merkezleri Örneği" başlıklı doktora tezini sundu. 

Bu sürede Türkiye'deki ilk Üniversite Merkezi olan Kültür Politikaları ve Yönetimi Uygulama ve Araştırma Merkezi (http://kpy.bilgi.edu.tr)'nin kurulmasıni sağlayan "Yerel'de Kültür Politikalarını geliştirme projesini (2008-2011) İstanbul Bilgi Üniversitesi'nde koordine etti. Halen aynı Üniversitede Sanat ve Kültür Yönetimi bölümünde lisans ve lisans-üstü dersler veriyor. 

Ayrıca Merkez'in eğitim programları ve yayınları koordine etmeye devam ediyor. Son dönemde kültür politikaları ve yerel yönetimler üzerine araştırma ve yayınları bulunmaktadır.