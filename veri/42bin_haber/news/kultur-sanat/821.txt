Rengahenk türkülerle Anadolu tarihi
Türk resminin büyük ustası İbrahim Balaban'ın tablolarında yansıttığı Anadolu, 'Rengahenk Türküler'de dile geldi. Albüm ressamın 92. doğum gününe bir saygı duruşu niteliğinde.
İLKİ 2006 yılında Nuri İyem tablolarıyla yayınlanan ve ilerleyen yıllarda Fikret Otyam ve Bedri Rahmi Eyüboğlu ile devam eden Anadolu kültürünün müzik - resim buluşması Balaban albümüyle devam ediyor.

Son yedi yılın en çok ilgi gören konsept türkü albüm serisi olan 'Rengahenk Türküler' albümün dördüncüsünde Türk Halk Müziği'nin genç seslerinin yorumladığı türküleri, özel bir kitapçıkla birlikte İbrahim Balaban'ın Anadolu coğrafyasını yorumladığı tabloları eşlik ediyor.

5 Şubat 1921'de doğan ünlü ressamın 92. doğum gününe bir saygı duruşu niteliğindeki çalışma Artvizyon etiketiyle, dün müzikmarketlerde yerini aldı.

Gençliğinde birçok kereler yolu hapishaneye düşen ressamın, mahpusta tanıştığı Nazım Hikmet'tin ağabeyliğinden 
İşte seyreyle gözüm, hünerini Balaban'ın
İşte şafak vakti, Mayıs ayındayız.
İşte aydınlık: akıllı, cesur, taze, diri, insafsız.
İşte bulut: 
kaymak gibi lüle lüle.
İşte dağlar:hem de mavi, hem de serin (...)
dizeleri kalmıştı. Balaban, hapishanede 'Şair Baba'sı Nazım Hikmet ile tanıştıktan sonra sanatına yoğunlaşmış ve unutulmaz Türk resmine unutulmaz eserler bırakmıştı.

Nazım'ın şiirine bir vurgu olarak 'Seyreyle Gözüm Balabanı - Rengahenk Türküler' adıyla yayınlanan arşiv çalışmasında, müzikseverleri Anadolu türkülerinin zenginliğiyle birlikte Balaban tablolarının oluşturacağı görsel bir şölen bekliyor. İsmail İlknurun müzik yönetmenliğinde gerçekleştirilen albümde başta Su Gelir Çağlar Ayşem, Evlerin Önü Bir Büyük Orman, Gel Gidelim Dosta Gönül, Bugün Ayın Işığı, Çaya İndim Taşı Yok, Yine Gam Yükünün Kervanı Geldi, Yeşil Ayna Takındın mı Beline, Yari Olmayanın Yarası mı Olur ve Dere Kenarında Taş Ben Olaydım olmak üzere 26 türkü bulunuyor.