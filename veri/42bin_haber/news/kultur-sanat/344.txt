Avustralya'nın tanınmış yazarı öldü
Avustralya'nın tanınmış yazarlarından, Güney Afrika doğumlu Bryce Courtenay 79 yaşında hayata veda etti.
Penguin yayınevi, bir süredir mide kanseriyle mücadele eden Courtenay'ın Canberra'daki evinde öldüğünü bildirdi. 
Yazdıklarını yayımlamaya geç yaşta başlayan Courtenay'ın 1989'da çıkan ilk romanı "The Power of One" beğeniyle karşılandı. 12 dile çevrilen bu eser, sinemaya da uyarlandı. 
Kitapları Avustralya'da çok satılanlar listelerine giren yazarın 21'inci romanı "Jack of Diamonds" 12 Kasım'da yayınlandı. 
Bryce Courtenay, kitabının son bölümünde "kendisini bir hikaye anlatıcısı olarak hayatlarına kabul ettikleri için" okurlarına teşekkür etmişti. 
Güney Afrika'da 1933'te dünyaya gelen Courtenay, eşinin memleketi Avustralya'ya 1958'de yerleşmişti.