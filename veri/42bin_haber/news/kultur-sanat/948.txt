Hangi il Necip Fazıl için aylar öncesinden kolları sıvadı?
Konya Valisi Aydın Nezih Doğan, mayıs ayında, 'Vefatının 30. Yılında Necip Fazıl'ı Anma Etkinlikleri'ni düzenleyeceklerini söyledi.
Doğan, Dedeman Otel'de düzenlenen basın toplantısında; etkinliği, Konya Büyükşehir Belediyesi, Konya'daki üniversiteler, meslek odaları ve borsalar ile birlikte gerçekleştireceklerini belirtti.Etkinliklerin 20-26 Mayıs tarihleri arasında gerçekleştirileceğini ifade eden Doğan, şunları kaydetti:'Etkinliği düzenlemekteki temel amaç; gençliğimizin Mehmet Akif, Necip Fazıl Kısakürek gibi büyük şahsiyetlerle çok daha yakın bir tanışıklığa sahip 
olmasını temin etmek. Ayrıca gençlerimize okuma kültürüyle ilgili yeni bir katkı oluşturmak. Her projemizle, Konya'nın marka değerine katkı sağlamamız gerekiyor.Konya bir başkentti. Yapılan projelerle bu başkentin marka değerinin sürekli ön plana çıkarılması gerekiyordu. Bu projede de böyle bir şey var. Türkiye çapında çok önemli bir kültür etkinliği olacak.'Konya Büyükşehir Belediye Başkanı Tahir Akyürek ise bu etkinlik sayesinde Necip Fazıl Kısakürek ile ilgili en önemli anma programlarından birinin Konya'da 
icra edilmiş olacağını aktardı. Necip Fazıl Kısakürek'in 30. Vefat Yıl Dönümü'nde Konya'nın çok sayıda etkinliğe ev sahipliği yapacağına işaret eden Akyürek, bunlardan en önemlisinin, 20-22 Mayıs tarihleri arasında gerçekleştirilecek 'Uluslararası Necip Fazıl Sempozyumu' olacağını dile getirdi. Akyürek, 'Amacımız, Konya'daki tüm öğrencilere ve Konya gençliğine,değerler eğitimi kapsamında, Necip Fazıl Üstadımızı hatırlatmak ve aynı zamanda tanıtmaktır' diye konuştu.İl Milli Eğitim Müdürü Mukadder Gürsoy da etkinlikler kapsamında, Konya'daki orta öğretim öğrencilerine, Necip Fazıl Kısakürek'in kitaplarının 
dağıtılacağını bildirdi.