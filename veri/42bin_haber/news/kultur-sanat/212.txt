Bir Hollywood filmi daha İstanbul'da çekiliyor
"Ocak Ayının İki Yüzü/ Two Faces of January" adlı filmin çekimleri de İstanbul'da yapılıyor. Film ekibi 22 Ekim'den beri İstanbul'da.
Son yıllarda Argo, Taken 2 ve Skyfall gibi büyük Hollywood yapımlarının çekim merkezi olan İstanbul, 22 Ekim'den bugüne yönetmenliğini Hoss Amini'nin üstlendiği Ocak Ayının İki Yüzü film ekibini ağırlıyor. 
Türkiye'deki yapımcılığını Az Celtic Films'in üstlendiği, Yüzüklerin Efendisi üçlemesinin Aragorn'u Vigo Mortensen ve Spiderman serisinin aktristi Kirsten Dunst'ın başrolünde oynadığı Ocak Ayının İki Yüzü filminin çekimleri Fatih'te yapılıyor. 
Çekimlerde Kapalıçarşı, Mısır Çarşısı önü ve çevresi, Yeni Cami önü ve çevresi, İstanbul Üniversitesi, Mercan ve çevresi, Rüstem Paşa Cami ve çevresi gibi mekanlar kullanılıyor. 
Dünyaca ünlü yazar Patricia Highsmith'in aynı adlı romanından uyarlanan Gümüş Hançer ödüllü eser, üç kişinin Yunanistan ve İstanbul'da polisten kaçarken yaşadıkları gerilimli serüveni konu alıyor. 
Psikolojik macera türündeki bu filmin yapım şirketi olan Working Title daha önce de Türkiye'de çekilen üç Oscar adaylığı bulunan Köstebek filminin de yapımcısıydı. 
Farklı çekim mekanı arayışı içinde olan yapımcılar İstanbul'da genellikle Fener-Balat, Sultanahmet-Ayasofya, Süleymaniye, Kapalıçarşı, Zeyrek ve Eminönü gibi tarihi dokunun yoğun olduğu bölgelerde çekim yapmak istiyor. Tarihi Yarımada, bu yıl da yerli sinema ve diziler kadar, yabancı dizilerden ve Hollywood'dan da büyük ilgi görmeye devam ediyor.