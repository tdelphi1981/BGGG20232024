Grup Yorum'dan "11 Kapılı, Kozmik Sahneli Konser"
Grup Yorum , 24 Şubat Pazar günü Bostancı Gösteri Merkezi'nde, aralarında alanında Türkiye'nin en ünlü sanatçılarının da bulunduğu 53 konuk sanatçıyla birlikte "Grup Yorum ve Devrimci Avukatlar İçin 11 Kapılı Kozmik Sahneli Konser" düzenleyecek. DHKP-C adı altında geçtiğimiz ay yapılan operasyonlarda Grup Yorum üyeleri ile Çağdaş Hukukçular Derneği yönetici ve üyesi avukatlar gözaltına alınmıştı. Gözaltına alınan Grup Yorum üyeleri arasında ev hapsinde bulunan Selma Altun ve Ali Aracı da vardı. Grup Yorum üyeleri daha sonra serbest bırakılırken, avukatlardan 9'u da tutuklanmıştı. 

Polis baskını sırasında çalışmalarını yürüttükleri İdil Kültür Merkezi büyük zarar gören Grup Yorum üyeleri de polis şiddetine maruz kalmış ve bugünlerde piyasaya çıkarmayı planladıkları albümlerine de el konulmuştu. Operasyon sırasında polis İdil Kültür Merkezi'nde ve baskın yapılan adreslerden Halkın Hukuk Bürosu'nda 11 çelik kapı bulunduğunu ileri sürmüştü. Polisin iddiaları arasında İdil Kültür Merkezi'nde bir de "kozmik odanın" bulunduğu vardı. Kültür Merkezi'nin fotoğraf atölyesine ait karanlık oda, "kozmik oda" olarak nitelenmişti. Emniyet tarafından yapılan yazılı bir açıklamadaki "ajanlık" suçlamasıyla birleşen bu iddialar, bazı yayın organlarında avukatların ve Grup Yorum üyelerinin "ajan" oldukları biçiminde yayınlandı.

Bu iddiaları ciddiyetsiz bulan çok sayıda açıklama ve eleştirinin ardından sanatçılara çağrı yapan Grup Yorum, şimdi bu iddialara atıfta bulunarak, 53 sanatçıyla birlikte "Grup Yorum ve Devrimci Avukatlar İçin 11 Kapılı Kozmik Sahneli Konser" düzenliyor. 24 Şubat Pazar günü saat 15.00'te Bostancı Gösteri Merkezi'nde gerçekleşecek konserde, aralarında edebiyatçı, sinemacı, tiyatrocuların da olduğu sanatçılar Grup Yorum'la birlikte destek ve dayanışma amacıyla sahne alacak. Konserde Grup Yorum'la birlikte; Zuhal Olcay, Pınar Aydınlar, Fuat Saka, Erkan Oğur, Yasemin Göksu, Kardeş Türküler, Bulutsuzluk Özlemi, Ataol Behramoğlu, Bilgesu Erenus, Cezmi Ersöz, Ezel Akay, Barış Pirhasan, Pelin Batu, Reis Çelik, Tarık Akan, İlyas Salman, Menderes Samancılar, Fırat Tanış, Levent Üzümcü ve Eşber Yağmurdereli'nin de aralarında olduğu 53 sanatçı sahnede olacak.

Grup Yorum üyesi üyesi Caner Bozkurt, konserle ilgili, "Yapabilecekleri tek şeyi yapıyorlar ve pervasızca saldırıyorlar. Ama, işte biz yine buradayız. Konserlerimizle, albümlerimizle, filmlerimizle ve cümle devrimci sanat ürünlerimizle dikiliyoruz. Yorum'u bitiremezsiniz demek için 24 Şubat'ta büyük bir sanatçı dayanışması gerçekleştirecekler. Aslında bu sahiplenme yalnızca Grup Yorum'u değil, aynı zamanda bin yıllık Anadolu kültür geleneğinin ve halkın sanatının sahiplenilmesidir" dedi.