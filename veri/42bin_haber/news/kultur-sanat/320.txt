Ahlaksız bir sinema programı: Bant Mag.
Aylin Güngör, James Hakan Dedeoğlu ve Melikşah Altuntaş'ın başının altından çıkan fikirle harekete geçen Bant Mag. ekibi, 24 Temmuz'dan beri her hafta vizyon filmlerini tanıtıyor. Şimdiye dek oyuncular Mehmet Ali Alabora, Begüm Birgörgen ve Caner Özyurtlu'nun da konuk olduğu bu alternatif sinema programı denemeleri, klişelerle dolu film fragmanlarından sıkılanlar için bire bir.
Bir filmin daha önce vizyona giren benzer temalı ya da benzer türden filmlerle ortaklaştığı noktaları esprili bir dil ve "Gına geldi artık" üslubuyla ele alan program, giderek büyüyen bir izleyici kitlesi tarafından Twitter ve Facebook gibi siteler üzerinden paylaşılıyor. Şimdilik YouTube üzerinden yayınlanan Bant Mag. sinema denemelerinin yaratıcı olmayana düşman ekibini temsilen Dedeoğlu ile konuştuk. 
PROGRAMDAN KARELER / FOTO GALERİ 
BANT MAG. SİNEMA PROGRAMI DENEME 9 / WEB TV 
"Ana akım programların her filme mesafeli tavrından ve tanıtım yapmaktan fikir üretmeye fırsat bulamamasından sıkıldık" diyen Dedoğlu, bize şunları anlattı: 
 
AHLAKSIZ BİR SİNEMA PROGRAMI 
Bu sinema programlarını hazırlama fikri nereden çıktı? Ana akım programların en çok nesinden sıkıldınız?  
Fikir, aslında Eski MTV usulü videoklip programı yapalım fikrinin içinden çıktı. Önce videoklip anonsları olan kısa bir program çektik. Sonra benzer bir kafada sinema programı da deneyelim dedik ve o hafta vizyona giren filmler üzerinden, tek plan çektiğimiz doğaçlama bir muhabbet, kurgu masasında ahlaksız bir sinema program haline geldi. Galiba ana akım programların, her filme mesafeli tavrından ve tanıtım yapmaktan fikir üretmeye ya da yoruma fırsat bulamamasından sıkılmıştık en çok ki böyle bir alternatifi deneme cesareti gösterebildik. 
SUNUCU DIŞ MİHRAKLARIN İŞİ Mİ? 
Programların metinlerini kim hazırlıyor? Çekimleri kim yapıyor? 
Bölümlerde anlatılan ve olanlar çoğunlukla doğaçlama ama isim vermenin işin büyüsünü bozacağını düşünüyoruz. Zaten Bant Mag.'i çıkaran ekibi şöyle bir tarayınca programın sunucusu da az çok tahmin edilebilir. Ama maskeli sunucu dış mihrakların işi de olabilir tabii. Böylesi ayarsız, bizden biri olamaz. Galiba Genel Yayın Yönetmenimizin kamerası da bu işe alet ediliyor. 
MASKENİN ARDINDAYKEN DAHA KOLAY 
Sunucunun neden anonim olmasını tercih ettiniz? 
Buna net bir yanıt verebilmek çok zor. Çünkü aslında her şey bir anda öyle gelişti ama sunucumuzun biraz utangaç bir tip olduğu apaçık. Hadsizlik de bir maskenin arkasında çok daha rahat yapılıyor olsa gerek. Ama maskeli yayınları sürdürmenin en genel nedeni aslında herkesin içinden bazı filmler hakkında gerçekten bu kadar net ve negatif cümleler geçebildiğini göstermek. Çünkü aslında bir filmi önyargılarla harcamak en sık yaptığımız şeylerden biri hayatta. 

 
KÜÇÜK DÜŞMEKTEN ÇEKİNMEYEN KONUKLAR 
Maskeleri ve konukları neye göre seçiyorsunuz? 
Maskeler ilginç bir biçimde bizde olan şeylerdi. Bu kadar çok ve garip maskeye sahip olduğumuzu bilmiyorduk. Dergideki herkesten abuk bir maske çıkıyor habire. En çok da Sadi (Güran) besliyor bizi bu konuda. Sağdan soldan da buluyoruz arada. Konukları da güncel işlerinden yola çıkarak değil, eş dost kimlikleri üzerinden seçiyoruz aslında. Kendini küçük düşürmek konusunda bir çekingesi olmayan ve kendiyle barışık insanlar olmaları ortak özellikleri. Türkiye'de yaşadığımız için konuk bulma kıstasımızın bu olması ileride sorun yaratabilecek gibi görünüyor. Diğer yandan da konuk olmak için haber salanlar da umut veriyor. 
SUNUCU NEDEN AYAKTA Kİ?
 
"Bundan sonraki programlarda mutlaka şunları da yapalım" dediğiniz şeyler, yeni fikirler var mı? 
Yeni fikirlerin çoğu yeni bölüm çekerken çıkıyor, o nedenle planlı bir şey yok. Ama maskeyle gelmek isteyen bazı konuk adaylarımız var. Belki çift maskeli bölümler yapabiliriz ileride. Bir de sunucunun oturduğu bir bölüm düşünüyoruz. Neden ayakta ki o? 
Programları televizyonda yapmak ilginizi çekiyor mu? Yoksa hep böyle alternatif kalma taraftarı mısınız?  
Aslında böyle bir format televizyonda da alternatif olacağı için düşünüyoruz yapmayı. Açıkçası iki mecra arasındaki tek fark internetten hızlıca paylaşabiliyor olmamız ama bu fütursuzlukla bizi kabul edebilecek bir kanala da açığız. İşin garibi, çeşitli ihtimaller ve ilgilenenler de var aslında. 
HÂLÂ DENİYORUZ 
Neden hâlâ deneme diyerek yayınlıyorsunuz videoları? 
Hâlâ deniyoruz çünkü. Bir gün doğru düzgün bir sinema programı yapabilmek umuduyla denemeye devam ediyoruz.