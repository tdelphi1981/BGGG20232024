World Press'te 30 yıl sonra bir Türk'e ödül
Dünyanın haber fotoğrafçılığı alanında en prestijli ödülü olarak kabul edilen World Press Photo (WPP) 2012 yarışmasında, 30 yıl aradan sonra ilk kez bir Türk gazeteci ödül almaya hak kazandı. Sabah gazetesi fotomuhabiri Emin Özmen, 31 Temmuz 2012'de, Suriye'de muhaliflerin bir muhbire uyguladığı şiddeti yansıtan fotoğrafıyla, Spot Haber (Spot News Single) dalında 2'incilik ödülüne layık görüldü.

Özmen, 30 yıl sonra WPP ödülüne layık görülen ilk Türk gazeteci olurken yarışmada, yılın Spot Haber dalındaki 1'incilik fotoğraf ödülü ise İsveç'te yayınlanan Dagens Nyheter gazetesinden Paul Hansen'e gitti.

Dünyanın 124 ülkesinden 5 bin 666 fotoğrafçının 103 bin 481 fotoğrafla katıldığı yarışmada, Hansen, ödülü, İsrail'in Gazze'ye düzenlediği hava saldırısı sırasında 20 Kasım 2012'de hayatını kaybeden iki çocuğun fotoğrafıyla kazandı.

Yarışmada aynı dalda 3'üncülük ödülü ise, Filistinli gazeteci Adel Hana'nın, İsrail ajanı olduğu öne sürülen bir Filistinlinin öldürüldükten sonra motosikletlere bağlanarak sürüklenmesini konu alan fotoğrafına verildi.

Fotoğraf haberciliğinin Oscarı kabul edilen WPP ödüllerine en son, 1983'de Hürriyet gazetesinden Mustafa Bozdemir ve Ümit Turpçu layık görülmüştü. 

Öte yandan, 1'incilik ödülüne layık görülen Hansen'in çektiği fotoğrafla, AA'nın, 20 Aralık'ta "Yılın Haber Fotoğrafı" dalında birinciliğe layık gördüğü fotoğrafın benzerliği de dikkati çekti.

AA'nın Gazze fotomuhabiri Majdi Fathi'nin İsrail'in Gazze'ye yönelik saldırısında hayatını kaybeden iki bebeğin cenaze töreninde çektiği fotoğraf "Haber" kategorisinde en çok oyu alarak birinci olmuştu.