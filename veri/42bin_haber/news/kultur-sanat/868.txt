"Sanatımızın Hatıra Defteri” yakında CNN TÜRK’te
CNN TÜRK’te yepyeni bir belgesel başlıyor... Nebil Özgentürk ve arkadaşlarının bir yıldır yürüttükleri çalışma sonucu tamamlanan “Sanatımızın Hatıra Defteri”, sizleri kültür ve sanatımıza dair yüzyıllık bir yolculuğa çıkartıyor. 
Özgentürk ve arkadaşlarının bir yıldır yürüttükleri çalışma sonucu tamamlanan “Sanatımızın Hatıra Defteri”, sizleri kültür ve sanatımıza dair yüzyıllık bir yolculuğa çıkartıyor. 
“Sanatımızın Hatıra Defteri”, yakın tarihimizde ülkemizin kültür-sanat, edebiyat yaşamındaki çarpıcı, hüzünlü ve şaşırtıcı hikayeleri sanat ve kültürümüze damga vuran isimler üzerinden anlatmaya çalışacak. Belgesel tam 13 bölümden oluşuyor. Toplamda 600 dakikayı aşan belgesel, günümüzün pekçok değerli sanatçısının gönüllü performanslarıyla da renkleniyor. Günümüzden 23 sanatçı bir anlamda geçmişin sanat hatıralarına, sanat insanlarına selam sunuyor. Derya Ergün’ün özel makyajlarıyla televizyon, sinema ve müzik dünyasının değerli yüzleri, geçen yüzyılda şiiriyle, edebiyatıyla, sinemasıyla, müziğiyle yer etmiş sanatçılarına benzetilerek kısa filmlerde oynuyor. 
Yıllardır yaptığı belgesel çalışmalarıyla yakından tanıdığımız Nebil Özgentürk, daha önce yine Denizbank’ın katkılarıyla CNN TÜRK’te gösterilen 14 bölümlük Türkiye’nin Hatıra Defteri belgeselini hazırlamıştı. Bu belgesel, Türkiye’nin siyasi ve özel olaylarını ünlü yönetmenlerin filmleriyle günümüze taşımıştı. Özgentürk, bu kez de seyirciyi Sanatımızın Hatıra Defteri’yle bir başka yolculuğa çıkarıyor. 
Nebil Özgentürk’ün hazırladığı, yazıp yönettiği “Sanatımızın Hatıra Defteri”, 100’e yakın sanat hatırasını bölümler halinde, kısa video film desteğiyle ekrana getiriyor. Ortaya çıkan hatıralar portreden çok, kültürel yaşamdaki garip durumları, sanatın tüm dallarında ki sansürü, sinemadan tiyatroya, müzikten edebiyata, resimden klasik müziğe pek çok alanda çarpıklıkları, hüzünleri, bir o kadar da muhteşem başarıları, kısacası bu alanda olan biten ne varsa metaforik biçimde dile getiriyor. 
Denizbank - Deniz Kültür’ün katkılarıyla gerçekleşen belgeselin kısa öykülerini Cihan Ünal seslendiriyor. Kültür-sanata dair özel anonslara da Haluk Bilginer ses veriyor. Belgeselde bir farklılık da, geçmişin pek çok sanat hatırasının fotoğraf, görüntü, sinema filmi, aktüel çekimlerin yanı sıra çizgi film ve desenlerle de desteklenmesi. Ergün Gündüz, çizgi film - animasyonlar hazırladı. Dünyaca ünlü çizerimiz Kutlukhan Perker de desen ve çizgileri yaptı. 
Nebil Özgentürk belgeseli; “DenizKültür’le yaptığımız Türkiye’nin Hatıra Defteri’nden sonra gönlümde hep uzun soluklu bir belgesel yapma hayali daha vardı. Sanatımızın Hatıra Defteri’nin, Cumhuriyet’in de 90. yılında, CNN TÜRK’te gösterilecek olmasından çok mutluyum. Belgeselimiz Cumhuriyet yılları boyunca olup biten pek çok hatırayı anlatıyor. Ama bilinmeli ki anlatacak daha çok hatıra var. Şairin dediği gibi, en güzel hatıra henüz anlatılmamış olandır” diyerek özetliyor. 
Sanatımızın Hatıra Defteri için herkes seferber oldu... 
“Sanatımızın Hatıra Defteri” projesinde, yakın tarihimizde derin izler bırakan sanat olaylarının, insanlarının coşku ve hüzün dolu öyküleri anlatılıyor. Pek çok oyuncu bu belgesel için seferber oldu. Halil Ergün’den Erkan Can’a, Beyazıt Öztürk’ten Meltem Cumbul’a, Demet Akbağ’dan Serra Yılmaz’a, Tarık Akan’dan Nefise Karatay’a, Güven Kıraç’tan Mustafa Alabora’ya, Ayşe Arman’dan Candan Erçetin’e, Hakan Aysev’den Orhan Alkaya’ya, Mahir Günşiray’dan Rasim Öztekin’e, Hüseyin Avni Danyal’dan Oktay Kaynarca’ya, Ayberk Atilla’dan Osman Gidişoğlu’na kadar pek çok oyuncuya makyaj yapıldı ve özel sahneler çekildi. 
Belgeselde, hayat hikayesinden çok ilginç sanat olayları anlatılıyor. Bu çarpıcı olaylar ki Abdülhak Hamit Tarhan’dan Aşık Veysel’e, Cahide Sonku’dan Müjdat Gezen’e, Neyzen Tevfik’ten Orhan Pamuk’a, Münir Nurettin’den Halit Refiğ’e, Zülfü Livaneli’den Sezen Aksu’ya kadar yakın tarihimizde kültür-sanat, edebiyat yaşamımıza zenginlik katan büyük üstatların bir anlamda izinin değdiği, başından geçen olaylar… 
Sanatımızın Hatıra Defteri’nde belgesel bölümlerinin aralarında gösterilmek üzere 24 kısa video film çekildi. 1920-2007 arasındaki resim, müzik, edebiyat, sinema ve plastik sanatlarda olup biten ilginç sanat hatıralarını kapsayan çalışma yakında CNN TÜRK’te ekrana gelecek.