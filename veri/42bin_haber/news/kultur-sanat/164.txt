Beyaz perdede festival zenginliği
Büyükşehirlerin yanı sıra Anadolu'da da sayıları her geçen gün artan uluslararası film festivalleri, Türkiye'deki sinema kültürünün gelişmesine yardımcı oluyor.
Büyük ilgi gören festivallerin başında bu yıl 49'uncusu düzenlenen Uluslararası Antalya Altın Portakal, Adana Altın Koza Kültür ve Sanat, Mardin ile Uluslararası İstanbul Film festivalleri geliyor.

Bunların yanı sıra Adıyaman, Eskişehir, Erzurum, Malatya, Muğla, Isparta, Balıkesir, Elazığ, Erzurum ve Karabük gibi Anadolu'nun birçok şehrinde de yıl boyunca ulusal ve uluslararası boyutta festival organizasyonları gerçekleştiriliyor.

Festivaller arasında isimleri düzenlendikleri şehirlerle özdeşleşen Uluslararası Altın Safran Belgesel Film Festivali, Bilinmeyen Sinemalar Film Festivali', Film Ekimi, Uçan Süpürge Kadın Filmleri Festivali, Uluslararası İzmir Film Festivali, Öğrenci Filmleri Festivali, Ankara Uluslararası Film Festivali, Malatya Uluslararası Film Festivali, Dağ Filmleri Festivali, Uluslararası Eskişehir Film Festivali, Mini Bank Uluslararası Çocuk Filmleri Festivali, Uluslararası Bodrum Çevre Filmleri Festivali, Uluslararası Uzakdoğu Film Festivali, Uluslararası Sinema ve Tarih Buluşması Film Festivali, Uluslararası 1001 Belgesel Film Festivali, Paso Öğrenci Filmleri Festivali, Filmmor Kadın Filmleri Festivali gibi etkinlikler yer alıyor.

41 etkinliğe 3 milyon 625 bin lira destek

Ayrıca gezici festivaller sayesinde de sadece tek bir noktada değil, birden fazla yerleşim yerinde gösterimler yapılıyor. Hem yöre halkının sinemayla kucaklaşmasına hem de bölgede sosyal hayatın canlanmasına katkı sağlanıyor.
Sinema Genel Müdürlüğü'nden alınan bilgiye göre, Kültür ve Turizm Bakanlığı tarafından 2012'nin ilk 10 ayında 41 etkinliğe 3 milyon 625 bin lira destek sağlandı.

Yurt dışında Türk filmi haftaları

Ayrıca Türkiye'nin ve Türk sinemasının yurt dışında tanıtılması amacıyla ABD'den Çin'e, Rusya'dan Brezilya'ya kadar farklı ülkelerde de Türk filmi haftaları düzenleniyor.

Türk filmleri bu çerçevede geçen yıl Kosova, Moğolistan, Hong Kong, Hollanda, Almanya, Çin, Ukrayna, İtalya, Kazakistan, Sri Lanka, Rusya, Endonezya, Kamboçya, Azerbaycan, Finlandiya, İngiltere ve Bulgaristan'a, bu yıl da ABD, Fas, Makedonya, Avusturya, Avustralya, İtalya, Şili, Nijer, Tataristan, Almanya, Hollanda, Çin, Polonya ve Ukrayna'ya konuk oldu. 
 