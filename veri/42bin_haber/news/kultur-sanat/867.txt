Anadolu Ateşi Çin'i yaktı
Anadolu Ateşi, Çin'in başkenti Pekin'deki Ulusal Büyük Tiyatro Salonu'nda sunduğu gösterisiyle büyük beğeni topladı. 
Anadolu Ateşi, Çin'deki gösteride ayakta alkışlandı, binlerce Çinli müziklere eşlik etti. Topluluğun baş dansçısı ve hocalarından Can Ocak AA muhabirine, Çin'e ilk kez seneler evvel geldiklerini ve Çin Halk Sarayı'nda gösteri yaptıklarını belirtti. Ocak, Çinlilerin kendilerini sevdiğini kaydederek, bunun Çin'e beşinci seyahatlerinin olduğunu söyledi. 

Çin'e 1,5 yıl önce kapsamlı turne için geldiklerini kaydeden Ocak, o dönem Çin'in birçok şehrinde gösteri yaptıklarını belirtti. Ocak, Pekin'e yeniden geldikleri için çok mutlu olduklarını vurguladı. Çinlilerin sıcak kanlı olduğunu ifade eden Ocak, Çin'de şu ana kadar yaptıkları tüm gösterilerde seyircilerin ayakta olmasının kendilerini çok memnun ettiğini kaydetti.

Ocak, Pekin'de dört ayrı gösteri sunacaklarını belirterek, gösterilerinin cuma gününe kadar süreceğini aktardı. Bu programlardan önce Çin Merkez Televizyonu CCTV'de bir gösteri yaptıklarını belirten Ocak, Çin'e 70 kişilik bir ekiple geldiklerini anlattı.

4 dakikalık yayın için 6 ay uğraştılar

Türkiye'nin Pekin Büyükelçiliği Kültür Müşaviri İlknur Yiğit de Anadolu Ateşi'nin Çin yeni yılının ilk gecesinde CCTV'de gösterilmesinin önemine işaret ederek, bu gösterinin ülkede yüzlerce milyon kişi tarafından izlendiğini belirtti. Yiğit, Anadolu Ateşi'nin CCTV'de gösterilen 4 dakikalık canlı performansı için geçen yılın ortalarından itibaren girişimlerde bulunulduğu ve uzun süre üzerinde çalışıldığını anlattı.

CCTV'deki gösterinin, Türkiye açısından büyük bir tanıtım ve reklam değeri olduğunun altını çizen Yiğit, televizyonun yayınında Anadolu Ateşi'nin tek gösterilen yabancı grup olduğuna işaret etti. Yiğit, 800 milyon kişinin izlediği belirtilen televizyondaki canlı yayının Anadolu Ateşi'nin Pekin'deki gösterilerine ilgiyi artırdığını sözlerine ekledi. Anadolu Ateşi başkent Pekin'de Cuma gününe kadar 4 gösteri daha sahneleyecek.