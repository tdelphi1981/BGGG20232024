Sanal fuarın en çok satanı Ami Maalouf'un "Doğu'dan Uzakta"sı
10. İdefix Sanal Kitap Fuarı'nda yaklaşık 1 milyon kitap okurlarla buluştu, en çok sipariş İstanbul'dan verildi, en çok Amin Maalouf'un "Doğu'dan Uzak'ta" eseri satıldı. İdefix'ten yapılan açıklamaya göre, 23 Kasım-23 Aralık tarihleri arasında süren fuar boyunca toplam yaklaşık 1 milyon kitap okuyucular tarafından satın alındı. Sanal fuarı, bu sene 2 milyon 81 bin 661 kişi ziyaret etti. Fuarda, 1500 yayınevinin 150 binden farklı kitabı yüzde 70'e varan indirimlerle okurlara sunuldu.

Açıklamada görüşlerine yer verilen İdefix Direktörü Bora Ekmekci, 150 binden farklı kitaptan 1 milyon stok tuttuklarını belirterek, siparişleri yüzde
80 oranla aynı gün kargoya teslim ettiklerini bildirdi. 

Ayrıca, fuarda Can Dündar, Yekta Kopan, Ahmet Ümit gibi önemli yazarların kitaplarını İdefix üyeleri için imzaladığını hatırlatan Ekmekci, "En çok ilgi İstanbul, Ankara, İzmir, Kocaeli ve Bursa'daki kitapseverler tarafından gösterildi. En az sipariş veren iller ise sırasıyla Kilis, Bayburt, Iğdır, Hakkari ve Osmaniye oldu" bilgisini verdi.

Fuarda geçen yıl olduğu gibi bu yıl da 34 farklı ülkeden alışveriş gerçekleştiğini belirten Ekmekci, şunları kaydetti:

"Bu ülkeler arasında sırasıyla KKTC, ABD, Almanya, Fransa, İngiltere, Belçika, Kanada, Avustralya, İsveç ve İsviçre yer aldı. Fuarda ayrıca ilginç bir detay olarak Malezya, Polonya, Singapur, Yeni Zelanda ve Bulgaristan'dan da sipariş verildiği görüldü. İstanbul yüzde 41,89, Ankara yüzde 11,9, İzmir yüzde 7,26, Kocaeli yüzde 2,95, Bursa yüzde 2,63. Fuarın en çok satan kitabı, 'Doğu'dan Uzakta' oldu. Fuarın en çok ilgi gören kitapları sırasıyla; Amin Maalouf'un 'Doğu'dan Uzakta', Yaşar Kemal'in 'Çıplak Deniz Çıplak Ada / Bir Ada Hikayesi-4', Dante'nin 'İlahi Komedya' (3 cilt takım ve kutulu), E.L. James'in 'Grinin Elli Tonu' ve İhsan Oktay Anar'ın 'Yedinci Gün' kitapları oldu."

Bora Ekmekci, daha önce verilen oylar doğrultusunda Yaşar Kemal, Nazım Hikmet ve Sabahattin Ali'nin isimlerini ormanlarda yaşatan okurların, bu defa bir diğer yazar ormanına verilecek ismi belirlediğini belirterek, Sanal Kitap Fuarı boyunca süren ve 2210 kişinin katıldığı ankette, yüzde 22,08 oy oranı ile en çok oyu alan yazar Aziz Nesin olduğunu bildirdi.

Ekmekci, Aziz Nesin ormanına ağaçların dikimine, TEMA ya da ÇEKÜL birlikteliği ile başlanacağını kaydetti.