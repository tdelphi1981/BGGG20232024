Dehliz ilk oyunu "Bay Kolpert" için perde diyor
Eylül 2012'de kurulan genç tiyatro topluluğu Dehliz, yönetmenliğini Eraslan Sağlam'ın üstlendiği ilk oyunu "Bay Kolpert"in prömiyeri için gün sayıyor. Alman yazar David Gieselmann'ın, adeta uyuşmuş günümüz toplumunun, "insanlığını hissetmek için" nasıl şiddete başvurduğunu komedinin renkli diliyle anlatan ünlü oyununun prömiyeri, 9 Şubat Cumartesi akşamı saat 20:30'da Oyuncular'da gerçekleşecek.

İstanbul'da ilk kez Dehliz oyuncuları tarafından sahnelenecek olan "Bay Kolpert", oldukça farklı kültürel yaklaşımları ortaya koyarken, bazı sosyo-politik hatta sosyo-dini yorumlar da doğuruyor.

Oyun, konformizmin uyuşturduğu günümüz toplumunun "insanlığını hissetmek için" şiddete başvurmasını ve insanlıktan çıkmasını komedinin renkli diliyle, hafif alaycı bir yaklaşımla anlatıyor.

Oyunun yazarı Gieselmann'a göre, insanların yitirdikleri duygularını yeniden bulabilmeleri için, onları uçlara iten ve duygularının ölümüne sebep olan şey, şehir yaşamı...

Eraslan Sağlam'ın yönettiği "Bay Kolpert"te; heyecanda son noktayı arayan kaos araştırmacısı Ralf Droht ve sevgilisi Sarah Dreher, yemeğe davet ettikleri Bastian ve Edith Mole'ye işlemiş oldukları bir cinayet hikâyesi anlatarak eziyet etmeye başlarlar.

Kurbanları olduğunu iddia ettikleri kişi ise, Sarah ve Edith'in işyerinde çalışan Bay Kolpert'tir. Droht'un, cesedin odadaki sandıkta olduğunu söylemesi üzerine; Mole çifti, bunun bir şaka olduğunu düşünür ancak, sandıktan gelen sesle bu hikâyeye inanmaya başlarlar.

Oyunun hilesi, sürekli hikâyelerin değişmesidir, böylece kimse bir diğerinin doğruyu söyleyip söylemediğini anlayamaz. Zavallı bir pizzacı da bu garip partinin kurbanı olur.

Genç oyuncular Alican Bayhan, Özge O'neill, Müge Koçak, Serhat Yıldız ve Hakan Kocadağ'ın rol aldığı "Bay Kolpert"in yönetmenliğini Eraslan Sağlam yaparken; yardımcı yönetmenliğini Dilek Tora, asistanlığını ise Kübra Ayçiçek üstleniyor. Ramazan Zengin'in teknik sorumlu olduğu oyunun dekoru ise Cihan Aşar tarafından hazırlandı.

Genç sanatçılar Alican Bayhan, Müge Koçak, Serhat Yıldız Meriç Akay ve Hakan Kocadağ tarafından kurulan Dehliz, çağlar öncesinden bugüne, insanlar tarafından sürekli oynanan "oyun"un kutsallığına inanıyor.

Tarkovski'nin "Bir sanatçı ancak kendisi açısından hayati bir zorunluluksa yaratma hakkına sahiptir" sözünü benimseyip soluğu sahnede alan ekip, gerek oyun metinlerine yaklaşımı, gerekse reji üslubu ile kendi seyircisini oluşturmayı ve tiyatronun dehlizinde seyircisiyle birlikte boğulmayı hedefliyor.

Tüketmek ihtiyaçken, tüketilenlerin bittiği ve tüketilme sırasının "insan"a geldiği "Bay Kolpert", perdelerini 9 Şubat Cumartesi akşamı saat 20:30'da Beyoğlu'nda Oyuncular'da açacak. "Bay Kolpert"e ait biletler, salonun gişesinden temin edilebilir.

"BAY KOLPERT" ŞUBAT 2013 PROGRAMI

9 Şubat Cumartesi - 20:30
* Oyuncular Tiyatro Kahve
Adres:
İstiklal Cad. Rumeli Pasajı A Blok No:88 K:2 D:4 Cihangir, Beyoğlu
Tel: (0212) 245 13 14

10 Şubat Pazar - 16:00
* Tiyatro Karnaval Gönül Ülkü & Gazanfer Özcan Sahnesi
Adres:
Ortaklar Cad. Bahçeler Sok. No:20 Efehan- Mecidiyeköy
Tel: (0212) 347 44 80

16 Şubat Cumartesi - 20:30
* Emek Sahnesi Sahne Sanatları ve Sanat Akademisi
Adres:
Uzunçayır Cad. Doğançay İş Hanı No: 29/1 Hasanpaşa - Kadıköy
Tel: (0216) 545 73 76

17 Şubat Pazar - 16:00
* Tiyatro Karnaval Gönül Ülkü & Gazanfer Özcan Sahnesi
Adres:
Ortaklar Cad. Bahçeler Sok. No:20 Efehan- Mecidiyeköy
Tel: (0212) 347 44 80

23 Şubat Cumartesi - 16:00 ve 20:30
* Oyuncular Tiyatro Kahve
Adres:
İstiklal Cad. Rumeli Pasajı A Blok No:88 K:2 D:4 Cihangir, Beyoğlu
Tel: (0212) 245 13 14

24 Şubat Pazar - 16:00
* Tiyatro Karnaval Gönül Ülkü & Gazanfer Özcan Sahnesi
Adres:
Ortaklar Cad. Bahçeler Sok. No:20 Efehan- Mecidiyeköy
Tel: (0212) 347 44 80