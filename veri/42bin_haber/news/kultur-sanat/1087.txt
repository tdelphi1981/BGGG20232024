3. Eskişehir ulusal opera ve bale Günleri
Kültür ve Turizm Bakanlığı Devlet Opera ve Balesi Genel Müdürlüğü ve Eskişehir Büyükşehir Belediyesi iş birliğiyle '3. Eskişehir Ulusal Opera ve Bale Günleri' yarın başlayacak.
Devlet Opera ve Balesi Genel Müdürü Rengim Gökmen ve Eskişehir Büyükşehir Belediye Başkanı Yılmaz Büyükerşen, bir restoranda düzenledikleri basın toplantısıyla, etkinlik takvimini açıkladı.'Etkinlik, Eskişehir'in 2013 Türk Dünyası Kültür Başkenti seçilmesi dolayısıyla daha anlamlı oldu' diyen Büyükerşen, etkinliği Eskişehir'in başkentlik programlarının içinde saydıklarını ifade etti. Türk Dünyası Kültür Başkentliği için Eskişehir'in seçilmesini 'Çok 
isabetli bir karar' olarak değerlendiren Büyükerşen, Eskişehir'in ayrıcalıklı bir şehir haline geldiğini bildirdi. Büyükerşen, Büyükşehir Belediye Kanunu'na yeni bir madde eklenerek, belli bir nüfusa ulaşan belediyelere, 'Oda orkestrası' kurma zorunluluğu getirilmesini istedi. Gökmen ise, Eskişehir'den övgüyle söz ederek, 'Yerel yönetimlerin hepsi sanat ve kültür hareketlerine yatırım yapsınlar. Eskişehir bu anlamda yerel yönetimlere en güzel örneği teşkil etmektedir' dedi. Bu yıl düzenlenecek etkinliklerin en önemli özelliğinin açılışını Atatürk'ün isteği üzerine Adnan Saygun tarafından 1934 yılında çok kısa bir sürede hazırlanarak sahnelenen 'Özsoy' operasıyla yapmaları olduğunu kaydeden Gökmen, Opera ve Bale Günleri kapsamında sahnelenecek eserler hakkında bilgi verdi.
 


'3. Eskişehir Ulusal Opera ve Bale Günleri'
 
9-25 Mart tarihleri arasında düzenlenecek olan etkinliklere, Mersin, Ankara, Samsun, İzmir, Antalya Devlet Opera ve Balesi Müdürlükleri katılacak. Büyükşehir Belediyesi Sanat ve Kültür Sarayı'nda düzenlenecek olan etkinliklerde; Mersin Devlet Opera ve Balesi'nin, 'Özsoy', Ankara Devlet Opera 
ve Balesi'nin 'Karyağdı Hatun', Antalya Devlet Opera ve Balesi'nin 'Lale Çılgınlığı' operaları ile Samsun Devlet Opera ve Balesi'nin '1001 Gece Masalları' ve İzmir Devlet Opera ve Balesi'nin 'Muhteşem Süleyman' bale gösterileri sanatseverle buluşacak. Etkinlik biletlerinin günler öncesinden tükendiği bildirildi.