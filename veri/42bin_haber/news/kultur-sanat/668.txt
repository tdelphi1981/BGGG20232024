Batı gücü, Doğu toplumu merkeze alır
Zeytinburnu Kültür ve Sanat Merkezinde konuşan Prof. İsmail Coşkun, doğu toplumlarında devletin, topluma öncelik tanıdığına dikkat çekti. Prof. Coşkun,Devlet bizatihi kötü bir kavram değildir dedi.

İstanbul Üniversitesi Edebiyat Fakültesi Sosyoloji Bölümü Anabilim dalı Başkanı Prof. Dr. İsmail Coşkun; Zeytinburnu Belediyesi’nin düzenlediği söyleşide “Devlet-Toplum İlişkileri” ni anlattı. Prof. Coşkun; “Anadolu coğrafyası tarihi boyunca Doğu ve Batı istikametine doğru; hem kuzeye, hem güneye doğru çok hareketli bir coğrafyadır. Bu coğrafyadan ya çok büyük güçler çıkmıştır ya da birbiriyle çatışan topluluklara sahne olmuştur” diyerek bu toprakların stratejik önemine dikkat çekti. Devlet kavramının Anadolu coğrafyasında önemli bir konu olduğunu belirten Coşkun; “Erken Cumhuriyet Dönemi’nde devlet-toplum ilişkilerinde toplum üzerine hem siyasi, hem iktisadi, hem sosyolojik, hem de ideolojik anlamda bir negatif enerji yüklenmiştir. Meşrutiyetin getirdiği krizle toplum hassaslaşmış; devlet algısı sorunlu bir hale dönüşmüştür. Biz üretiyoruz, parsayı patronlar alıyor, devlette onlara sahip çıkıyor gibi bir algı oluşmuş ve bu da anarşi dediğimiz hadiselere sebep olmuştur” dedi. “Devlet bizatihi kötü bir kavram değildir. Devletçilik başka bir şey, bu coğrafyadaki devletin önemi başka bir şeydir” diyerek konuşmasını sürdüren Prof. Coşkun “Doğu’da bir bireyin herhangi bir grubun, kişinin aleyhine hareket etmesini engelleyecek şekilde var olan devlet biçimi, Batı’da Yunan’dan itibaren istismar yüklüdür. Batı’daki devletlerin yapısına baktığımızda ölümüne sınıf hakimiyeti ve şiddet kullanımı olduğunu görüyoruz” şeklinde konuştu.