Modern edebiyatın dini var mı?
TÜRKİYE Yazarlar Birliği İstanbul Şubesi ile İBB Kültür ve Sosyal Daire Başkanlığının bu yıl 4.sünü düzenlediği İstanbul Edebiyat Festivalinin ikinci gününde Hikayede Tasavvuf konusu ele alındı.

Kıssa geleneğinden günümüze hikâyemizde tasavvufi etkileri anlatan Ali Haydar Haksal, Batı ve Doğu edebiyatı arasındaki anlayış farkını keskin bir çizgiyle ayırdı. “Batıdan bize gelen öyküyle mesneviyi ayırmamız gerek. Roman ile mesnevi arasında bağlantı kurulmaya çalışması çok sağlıklı değil” diyen Haksal, “Batılılar gibi perdeleri kaldırarak mesellere bakamayız. Öncelikle bizler Müslümanız, yazı yazmak bir eylemdir ve insanı sorumlu kılar. Bugünkü modern öykü ile bizim hikâyemiz birbirinden ayrılırlar” dedi. Tasavvufun Hint anlayışı ve Budizm okuluyla ilişkilendirilmesini eleştiren İsmail Kıllıoğlu da “Tasavvuf İslam şuuru içerisinde bir şubedir. Tasavvuf, Allah’ın birliği ve bir olmasını esas almak üzere var. Tasavvuf bunu sanatın farklı alanlarını da kullanmak suretiyle İslami hayatla insanı buluşturmuştur” dedi.  
Haksal: Yazmak eylemdir, sorumluluk ister 
Modern edebiyatın tasavvufla olan mesafesine dikkat çeken Melek Paşalı, ilahi aşkın insanı dünyevi varlığından metafizik varlığına götüren bir itici güç olduğunu söyledi. Paşalı “Modern edebiyat bu bağlamda tasavvuf edebiyatı değildir. Cumhuriyet edebiyatımızda modern Türk romanında tasavvufu göremeyiz. Onun yerine problem olan din konusu görürüz. Cumhuriyetin ilk yıllarında laikliğin yerleştirilmesi çabaları dolayısıyla, din kavramı birçok eserde problem olarak karşımıza çıkar” diye konuştu.