Tiyatronun sorunları 99 yıllık ihmalin sonucu
Sinema ve tiyatromuzun mevcut sıkıntıları yaşıyor olması 99 yıllık süreçte yaşanan ihmallerin sonucu diyen İBB Kültür Daire Başkanı Abdurrahman Şen, kültürel bir hamleye ihtiyaç olduğunu söylüyor.

İstanbul’un önde gelen kültür kurumlarından İstanbul Büyükşehir Belediyesi Kültür Daire başkanlığının dünya ölçeğinde bir kültürel bakış açısı ve misyon geliştirmesi gerektiğine dikkat çeken Daire Başkanı Abdurrahman Şen’le göreve gelişinin birinci yılında tiyatrodan sinemaya, kültürel vizyonundan bu yıl için hazırlıklarını yaptıkları projelere kadar pek çok meseleyi konuştuk. 
-İstanbul Büyükşehir Belediyesi Kültür Daire başkanlığı görevinizde bir yılı geride bıraktınız. Bu bir yıl nasıl geçti? 
Konuya kafa yoran birçok ilgili dostumuz gibi benim de bu göreve ilk geldiğim günden beri etkinlikleri asla sayısal olarak görmemek gibi bir düşüncem var. Ekip olarak önceliğimiz;  İstanbul’a yakışacak kalitede programlar yapabilmek. Bugün dünya ölçeğinde baktığımız zaman -Necip Fazıl’ın Bir Adam Yaratmak oyununu yazmadan evvel koyduğu ölçüyü unutmadan- İstanbul Büyükşehir Belediyesi’nde kültürün de merkezi olan bir kurum olarak biz dünya ölçeğinde ne yapıyoruz? Neyi eksik yapıyoruz? Neleri arttırmamız lazım? soruları çerçevesinde böyle bir bakış açısı geliştirmeye gayret ettik. 
Kültürel hamle şart 
İstanbul Büyükşehir Belediyesi’nin mutlak suretle; Sayın Başbakanımızın çizdiği evrensel liderlik tablosu doğrultusunda ve dünya belediyelerine başkanlık yapan belediye başkanımızın beklentilerini cevaplandıracak çapta bir kültürel hamle yapması ve bu doğrultuda bir kültürel bakış açısı geliştirmesinin şart olduğuna inanıyorum. 
-Son dönemde sadece ülkemizin değil dünyanın da İstanbul’dan kültürel anlamdaki beklentileri çok arttı. Bu beklentiyi karşılayacak noktada mı İstanbul? 
İstanbul her bakımdan zengin ve bereketli bir şehir. Kültürlere ve medeniyetlere beşiklik etmiş bu muhteşem şehrin her zaman olduğu gibi şimdi de ufak bir silkinme ve programlanmayla bütün bu beklentileri karşılayabileceği inancındayım. Yeter ki skorcu olmayalım. Kaliteye önem verelim. Yapacağımız her türlü kültürel hizmette eğer dünya ölçeğini hesap etmezsek, kendi kendimize oyalanmayı tercih edersek o zaman tarihî mesuliyetimizin karşılığını verebilmek noktasında tüm birikimlerimize ihanet etmiş olurum! İçinde bulunduğumuz şartlara baktığımızda, belediyemizin böyle bir noktada öncü olabilmesi, bu yolculuğa yön verebilmesi asla zor değil. Gerektiğinde beraber yürüyebileceğin yol arkadaşları edinmek, sivil toplum kuruluşlarıyla ortak çalışmak, ulusal ve uluslararası alanda işbirlikleri sağlamak gibi çözümler üretmek mümkün... Şunu açarak ifade etmek isterim ki; Başbakanımızın uluslararası arenada attığı adımları pekiştirecek olan devam adımları da kültürel alandaki bakış açımızı evrenselleştirmekten geçiyor. 
Özümüze dönmeliyiz 
-Özel kültür kurumlarının çalışmalarına baktığımızda uluslararası ölçekte çok önemli işler yapıyorlar ama bu bakış açısı anlamında galiba bir eksiklik var. Sizin tespitleriniz neler bu anlamda? 
Uluslararası alanda projeler yapmak, Türkiye gibi dünyadaki saygınlığı sürekli artan bir ülke için artık problem değil. Birçok sivil toplum kuruluşumuz dünyadaki örnekleriyle yarışacak etkinlikler düzenleyebiliyor. Asıl soru, kendi kültürümüzden dünya pazarına ne sunabildiğimizde gizli aslında. Uzakdoğu’dan Yakındoğu’ya kadar bütün doğunun ve tabiî ki Anadolu’nun anlatılmamış yüzlerce destanı, hikâyesi, masalı var. Bunların sinemaya, tiyatroya aktarılması, bunlardan operalar, yeni besteler yapılması, müzik alanında bu kaynakların değerlendirilmesi bizi dünyada daha çok ilgi merkezi haline getirebilir. Bunun için kendi kaynaklarımıza, Anadolu’ya daha fazla yüzümüzü dönmek ve tarihi ve kültürel zenginliğimiz içinde bakir kalmış konuları dünya kültür piyasasına; günün tekniği, üslubu ve estetiğiyle sunmak durumundayız. Bunu yapabildiğimiz zaman dünya kültüründe lâyık olduğumuz yeri almakla kalmaz hatta yön verir hâle bile gelebiliriz. 
SİNEMAYA HAK ETTİĞİ DESTEK VERİLMELİ 
-Sinema alanında yıllarca fikir üretmiş, çalışmalar yapmış bir isim olarak sinemamızın sorunlarına çözüm noktasında katkı sağlayacak bir çalışmanız olacak mı? 
Mutlak surette yerli sinemaya destek verecek alternatifler aramak lazım. Kültür Bakanlığının film çekimlerine katkıda bulunması sinemaya destek için asla yeterli değil. Bunun Bakanlık düzeyinde gözden geçirilmesi gerektiğini söyleyenlerden biriyim. Belediyelerin bugüne kadar bu konuya hiçbir dahli olmamış. Ama günümüzde olabilmenin yollarını arıyoruz. Gerekli altyapıyı oluşturabilir isek sinemaya da mutlak surette lâyık olduğu desteği verebilmenin gayreti içinde olacağız. 2013’de tiyatromuzun da sinemamızın da 99. yılını kutlayacağız. Maalesef sinemamızın ve tiyatromuzun mevcut sıkıntıları yaşıyor olması da 99 yıllık sürecin içinde zaman zaman yaşanan ihmallerin sonucu. Bu sorunları kısa sürede çözmek belki mümkün değil ama en aza indirmeyi hedefliyoruz.