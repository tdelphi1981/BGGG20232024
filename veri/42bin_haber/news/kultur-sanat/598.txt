Aşkın gözyaşları
Bugün gösterime giren Amour, gençlikte pamuklara sarıp sarmalanan aşkın zor dönemeçte demirden leblebiye dönüşünü anlatıyor. Film Michael Haneke imzalı, üstelik Cannesdan onaylı!

Batı dünyasında ve artık ülkemizde de boşanma oranları hızla yükseliyor. Benmerkezci hayat tarzı insanları bırakın evlilik hayatını sürdürmeyi aile fertleriyle bile bir arada yaşamaktan alıkoyuyor. Yaşlılık, hastalık gibi haller ‘sorunlu’ ve ‘araz’lı durumlar olarak kabullenilir oldu modern dünyada. Birey, üretken değilse, ilgiye ve bakıma muhtaç ise ‘fazlalık’ ve topluma ‘yük’ gibi görülüyor. Michael Haneke’nin 65. Cannes Film Festivali’nde büyük ödüle hak kazanan ve festivalin en çok konuşulan filmi Amour tam da bu ‘fazlalık’ olma haline odaklanıyor. Aşkın hiç de kolay olmadığını hüzünlü, yaralayıcı ama sarsıcı bir dille anlatıyor Haneke. Birbirlerini aşkla seven yaşlı bir çiftin, ağır bir hastalıkla sınanmasını konu alan film, her şeye rağmen sevebilmenin erdemine işaret ediyor. Genç ve sağlıklı olduğu sürece birbirini sevebilen, ‘değer’ atfettiği nitelikler ortadan kalkınca aşkını da gözden çıkaran zamane aşıklarına üstelik de batılı bir bakışla ‘aşk’ın esasına dair önemli şeyler söylüyor Haneke. “Hayatta daha az zevkli anlar vardır. 
Bende filmlerimde en etkili şekilde şiddeti, aşkı ve veya diğer hisleri vermeye çalışıyorum” diyen Michael Haneke bu yaklaşımını doğrularcasına kahramanlarının gençliklerindeki mutlu, güzel ve sağlıklı günlerine dair hatırlatmalarda bulunmaktan kaçınıyor. 
Aşkın terazisine neler sığar 
Başrollerini usta aktör Jean-Louis Trintignant, Emmanuelle Riva ve Isabelle Huppert’in paylaştığı filmde karısı felç geçirdikten sonra uzunca bir süre eşine kendi bakan Georges, eşine söz verdiği için onu hastaneye ya da bakımevine yatırmaz ve gücünün yettiği noktaya kadar bakımını kendisi üstlenir. Anne ise sevdiği adama yaşattığı bu zorlu hayattan dolayı suçluluk hissettiğinden ölümü istemektedir. Sevdiğini acılar içinde yaşatmak mı yoksa ölümünü istemeyi mi gerektirir bu kadar çok sevmek? Finali de filmin tamamı kadar çarpıcı.