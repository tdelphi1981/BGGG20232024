Seyyar satıcılıktan kırmızı halıya
 
 Dünyadaki tüm sinemaseverler 24 Şubat'ta yapılacak Oscar törenlerini büyük bir heyecan içinde bekliyor. Ancak Oscar törenlerine katılacak bir kişi var ki, heyecandan yerinde duramıyor. 14 yaşındaki Afgan çocuk oyuncu Favad Muhammedi 24 Şubat'taki Oscar törenleri öncesi birçok "ilk"i yaşayacak.
 
 "En İyi Kısa Aksiyon Filmi" dalında Oscar'a aday gösterilen "Buzkashi Boys" filminin oyuncusu Favad Muhammedi, ilk kez Afganistan dışına çıkacak.
 
 Yaşamının yarısından fazlasını başkent Kabil'de hediyelik eşya satılan bir sokakta, turistlere harita ve sözlük satarak geçiren Muhammedi uçağa da ilk kez binecek. 
 
 DÜNYANIN GÖZÜ ONDA
 
 İlk kez yurtdışına çıkacağı için büyük bir mutluluk yaşayan 14 yaşındaki Favad Muhammedi'yi asıl heyecanlandıran ise 24 Şubat akşamı yaşayacakları. Yaşamını yoksulluk içinde geçiren Muhammedi, ABD'li yönetmen Sam French'in 28 dakikalık kısa filmi "Buzkashi Boys"un oyuncusu olarak kırmızı halıda yürüyecek ve dünyadaki tüm sinemaseverleri canlı yayında selamlayacak.
 
 SAKIZ SATARAK BAŞLADI
 
 Birkaç yıl önce babası vefat eden Favad Muhammedi, Kabil'de annesi ve beş kardeşiyle birlikte yaşıyor. 7 yaşında sokakta sakız satarak hayata atılan Muhammedi, daha sonra hediyelik eşya satılan bir sokakta turistlere harita ve sözlük satmaya başladı.
 
 Bu sayede İngilizce öğrenen Muhammedi, uzun yıllardır Afganistan'da yaşayan ABD'li Sam French'le tanışıyor. French "Buzkashi Boys" adlı filminde oynaması için Favad Muhammedi'ye teklif götürüyor.
 
 Filmde, biri sokaklarda yaşayan diğeri ise bir demircinin oğlu beş parasız iki erkek çocuğun buzkaşi oyuncusu olma hayalleri anlatılıyor.
 
 Filmde bir demircinin oğlu Rafi'yi canlandıran 14 yaşındaki Favad Muhammedi, "Ailem, beni seyyar satıcılık yapmaya hiçbir zaman zorlamadı. Bu benim fikrimdi. Annemin ve kardeşlerimin karnını doyurmak için para kazanmak zorundaydım'' dedi.
 
 TÖRENE GÖTÜRMEK İÇİN KAMPANYA
 
 Filmin senaryosunu yazan ve yapımcılığını da üstlenen Sam French, Muhammedi ile filmin diğer çocuk oyuncusu Paiz'i ödül törenine katılmak üzere Los Angeles'a getirebilmek için bir kampanya düzenleyip 10 bin dolar toplamıştı. 
 
 NTVMSNBC