3 yeni film vizyona giriyor
Bu hafta sinemaseverler 3 yeni film ile buluşuyor.
 Gerilim, komedi, polisiye türlerinden seçkilerin gösterime gireceği 18 Ocak haftasında Şahan Gökbakar'ın komedi dozu yüksek "Celal ile Ceren"i haftanın vizyona giren tek Türk filmi.
 BİTİK ŞEHİR
 New York Belediye Başkan'ı Nicholas Hostetler, özel dedektif Billy Taggart'ı sadakatsiz eşi Cathleen'i takip etmesi için tutar. Fakat Billy bunun bir komplo olduğunu çok geçmeden anlayacaktır. Araştırmalarını derinleştirirken hayatını tehlikeye sokan olaylarla karşılaşacak, işi ve ailesi için kötü sonuçlar doğurabilecek tercihler yapmak zorunda kalacaktır. Allen Hughes'un yönettiği ve Russell Crowe, Mark Wahlberg, Catherine Zeta Jones ile Barry Pepper'ın oynadığı "Bitik Şehir"in büyük çoğunluğu New York'ta çekildi. 
 MAMA
 Victoria ve Lilly adlı kız kardeşler, iz bırakmadan kaybolur. Amcaları Lucas ve kız arkadaşı Annabel çocukları bulurlar fakat bir süre sonra küçük kızlarla birlikte başkalarını da mı misafir aldıklarını merak etmeye başlarlar. Annabel evlerinde başka bir kötülüğün var olduğundan emin olmaya başlar. Duydukları fısıltıların kaynağının ölümcül bir varlık olduğunu keşfeder. Andy Muschietti'nin yönettiği ve Jessica Chastain, Nikolaj Coster Waldau ile Isabelle Nelisse'nin oynadığı "Mama", gerilim sevenler için.
 CELAL İLE CEREN
 Babasının dükkânında çalışan esnaf Celal'le, büyük bir yapı markette departman sorumlusu olarak çalışan Ceren yaklaşık altı yıldır birliktedirler. Evlenmeye karar veren çiftin yakın arkadaşlarının sebep olduğu çeşitli olaylardan dolayı Ceren ile Celal'in evlilik plânları da suya düşer. Film, ilişkileri komedi üslûbuyla anlatırken, herkesin birşeyler bulacağı kadar da gerçekliğe yakın duruyor. Togan Gökbakar'ın yönettiği ve Şahan Gökbakar, Ezgi Mola, Gökcen Göçebağ ile Dilşah Demir'in oynadığı "Celal ile Ceren", komedi türünde. Kadın-erkek ilişkilerine farklı bir açıdan bakan Şahan Gökbakar, uzun yıllar birlikte olan sevgililerin birbirlerini kaybettikten sonra yaşadığı deneyimi, yine komedi dozu yüksek özgün mizah üslubuyla beyaz perdeye taşıyor.