24 saat kesintisiz
Günlük koşuşturmacadan birkaç saatliğine kaçmak için film izleriz. Peki, ya film 24 saat sürüyorsa?
New York'taki Modern Sanat Müzesi, İsviçre yapımı 24 saatlik bir filmi sanatseverlerle buluşturdu.  
Tam bir gün süren, İsviçreli sanatçı Christian Marclay'in 'Saat' isimli filmi, 10 binden fazla klip bir araya getirilerek oluşturulmuş. Bu kısacık kliplerin amacı, dünyada zamanın dakika dakika akışını göstermek. 
Toplamda 24 saat olan filmin her sahnesinde, o anki zamanı gösteren bir saat ekrana geliyor. Bu sahnelerin bazılarında, "Geleceğe Dönüş' ve Alfred Hitchcock'un '39 Basamak' filmi gibi ünlü filmlere göndermeler yapılıyor.  
Gösterinin küratörü Sabine Breitwiser, insanların filme "bir saat seyreder çıkarım" düşüncesiyle geldiğini ama en az 3-4 saat kaldığını söylüyor. Seyirci, saatlerin tik taklarıyla adeta hipnotize oluyor ve kendini teslim ediyor. 
21 Ocak'a kadar gösterimde kalacak olan 'Saat' 2010'da seyirciyle buluşturulmuştu, ancak ilk kez New York Modern Sanat Müzesi'nde bütün olarak gösteriliyor.