Heykeli dikilen Deli Ayten'in aşkı tiyatro sahnesinde!
BURSA'da 1953 yılında fakir bir Roman ailesinin çocuğu olarak dünyaya gelen, birden fazla çanta taşıyıp, cümbüş ve davul çalarak gezen 'Deli Ayten' adıyla anılan Ayten Şenaşık'ın heykeli dikildikten sonra bu kez yaşadığı aşk, tiyatro sahnesine taşındı.
Dramatik şekilde sonlanan aşkı anlatan oyunun provasını izleyen Büyükşehir Belediye Başkanı Ak Parti'li Recep Altepe, galası Haziran ayında yapılacak oyunun ardından tüm Türkiye'de oynanacağını söyledi.
Merkez Osmangazi Belediyesi'nin kentsel dönüşüm kapsamında yıkarak parka çevirdiği Roman mahallesi Kamberler'de yaşayan, öldüğünde 'Bursa'nın Deli Ayten'i öldü' başlıklı haberleri yerel gazetelerde manşet olacak kadar kente mal olan Ayten Şenaşık, 1953 yılında fakir bir ailenin çocuğu olarak dünyaya geldi. 3 yaşında menenjit hastalığı geçiren Ayten Şenaşık, 13-14 yaşlarında sevdalandığı Cümbüş Hasan'la ailesinin karşı çıkmasına rağmen, büyük uğraşlar sonucunda evlendi ve 1.5 yıl süren evlilik, Cümbüş Hasan'ın evi terk etmesiyle son buldu. Ayten, eşinin meyhane masalarında hayatını kaybetmesiyle de akli dengesini kaybetti. Cümbüş Hasan'ın kendisine hediye ettiği eşyalarla Bursa çarşılarında dolaşan 'Deli Ayten', 12 Mart 1992 günü Kızyakup Mahallesi'ndeki evinde ölü bulundu. 
'Deli Ayten'in mezarı, 2001 yılında dönemin belediye başkanı Hilmi Şensoy'un girişimiyle granit kaplanarak düzenlendi ve mezar taşına davullu fotoğrafı konuldu. 2009 yılında da dönemin Osmangazi Belediye Başkanı Recep Altepe tarafından Deli Ayten'in heykeli Kamberler Parkı'na diktirildi.
Bursa'ya malolan Deli Ayten'in yaşadığı aşk da Bursa Kültür ve Sanat Derneği oyuncuları tarafından sahneye taşındı. Heykel'deki Çocuk Sanat Galerisi'nde yapılan oyunun provasına, Büyükşehir Belediye Başkanı Altepe de katıldı. Geniş oyuncu kadrosuna sahip eserin galası Haziran ayında gerçekleştirilecek. Bursa'daki gösterimlerin sonrasında da İstanbul, İzmir, Ankara, Adana, Samsun, Ordu, Bodrum ve Eskişehir'de turne yapılacak. Turnelerden sonra, oyunun bir de sinema filmi çekilmesi hedefleniyor. 
Oyunda öncelikli olarak 'Deli' namıyla anılan Ayten Şenaşık'ın hayatı anlatılırken, Romanlar'ın sosyal ve toplumsal sorunlarına da değiniliyor. Ayten ve aşkı Cümbüş Hasan'ın yaşadıkları, evlilikleri üzerinden de ölümsüz aşkın gücü ve kalıcılığı resmediliyor. Sahnede 20 kişilik oyuncu kadrosunun yanında 12 kişilik orkestra ve 30 kişilik dans ekibi görev alıyor. Oyunda Deli Ayten'i Özlem Gültekin, Cümbüş Hasan'ı da Arda Mat oynuyor. Arda Mat tarafından yazılan ve yaklaşık 2.5 saat süren oyunun yönetmenliğini Celal Bıyıklı yapıyor.
Büyükşehir Belediye Başkanı Recep Altepe, Deli Ayten'in Bursa'yla özdeşleşmiş biri olduğunu vurgulayarak, "Bursa Kültür ve Sanat Derneği adı altında kendini tiyatroya veren genç arkadaşlarımız, gerçekten iyi bir ekip oluşturmuş. Deli Ayten´i oynarlarken; onun hayat evrelerini, yaşadığı dramı ve akıl dengesini kaybetmesini çok iyi bir şekilde sahneye uyarlamışlar. Beğenilecek bir oyun olacağı inancındayım" dedi.Başkan Altepe, "Prova çalışmalarında gördüm ki arkadaşlar, bu işi çok iyi araştırmışlar ve en ince ayrıntısına kadar yerine getirmeye, seyirciye yansıtmaya çalışmışlar. Katkı koyan herkese teşekkür ediyorum" diye konuştu.