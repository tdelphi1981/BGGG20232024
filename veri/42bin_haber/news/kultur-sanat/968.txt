Sanal edebiyatta kriter eksikliği var
Dergâh dergisine konuşan şair Bülent Parlak, sanal alemdeki edebiyat ortamında yayımlanan metinlerin edebi niteliklerinin hiçbir kritere bağlı olmamasının kirliliğe yol açtığını söylüyor.

Dergâh dergisinin Şubat sayısında orta sayfa sohbetinin konuğu olan şair Bülent Parlak sanal edebiyatın sakıncalarına dikkat çekiyor. “Sanal alemin en büyük avantajı hızlı olmasında. Fakat bu hız pek çok niteliği savuracak durumda. Herhangi bir edebiyat metni neredeyse üretildiği anda okuruna ulaşıyor. Bu hız pek çok şeyi sekteye uğratıyor. Ürün, edebiyat dergilerindeki gibi bir yayın kurulu süzgecinden geçmiyor mesela” diyen Parlak genç yazarların ustalardan öğüt alma yerine daha çok ‘beğeni’ alma arzusunun niteliksizliği de beraberinde getirdiğinin altını çiziyor. “Beş yıl öncesine kadar kültür sanat siteleri genç şair ve yazarların buluşma noktalarıydı. Son zamanlarda ise bu geniş platformların yerini kişisel web siteleri aldı. Bir denetim mekanizmasının işlememesi bir taraftan müthiş bir imkan sağlıyor olsa da yayımlanan metinlerin edebi niteliklerinin hiçbir kritere bağlı olmaması anormal bir kirlilik oluşturuyor” şeklinde konuşan Parlak, sanal edebiyat ortamının olumlu yanlarını da görmezden gelmiyor ve ekliyor: “Diğer taraftan edebiyat ortamında kendini kanıtlamış pek çok önemli yazar, şair için ise son derece verimli bir etkileşim aracı. Mesela İsmet Özel gibi önemli bir şair yeni şiirlerini edebiyat dergilerinde değil kendi web sitesinde paylaşıyor okurlarıyla.” Dergah dergisinde Bülent Parlak’la yapılan bu ilgi çekici röportajın yanı sıra Tuba Kaplan, Yağız Gönüler, İlhan Kayhan, Hatice Çay, Nadir Aşçı, Fatma Esti ve Adem Yazıcı’nın şiirleri, Mukadder Gemici ve Ayşe Aldemir’in de hikayeleri yer alıyor.