Umut Işığım'a bir ödül de Hollywood'dan
Toronto Film Festivalinde aldığı İzleyici Özel Ödülünün ardından dikkatleri üzerine çeken Umut Işığıma (Silver Linings Playbook), bir ödül de Hollywood Film Ödüllerinden geldi.
Geçtiğimiz günlerde gerçekleştirilen törende, Umut Işığım geceye damgasını vurarak iki önemli ödül birden kazandı. Ünlü aktör Robert De Niro filmdeki başarılı performansıyla yardımcı erkek oyuncu ödülüne layık görüldü. Filmin yakışıklı oyuncusu Bradley Cooper ise gecede en iyi erkek oyuncu ödülünü alarak sinemaseverlerin dikkatini çekti.   
Robert De Niro ödülünü aldıktan sonra yaptığı açıklamada ödüle çok sevindiğini dile getirirken, artık ödül almaktan çok ödül verdiğini belirtti. De Niro, bugüne kadar Francis Ford Coppola, Merly Streep, Marty Scorsese gibi dünyaca ünlü yeteneklere ödüllerini takdim etmişti. Umut Işığım filminin genç oyuncularını çok başarılı bulduğunu dile getiren tecrübeli oyuncu, filmindeki olağanüstü performansı ile Jennifer Lawrence da yakın zamanda ödül vereceğine inandığını söyledi.  
Golden Globe ve Oscar için adı en güçlü adaylar arasında gösterilen film, 4 Ocakta Türk izleyicileri ile buluşacak.