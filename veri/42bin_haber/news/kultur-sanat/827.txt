New York Filarmoni Nejat Bey'i anacak...
NEW York Filarmoni Orkestrası, 20 yıl önce hayata veda eden Nejat Eczacıbaşı için çalacak...
 171 yıl önce kurulan ve dünyanın en prestijli orkestralarından biri olan topluluk; İstanbul Kültür Sanat Vakfı'nın (İKSV) kurucuları arasında yer alan Eczacıbaşı'nı iki konserle anacak. 3-4 Mayıs tarihlerinde Haliç Kongre Merkezi'nde sanatseverlerin karşısına çıkacak olan orkestrayı, Şef Alan Gilbert yönetecek. ABD'li besteci Christopher Rouse'un 'Prospero's Rooms' adlı senfonisinin Avrupa prömiyerinin gerçekleşeceği gecede, Mozart ve Ravel'den de eserler icra edilecek. 3 Mayıs'taki ilk konserde, New York Filarmoni Orkestrası'na, klasik müziğin süperstarı olarak gösterilen Joshua Bell eşlik edecek. Grammy, Echo Klassik, Gramophone ödüllerine layık görülen 46 yaşındaki keman virtüözü; Bernstein'in 'Serenat' adlı eserini çalacak. 4 Mayıs'taki ikinci konserde ise orkestranın tarihinde 'yerleşik sanatçı' unvanını almış olan dördüncü isim Emanuel Ax, piyanonun başına geçecek.   
 Seray ŞAHİNLER   