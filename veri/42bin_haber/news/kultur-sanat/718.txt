Artık kendimizi bulma zamanıdır
Eskaderin düzenlediği Bâbıâli Sohbetlerine konuk olan hat ve ebru üstadı Fuat Başar, Topluca silkelenmenin, kendimize gelmenin vakti geçmemiştir dedi.

Edebiyat Sanat ve Kültür Araştırmaları Derneği (ESKADER)’nin düzenlediği sohbetlerinde konuşan Başar günümüzün sanat anlayışına, sanatkârların tutumlarına ve sanat alanında yapılması gerekenlere ilişkin önemli mesajlar verdi. Bu yılki ESKADER Kültür Sanat Ödülleri’nde Klasik Türk Sanatları dalında ödüle değer bulunan Başar, 35 yıllık sanat hayatını ve Hamit Aytaç ve Ali Alparslan gibi meslekteki ustalarıyla ilgili hatıralarını anlattı. 
Hamit bey olmasa hat olmazdı 
Başar, “Hamit Aytaç çok düşünceli biriydi. Yazı gibi dev bir sanatı sırtlanmış ve Osmanlı ile Cumhuriyet arasında köprü olmuş. Bana öyle geliyor ki Hamit Bey olmasaydı bugün yazı sanatı olmazdı” dedi. 
Sanatkarlarda bulunması gereken özelliklerle ilgili bir soruya ise Fuat Başar şöyle cevap verdi: “Bir İslâm sanatını öğrenmek isteyen kişinin önce İslâm ahlâkını tanıması lâzımdır. Kendine, sanata, ustalara ve dinine saygı duyması gerekir. Haset ve tekebbür olan yerde büyüme olmaz. Bu düşüncelerden Cenab-ı Hakk’a sığınmak gerekir. Bunların yanında dinmeyen bir merak gerekir. Hamit Aytaç “En az yüz merak lâzım bize. Meraksız olmaz” derdi. Bediüzzaman da “Merak ilmin hocasıdır.” demiştir. Ve bir de sabır lâzım. Bu iş çileye talip olmaktır. Sevgi ve aşk olmadan da sanat olmuyor. Kalem ve fırça sanatlarına ara vermeye gelmez. El nankördür unutur.