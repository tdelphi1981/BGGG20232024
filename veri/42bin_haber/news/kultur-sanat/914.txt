İTÜ Türk Musikisi Devlet Konservatuvarı eşsiz bir okul!
İstanbul Teknik Üniversitesi (İTÜ) Türk Musikisi Devlet Konservatuvarı Müdürü Prof. Adnan Koç, 'Bağlamadan piyanoya, neyden kemana, 28 farklı çalgı eğitimiyle bünyesinde bulundurduğu Türk halk müziği, sanat müziği, klasik batı müziği alanları ve inter disipliner çalışmalarıyla kurumumuz, küresel ölçekte eşsiz bir okuldur'dedi.
Türkiye'nin 37 yıl önce kurulan ve Türk musikisi alanında eğitim veren ilk konservatuvarı olan ve halen Maçka Yerleşkesi'nde faaliyetlerini sürdüren İTÜ Türk Musikisi Devlet Konservatuvarı, düzenlenen etkinlikle basın mensuplarına tanıtıldı. Etkinlikte, öğrenciler, halk oyunu gösterisi ile Türk halk müziği ve Türk sanat müziği eserlerinden seçilen bir dinleti sundu. Çalgı bölümü atölyesi öğrencileri de çalışmaları konusunda basın mensuplarına bilgi verdi.Konservatuvar Müdürü Prof. Adnan Koç, okullarının Türkiye'de Türk musikisi alanında eğitim veren ilk ve öncü konservatuvar olduğunu belirtti. Türk musikisini devlet katında belgelemek, örneklemek, araştırmak, yaymak ve çağdaş musikide yerini almasını sağlayacak çalışmalar yapmak amacıyla kurulduğunu dile getiren Koç, şöyle konuştu:'Bağlamadan piyanoya, neyden kemana 28 farklı çalgı eğitimiyle bünyesinde bulundurduğu Türk halk müziği, sanat müziği, klasik batı müziği alanları ve inter disipliner çalışmalarıyla kurumumuz, küresel ölçekte eşsiz bir okuldur. 180 kişilik öğretim kadrosu ve 800 civarındaki öğrencisiyle konservatuvarımız büyük bir ailedir. Gerek anabilim gerekse anasanat dalı yapılanmasıyla donanan konservatuvar mezunları kendi alanlarına damga vurmakta olup, ulusal ve uluslararası arenada talep edilen kişiler konumundadır.'Adnan Koç, basın mensuplarının sorularını da cevapladı.'Türkiye'de ilk Türk Musikisi Konservatuvarı 1976 yılında kuruldu? Kuruluş, neden bu kadar gecikti?' şeklindeki soru üzerine Adnan Koç, Türk 
 musikisinin geçmişte çalkantılı dönemler geçirdiğini kaydederek, 'Belki de buna bir tepki olarak sahiplenme adına bir yarım asır sonra böyle bir kurum açıldı. 
Ancak günümüzde de 50 civarında konservatuvar var. Bunun 5'i Türk musikisi yapılanmalıdır. Diğer 45'i devlet konservatuvarıdır. Maalesef çok da sert ifadeler kullanmak istemiyorum ama dünya üzerinde, kendi anavatanında üvey evlat muamelesi gören başka bir uygulama sanıyorum yoktur' diye konuştu.Türk musikisine karşı, 'hor görme', zaman zaman da 'önemsenmeme' şeklinde ortaya konulan bakışın değişmesi gerektiğini savunan Adnan Koç, '21. yüzyıla layıkıyla bu çalışmaları ulusal ve uluslararası alanda yapabilmemiz için destek şart. Batı müziği dediğimiz, Avrupa kökenli müziğe görünürde sağlanan birtakım imkanların eşit ve hatta daha fazlasının Türk müziğine sağlanması 
gerekiyor' ifadelerini kullandı. 
 
 Popüler sanatçılara eleştiri
 
İTÜ Türk Musikisi Devlet Konservatuvarı'ndan mezun olan bir çok popüler sanatçı bulunduğunu da dile getiren Prof. Adnan Koç, bu isimleri popüler olma adına verdikleri ödünlerden dolayı eleştirdi. Adnan Koç, şunları kaydetti:
Branşın eğitimini alıyorsunuz. Bazı sınırları koymanız mümkün değil.Ekranın diğer tarafından yaratılan talepler, bu eğitimi alan öğrencilerin frekansını bozuyor. Bazı olumsuzluklara rağmen işin içine reyting, maddi kaygılar 
girince öğrenciler yollarını başka türlü çizmek istiyor. Bizden mezun ve popüler müzik yapan arkadaşlara da sorarsanız, onlar da bu durumdan memnun değil. Burada öğrendiklerine sadık kaldıkları takdirde çok güzel çalışmalar yapabilmeleri mümkün. Farkındalık yaratamayacakları endişesiyle bu yolu devam ettirmiyorlar ve kolay yolu seçiyorlar. Kolay yolu gördükten sonra geçen yılları pişmanlıkla içinde geri dönülemeyen yıllar oluyor. Ben onlara, otantiklikten, orijinallikten ve kendi özlerine bakmalarından vazgeçmemelerini tavsiye ediyorum.'