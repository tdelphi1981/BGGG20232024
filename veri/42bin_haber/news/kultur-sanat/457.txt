Cafcaf mizah dergisi Rumeline çağırıyor!
Altı yılı geride bırakan mizah dergisi Cafcaf, yeni sayısında, Türk tarihinin en acı sayfalarından biri olan Balkan Savaşlarını kapağına taşıdı.

 Bundan 100 yıl önce, 1912 yılında başlayan ve yaklaşık iki buçuk milyona yakın Müslümanın öldürüldüğü altı yüz bin Müslümanın Türkiye’ye göçe zorlandığı büyük Balkan Göçü’ne dikkat çeken Cafcaf, kapağında; Balkan türküsüne atfen: “Çıkalım Gidelim Urumelimize” sloganıyla “Balkanlar’da evimizi, ocağımızı, tarlamızı, kanımızı bıraktık geldik. 100 yıl oldu. En azından tapulu topraklarımızı ve vakıf mallarımızı geri almamız lazım!” diyor. 
Güncel konulara gönderme yapan karikatür ve Hüsrev Hatemi, Ulvi Alacakaptan, Güray Süngü gibi kalemlerin de mizah dolu yazılarıyla yer aldığı Cafcaf’ta işlerin nasıl gittiğini dergi yazı işleri müdürü Kerem Abadi’ye sorduk, işte Cafcaf cephesinde son durum. 
Tezgahtar da var profesör de 
KEREM ABADİ: Cafcaf büyüyor. Yakında yedi yaşına girecek. İlk emeklemeye başladığı günler daha dün gibi aklımda. Bize az çektirmedi, haylazlıkları oldu ama işte seviyoruz Cafcaf’ı her şeyiyle. Sonuçta bizim kanımız, canımız. Cafcaf çok renkli. Nasılız? Renkliyiz. Bünyesinde akademisyenden tiyatro sanatçısına, senaristten lise öğrencisine, tıp doktorundan tezgâhtara, mühendisten çaycısına varana değin çeşitli meslek gruplarından çeşitli yaşlarda mizah severi barındıran bir dergiyiz. Mizah hayattır, hayat mizahtır. Her şeyin bir sistem halini aldığı yerde fikir ve ruh bakımından ölüm hâkimdir, düşüncesini “canlı” tutuyoruz. E, canlılık da mizah gerektirir. Kadrosunda bu kadar çeşitliliği barındıran Cafcaf “mizah herkesin hakkı” diyor. Yani bizim öz kültürümüze ve insanımıza değer vermeyen ve aşağılayan kişilerin tekelinde değil mizah. Bizim gibi düşünen herkese kapımız açık. Her geçen gün Cafcaf’a başvuruda bulunan amatör ve profesyonel yazar ve çizerlerin sayısı artıyor. Bazıları derginin bünyesine katıldılar bile. Bu çok sevindirici. Derginin amacına ulaştığını gösteriyor. Şu an Cafcaf’ın 50 kadar yeni yazar ve çizer adayı var.