Gişenin kralı Hobbit!
The Hobbit: An Unexpected Journey, ABD'deki gişe hasılatı sıralamasında iki haftadır birinciliğini koruyor 
 Yönetmen Peter Jackson'ın Orta Dünya'ya dönüşü hafta sonunda, 36,7 milyon dolarlık gişe yaptı. Tom Cruise'un son aksiyon filmi Jack Reacher ise, aynı dönemde 15,6 milyon dolar hasılat elde edebildi.
 
 Ancak bir önceki hafta 84,4 milyon dolar gişe yapan Hobbit'in hasılatındaki keskin düşüş, son Yüzüklerin Efendisi filminin başarısın yakalayamayacağını gösteriyor. 2003'te gösterime giren Kralın Dönüşü, dünya çapında 1,2 milyar dolar gişe yapmıştı. Kralın Dönüşü o dönem tüm zamanların en çok gişe yapan ikinci filmiydi. Ama bu unvanını daha sonra Avatar ve Harry Potter filmlerine kaptırdı.
 
 Gişe uzmanları Hobbit'in ikinci haftasındaki yüzde 57'lik hasılat düşüşünü, Noel alışverişine bağlıyor.
 
 TOM CRUISE'UN SON FİLMİ
 
 Hollywood.com adlı internet sitesinden Paul Dergarabedyan "Bu haftanın gerçek kazananı Noel alışverişi" dedi.
 
 Tom Cruise'un filmi de beklenenden daha düşük bir hasılat yaptı. O kadar ki, gişe geliri geçen yılın aynı döneminde gösterime giren Mission Impossıble'ın neredeyse yarısına yaklaşabildi. Film, Lee Childs'ın eski bir asker ve inzibat olan ve kendi adaletini uygulayan Jack Reacher karakteri üzerine kurulu.
 
 Olağan Şüpheliler'in senaryosuyla Oscar ödülü alan Christopher McQuarrie'nin yazıp yönettiği film, romandaki 1.98 metre boyundaki Jack Reacher karakterini, 1.70 boyundaki Tom Cruise'un canlandırmasının başta yarattığı kaygılara karşın, eleştirmenlerden olumlu not aldı.
 
 Bugün ABD'de Oscar ödülü için adı geçen iki film daha gösterime girdi. Quentin Tarantino'nun son filmi Django Unchained ve Sefiller'in sinema adaptasyonunun gişe başarısı gelecek hafta ölçülecek.
 
 BBC Türkçe
 
  