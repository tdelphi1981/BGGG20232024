Gebelere Balon
"Tuhaf Alışkanlıklar Kitabı", "80'lerde Çocuk Olmak", "İmza Kızın" ve "90'lar Kitabı" gibi farklı ve ses getiren kitaplarıyla adını sıkça duyuran genç yayınevi Yitik Ülke Yayınları'ndan yepyeni bir kitap daha yayımlandı.
Ünlü oyuncu Bihter Dinçel ile Elif Ezgi Uzmansel'in birlikte yazdıkları "Gebelere Balon" adlı kitap "Hamilelik Hurafeleri" alt başlığını taşıyor. İzmir'de büyüyen iki çocukluk arkadaşının yıllar sonra aynı anda çocuk sahibi olmasıyla taçlanan annelik yolculuğu "Gebelere Balon" kitabının zeminini oluşturuyor. Neşeli, eğlenceli, düşündüren ve bilgilendiren bir kitap "Gebelere Balon". Anne adayları ve annelik duygusunu yaşayan herkesin okuması gereken çok özel bir çalışma bu. "Gebelere Balon"un sayfaları arasında, Türk toplumunda gebelerin sık sık duydukları tüm hurafeler ve yanlış bilgiler de tek tek sıralanıyor, onlara mantıklı ve bilimsel çözüm önerileri sunuluyor...   
Kitabın tanatım metninde ise okura şöyle sesleniliyor: "İki kadın, iki can dost, iki kalp aynı anda aynı ritme alkış tutmaya başladığında, ikisi de aynı olağanüstü duyguyla mutluluğun en üst noktasında kabına sığmadığında ellerine aldılar kalemleri, sarıldılar kâğıtlara! Gebeliklerinin haberini aldıkları ilk andan yavrularını kucakladıkları dakikaya kadar her anı paylaştılar. Anlatılan kötü hikâyelere, türlü türlü hurafelere inat en mucizevi, en komik, en anlaşılmaz, en anlatılmaz hallerini yazmaya başladılar birbirlerine. Saf bir çocuk gibi, kocaman bir kadın gibi, ihtiyar bir delikanlı gibi, eski zamanlardaki gibi, bugün gibi, gelecek gibi, geleceği bekleyişi anlattılar. Korkularıyla dans ederek, insanlara gülümseyerek, içlerinde büyümeye başlayan insanları düşleyerek ama en çok da iyiyi umut ederek anlattılar. Dışarıdan, yukarıdan, eksik ya da fazla değil, tam da çemberin ortasından, komik, heyecanlı, tutkulu, şaşkın ve sabır dolu hikâyelerini anlattılar. Çocukluğu terk edip kadınlığa, kadınlığı terk edip analığa geçişi mecburi kılan her türlü tutuma nanik yaparak anlattılar. Anlattıkça çoğaldılar. Bu keyifli serüveni zarflardan çıkarıp bu kitabın içine sığdırdılar. Gebelere tatlı olsun, gebelere ilaç olsun, gebelerin yoluna ışık tutsun diye Gebelere balon herkesin kitabıdır. Aklınızın sahnesiyle birleşsin kelimeler, afiyet olsun efendim, hepinize iyi seyirler" 
"Gebelere Balon", Yitik Ülke Yayınları etiketiyle tüm kitapçılardan edinilebilir. Ayrıntılı bilgi için yayınevinin web sitesi olan www.yitikulkeyayinlari.com adresini veya kitapçınızı ziyaret etmeniz yeterli. Tüm kadınların okuması ve paylaşması gereken bir kitap.