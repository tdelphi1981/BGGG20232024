Mehmet Akif Ersoy Üniversitesi, şairi mezarı başında andı
Mehmet Akif Ersoy Üniversitesi, İstiklal Marşı Şairi Mehmet Akif Ersoy'u ölümünün 76. yıl dönümünde mezarı başında andı. Düzenlenen anma programında Kur'an-ı Kerim okundu, dua edildi. Burdur'daki üniversite kampüsünden getirilen toprak da Mehmet Akif'in kabrine döküldü.
Mehmet Akif Ersoy'un Edirnekapı Şehitliği'ndeki mezarı başında düzenlenen anma programına, Mehmet Akif Ersoy Üniversitesi Rektörü Prof. Dr. Mustafa Saatçı, üniversite öğretim üyeleri ve öğrencileri, İstanbul'daki çeşitli okullardan gelen ilköğretim öğrencileri ve vatandaşlar katıldı. Saygı duruşu ve İstiklal Marşı'nın okunmasının ardından Mehmet Akif'in mezarına çelenk konuldu. 

Anma programında konuşan Mehmet Akif Üniversitesi Rektörü Prof. Dr. Mustafa Saatçi, üniversite olarak sadece şairin ismi değil fikirlerini de taşıdıklarını ifade etti. Saatçi konuşmasına şöyle devam etti: "Burada anmanın yanında, Mehmet Akif'in fikirleriyle, onun hedefleri ile yürümek, ona göre hareket etmek bizim boynumuzun borcudur. Mehmet Akif Ersoy bir bilim aşığı, cehalet düşmanıdır. Bu fikirler çerçevesinde, fikirlerini alan bir üniversite olarak onun yolunda hareket ediyoruz. O, hayatında hiçbir zaman ikinci veya üçüncü olmak için çalışmamış. Hep birinci olmak için gayret sarf etmiş. Bu da bizim üniversitemize verilmiş hedeftir. Bu hedef ışığında çalışmalarımızı yürütüyoruz."