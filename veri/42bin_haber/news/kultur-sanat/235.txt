Christie's Müzayede Evi de rekor kırdı
ABD'nin New York kentindeki Christie's Müzayede Evi, "Savaş Sonrası ve Çağdaş Sanat Eserleri" açık artırmasında 412 milyon dolara ulaşan toplam satış ile rekor kırdı.
Christie's, müzayedede elde edilen 412 milyon dolarlık toplam satış rakamının şimdiye kadarki en başarılı çağdaş sanat eserleri satışı olduğunu açıkladı. Rakip müzayede evi Sotheby's, dünkü savaş sonrası ve çağdaş sanat eserleri müzayedesinde 375 milyon dolarlık toplam satış yapmıştı. 
  SOTHEBYS DOLANDIRICILIKLA SUÇLANIYOR  
11 sanatçının eserlerinin açık artırmaya çıkarıldığı müzayedede ABD'li sanatçı Jeff Koons'un "Tulips (Laleler)" adlı heykeli 33,7 milyona satıldı. Heykel, Koons'un şimdiye kadar en yüksek fiyata satılan eseri oldu. 
Koons'un 1995- 2004 arasında tamamladığı 5 metrelik rengarenk 7 laleden oluşan heykel, şimdiye kadar yaşayan bir sanatçıya ait en yüksek fiyata satılan ikinci eser oldu. Alman ressam Gerhard Richter'in 13 Ekim'de satılan "Abstraktes Bild" adlı eseri, 34,2 milyon dolarla listenin ilk sırasında bulunuyor. 
Soyut ekspresyonizm akımının önemli temsilcilerinden Franz Kline'in eseri, 40,4 milyon dolara alıcı bulurken, Andy Warhol'un "Statue of Liberty (Özgürlük Heykeli)" adlı tablosu ise 43,7 milyon dolara satıldı. 
Fransız sanatçı Jean-Michel Basquiat'ın "Untitled (İsimsiz)" adlı çalışması da 26,4 milyon dolarla sanatçının şimdiye kadar en yüksek fiyata satılan eseri oldu. 1988 yılında aşırı dozdan hayatını kaybeden Basquiat'ın bir başka isimsiz tablosu Haziran ayında 20,1 milyon dolara satılmıştı. 
Dün Sotheby's Müzayede Evi'ndeki açık artırmada "No 1 (Royal Red and Blue)" adlı eseri 75 milyon dolara alıcı bulan Rus asıllı Amerikalı sanatçı Mark Rothko'nun "Red Strip" adlı çalışması ise 23,4 milyon dolara satıldı.