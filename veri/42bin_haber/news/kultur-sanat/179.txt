Tarihi han kültür merkezine dönüştürüldü
Bitlis'teki tarihi El-Aman Hanı, Bitlis Vakıflar Bölge Müdürlüğü tarafından restore edilip kültür merkezine dönüştürülerek Bitlis Eren Üniversitesi'ne devredildi. 
Tarihi han bundan sonra akademik, sosyal amaçlı toplantılar ile bilimsel kongrelere ev sahipliği yapacak.

Bitlis-Tatvan karayolu üzerinde bulunan ve 16'ncı yüzyılda Van Beylerbeyi Hüsrev Paşa tarafından yaptırıldığı belirtilen tarihi El-Aman Hanı kültür merkezi olarak hizmete girdi. İçinde 2 cep sinema salonu, değişik amaçlı toplantılar için düzenlenmiş konferans salonu, toplantı salonları, kütüphane ve yemek salonları bulunan tarihi El-Aman Hanı Eren Üniversitesi bünyesinde hizmet verecek.

 Kültür merkezine dönüştürülen El-Aman Hanı'nın her türlü bilimsel kongrenin yapılabileceğine dikkat çeken Eren Üniversitesi Rektörü Prof. Dr. Mahmut Doğru, "Bütün üniversitelere açık davet gönderiyorum. Gelip tarihi mekanda kongrelerini yapsınlar. Vakıflar Bölge Müdürlüğü tarafından restore edilen hanın iç restorasyonunu biz tamamladık. Hanın dışına yapılan çimlendirme ve ışıklandırmalarla birlikte bahar aylarında vatandaşlarımız aileleri ile birlikte gelerek zamanlarını burada değerlendirebilecek. Ayrıca Bitlis'te sinema yok. Bu ihtiyacı da 2 cep sinemasıyla burada karşılıyoruz" dedi.

Her şey düşünülmüş

Kültür merkezine dönüştürülen handa her türlü şeyin düşünüldüğünü anlatan Rektör Prof. Dr. Doğru, kongre yapacak bilim insanlarının ihtiyaçlarının da karşılanacağını söyledi. Özellikle 450-500 kişilik restaurantın hizmet verdiğini belirten Rektör Doğru, barınma sorununu da olmadığını ifade etti.