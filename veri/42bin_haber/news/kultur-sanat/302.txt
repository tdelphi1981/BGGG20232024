"F Tipi Film", 21 Aralık'ta sinemalarda
19 Aralık 2000 Tarihinde 20 hapishaneye aynı anda yapılan operasyon sonrası açılan F tipi hapishanelerdeki tecrit uygulamasını anlatan, Grup Yorum’un tasarladığı ve yapımcılığını üstlendiği, 9 yönetmen ile ortaklaşa yürütülen film projesi F Tipi Film, 21 Aralık 2012’de vizyona giriyor. F Tipi Film’de; Ezel Akay, Sırrı Süreyya Önder, Barış Pirhasan, Aydın Bulut, Hüseyin Karabey, Reis Çelik, Vedat Özdemir, Mehmet İlker Altınay ve Grup Yorum (FOSEM) olmak üzere 9 yönetmen yer alıyor. 

Yönetmenlerin her biri, F Tipi hapishanedeki tecrit uygulamasını konu alan 10’ar dakikalık kısa film çekti. Ortaya çıkan filmler birbirine bağlanıp tek bir uzun metraj film oluşturuldu. 

Tansu Biçer, Serkan Keskin, Bülent Emrah Parlak, Gizem Soysaldı, Erkan Can, Fırat Tanış, Civan Canova gibi birçok ünlü oyuncunun rol aldığı filmde, rejiden prodüksiyona kadar tüm aşamalarda teknik ekiplerle birlikteyüzlerce kişi aktif olarak görev aldı.

Filmlerin tamamında Grup Yorum’un eski ve yeni müzikleri kullanıldı. Her filmde başka bir müzisyen Grup Yorum’un şarkılarını düzenledi.. Yönetmenlerin, öğrencilerin ve oyuncuların yanı sıra birçok müzisyen bu büyük kolektifin bir parçası oldu.

21 Aralık’ta vizyona girecek

Yaklaşık 2 yıldır adım adım oluşturulan film projesi için Kocaeli’de Herşey Yapım’a ait  film platosunda F tipi hapishane dekoru oluşturuldu. 

Birebir boyutlarda hücreler, havalandırmalar ve koridorlardan oluşan dekordaki çekimler tamamlandı.  

Filmde yönetmenler ve oyuncuların dışında, kamera, ses,set, ışık gibi teknik alanlarda profesyonel ekiplerin yanı sıra, reji ve prodüksiyonda sinema-televizyon öğrencilerinden oluşturulan bir ekip de büyük özveriyle çalıştı.  

Filmlerin montaj çalışmaları Fono Film Stüdyoları başta olmak üzere çeşitli stüdyolarda tamamlandı. Filmin galası, 19 Aralık 2012 tarihinde Atlas Sineması’nda yapılacak. 

21 Aralık 2012 tarihinden itibaren tüm Türkiye'de, Aralık sonunda da Avrupa ülkelerinde yaygın olarak vizyona girecek. Avrupa’da da değişik ülkelerde galalar yapılacak. Gala programı daha sonra açıklanacak.

F tipleri,  yaşamı "tecrit"e hapsetti

F Tipi Hapishaneler,  önceki hapishanelere göre ciddi mimari farklılıklar içeriyordu. 

Daha önce koğuşlarda birarada kalan tutsaklar, burada hücrelerde kalacaktı. 

Yani 'F tipi hapishane'nin diğer adı 'hücre tipi hapishane' idi. Hücreler tek kişilik ve üç kişilik olmak üzere iki 'seçenekten' oluşuyordu. 

Tutsaklar sadece hücrelerde değil, havalandırmalarda da hücre tipi yaşamaya devam etmek zorundaydı. Çünkü ortak bir havalandırma yoktu, her hücre sadece kendi havalandırmasına çıkabiliyordu. 

Havalandırmanın dışında, görüş yerleri de yine hücrelere özel oluşturulmuştu ve tutsaklara hiçbir hal ve şartta kendi hücresi dışındaki birisi ile temas etme şansı bırakılmamıştı. 

Özetle; F tipi hapishaneler yaşamın bütününü hücreye, yani yalnızlığa, yani izolasyona, yani tecrite hapseden hapishanelerdi.

Ya düşünce değişikliği ya ölüm...

Devrimci tutsaklar ölümler pahasına direndiler ve büyük bir yaratıcılıkla tecrit gerçeğine rağmen teslim alınamadılar.

F Tipi Film, bu büyük irade savaşını konu almaktadır.