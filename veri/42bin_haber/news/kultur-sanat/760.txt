SAG ödülleri sahiplerini buldu
Geleneksel olarak Sinema Sanatları ve Bilimleri Akademisi'nin Oscar ödüllerinden 2-3 hafta önce verilen Hollywood Sahne Sanatçıları Birliği (SAG) ödülleri, Los Angeles'ta düzenlenen ödül töreninde sahiplerini buldu. Bu yıl 19'uncusu düzenlenen SAG ödüllerinde en büyük ödülü, Merkezi Haber Alma Teşkilatı'nın (CIA) İran'daki 6 Amerikan vatandaşını kurtarmak için düzenlediği operasyonu anlatan "Argo" filmi aldı.

Filmin yönetmeni ve başrol oyuncusu Ben Affleck, "En İyi Oyuncu Kadrosu" ödülünü film ekibi adına aldı.

"En İyi Erkek Oyuncu" ödülü, "Lincoln" filminde köleliğe karşı savaş veren ABD'nin 16. Başkanı Abraham Lincoln'u canlandıran Daniel Day Lewis'e, "En İyi Kadın Oyuncu" ödülü ise "Silver Lining Playbook" filminde eşini kaybetmiş genç bir kadını oynayan Jennifer Lawrence'a verildi.

"Lincoln" filmindeki performansı Tommy Lee Jones'a "En İyi Yardımcı Erkek Oyuncu" ödülünü getirdi. "En İyi Yardımcı Kadın Oyuncu" ödülü ise Victor Hugo'nun ölümsüz eseri "Les Miserables"daki oyunuyla Anne Hathaway'e gitti. 

Televizyon kategorisinde ise "En İyi Erkek Oyuncu-Minidizi/TV Filmi" ödülü, "Hatfields and McCoys" filmindeki performansıyla Kevin Costner'a "En İyi Kadın Oyuncu-Minidizi/TV filmi" ödüü ise "Game Change"da Sarah Palin'i canlandıran Julianne Moore'a verildi.

Drama alanında "En İyi Erkek Oyuncu" ödülünü "Breaking Bad"deki oyunuyla Bryan Cranston, "En İyi Kadın Oyuncu" ödülünü ise "Homeland"daki başarısı ile Claire Danes aldı.

"30 Rock" dizisi ise komedi alanında Alec Baldwin'e "En İyi Erkek Oyuncu" ve Tina Fey'e de "En İyi Kadın Oyuncu" ödüllerini getirdi.

"En İyi Drama Dizisi Oyuncu Kadrosu" ödülü, "Downton Abbey" dizisine, "En İyi Komedi Dizisi Oyuncu Kadrosu" ise "Modern Family"ye verildi. 

Dick Van Dyke ise geceden "Yaşam Boyu Başarı Ödülü" ile ayrıldı.