Grammy sürprizi
Grammy'nin onur ödülü gelecek yıl ilk kez müzik öğretmenlerine de verilecek.
Grammy Vakfı'nın "Müziği Koruma Projesi"nin 15'inci yılı kutlamaları etkinliğinde konuşan Recording Academy Başkanı Neil Portnow, gelecek yıl düzenlenecek Grammy onur ödülleri töreninde yeni bir kategori oluşturduklarını ve ilk defa "müzik eğitmeni ödülü" verileceğini duyurdu. 
Kendilerini müziğin geçmişine, anına ve geleceğine adadıklarını vurgulayan Portnow, "Müzik eğitimi, Grammy Vakfı'nın belki de en önemli kuruluş amacıdır" dedi.
Grammy ödül töreninden bir gün önce düzenlenecek özel bir etkinlikle kazanan adaya ödülünün verileceği, ana okuldan üniversite öğretmenlerine kadar tüm eğitmenlerin bu ödüle aday olabileceği vurgulandı. 
Öğrenciler ve öğretmenler, seçtikleri adayı internet üzerinden oylayabilecek. 
55. Grammy ödül töreni, Pazar akşamı Los Angeles'taki Staples Merkezi'nde yapılacak. Sting, Rihanna, Bruno Mars ve Kelly Clarkson'un sahne alacağı gecenin sunuculuğunu ise Beyonce, Prince, Jennifer Lopez ve Hunter Hayes üstlenecek.