Türkan Şoray, kadın mahkumları ziyaret etti
Sinema sanatçısı Türkan Şoray, Sakarya L Tipi Cezaevi'ndeki kadın mahkumları ziyaret ederek, adının verildiği çok amaçlı salonun açılışını yaptı.
Büyükşehir Belediyesi'nce düzenlenen bazı programlara katılmak amacıyla kente gelen Şoray, Cemile dizisinin bazı bölümlerinin çekildiği cezaevindeki kadın mahkumlarla bir araya geldi.

Türkan Şoray Çok Amaçlı Salonu'nun açılışını yapan Şoray, mahkumlarla bir süre sohbet ederek fotoğraf çektirdi.

Şoray, törende yaptığı konuşmada, mahkumları ziyaret etmekten dolayı mutlu olduğunu söyledi.

Yıllar önce Cemile dizisinin bazı bölümlerinin çekimini aynı cezaevinde yaptıklarına işaret eden Şoray, 'Orada Cemile'nin başına gelenleri ve hayat şartlarını anlatıyorduk. O da yaşamını yıllarca cezaevinde geçirmişti. Diziyi çektiğim günlerde mahkumlarla bir arada bulunmuştum ve onların yazgılarını öğrenme fırsatım olmuştu' şeklinde konuştu.

'Buradaki tüm mahkumları çok iyi anlıyorum' diyen Şoray, şunları dile getirdi:

'Çok güzelsiniz, hepinizin gözleri umutla bakıyor. Sizin yanınızdayım her zaman. Sizlere kalbimden gülümsüyorum. Bundan sonraki yaşamınız inşallah çok güzel olsun. Arzu ettiğiniz mutlulukları inşallah bulursunuz. Vaktim olsa isterim ki sizinle kaldığınız koğuşlarda kalayım. Çayınızı içip, sizlerle sohbet etmeyi çok isterdim. İnanıyorum ki hepinizin bir hikayesi var. Kalbimin bir parçasını burada sizlerle bırakacağım, hepinizi öpüyorum.'

Konuşmanın ardından cezaevi yetkilileri mahkumların yaptığı el işi ürünleri Şoray'a hediye etti.