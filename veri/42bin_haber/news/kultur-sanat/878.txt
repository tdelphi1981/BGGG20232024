Türk sanatına altın plak
Şair ve ressam Bedri Rahmi Eyüboğlunun İskilipteki evinden Türk edebiyatı ve kültürünün ünlü isimlerinden Aşık Veysel, Ahmet Hamdi Tanpınar ve Orhan Veli gibi 25 önemli sanatçının kendi sesinden kayda alınan bir plak ortaya çıktı.

Türk edebiyatı ve kültürünün ünlü isimlerinden Aşık Veysel, Ahmet Hamdi Tanpınar ve Orhan Veli gibi 25 önemli sanatçının seslendirdiği plak, ünlü ressam ve şair Bedri Rahmi Eyüboğlu’nun arşivinden çıktı. Eyüboğlu’nun Kanadalı gelini Hughette Eyüboğlu, 1975 yılında vefat eden Bedri Rahmi’nin arşivinden çıkan eserlerin yayınlanması için çalışma yaptıklarını söyledi. Plak kaydının, yarım asrı aşkın bir süre önce Türkiye’de yapıldığını anlatan Eyüboğlu, “Bedri Rahmi’nin arşivini hala toparlayamadık. Şimdi de yeni bir çalışma içerisindeyiz. Gizemli bir plak çalışmamız var. Kayıt işlemi Fikret Otyam tarafından gerçekleştirildi. Aracı kişi de ABD’de bir üniversitede Türkoloji Bölümü mensubu İlhan Başgöz’dür. Bu plağın ilginç tarafı 20’den fazla Türk edebiyatı ve kültürünün saygıdeğer isimleri kendi sesleriyle kendi aralarında bir bölüm okuyor. Hazine niteliğinde ses kayıtları. Plağın içerisinde Ahmet Hamdi Tanpınar, Aşık Veysel, Sabahattin Eyüboğlu, Bedri Rahmi Eyüboğlu, Orhan Veli ve Oktay  Rıfat’ın sesleri yer alıyor. Dinlenildiği zaman çok heyecan verici bir plak. Ben bugüne kadar bu isimlerin sesleriyle ilgili bir kayıt hatırlamıyorum. Yaklaşık 2 saatlik bir kayıt.’ Söz konusu plağın, İş Bankası Kültür Yayınları’na teslim edildiğini ifade eden Eyüboğlu, plağın yayın tarihinin ise sürpriz olacağını kaydetti.      