Mavi balon Diyarbakır yolcusu
Hangi İnsan Hakları? Film Festivali, İstanbul'dan sonra Diyarbakır'a uğruyor. Üç gündür devam eden Video-Eylem Atölyesi'nin ardından, İstanbul'da 5 gün boyunca dolu salonlara oynayan festival programından bir seçki 14-16 Aralık tarihleri arasında Amed Cegerxwin Kültür Merkezi'nde ücretsiz olarak izleyiciler ile buluşuyor.

11-13 Aralık'ta gerçekleşen Video-Eylem Atölyesi'nde  video-eylemin teorik ve pratik yapısına ilişkin konular tartışılıp paylaşıldı.

Atölyeye konuk olarak Karahaber Video/Eylem Atölyesi'nden Oktay İnce ve Özhan Önder, Artıkişler Kolektifi'nden Alper Şen gibi video aktivizm alanında deneyimli isimlerin yanı sıra güncel sanatçı Burak Delier, belgeselci Ersin Çelik ve İtalyan gazeteci Alberto Tetta katıldı.

Atölyenin ardından Hangi İnsan Hakları? Film Festivali programından geniş bir seçki 14-16 Aralık'ta seyirciyle buluşacak.

Seçkide yer alan yabancı filmler arasında "Sizden Korkmuyoruz" (We Are Not Afraid), "Savaş Muhabiri" (War Reporter), "Beyaz Bir Paralı Askerim" (I am a White Mercenary), "Salah'ın Yeri" (Chez Salah), "Bilmek İstiyoruz" (We Want (U) to Know), "Sinema Aşkı" (Her Sinema Love) ve "Reality 2.0" yer alıyor.

Türkiye'den ise Emine Emel Balcı'nın "Alamancı" sorununa başka bir pencereden bakan filmi "Ich Liebe Dich", Veysel Akşahin'in anne ve babasını kaybettikten sonra doğduğu köye tekrar dönen eşcinsel bir insanı konu aldığı kısa belgeseli "Hala"yı, Mehmet Salih Çelik ve Sevgi Aktaş'ın şehir hayatında başka bir iş bulamadıkları için mezarlıkta çalışan insanların ve mezarlığın bir gününü gözler önüne seren "Goristan"ı ve Ümit Kıvanç'ın  Roboski katliamı üzerine yaptığı "Ağlama Anne Güzel Yerdeyim" adlı belgeseli gösterilecek.

Documentarist ve Ortadoğu Sinema Akademisi Derneği'nin işbirliği, Sivil Toplum Geliştirme Merkezi'nin katkılarıyla gerçekleşen etkinlikte tüm filmler Cegerxwin Kültür Merkezi'nde ücretsiz olarak izlenebilir.

Ayrıntılı bilgi için:

www.hihff.org
http://www.cegerxwin.net/ckm/hangi-insan-haklari-ff