Vira bismillah
UNESCO tarafından 2013ün dünyada Piri Reis Dünya Haritasının 500üncü Yılı ilan edilmesinin ardından, Topkapı Sarayında bulunan Piri Reisin haritası sergilenmeye başladı.

UNESCO’nun 2013’ü ‘Piri Reis Yılı’ ilan etmesi sebebiyle, Piri Reis’e ait harita ve yazma eserler sergilenmeye başlandı. Topkapı Sarayı Müzesi Silahtar Hazinesi’nde sergilenen eserler, 24 Ocak-11 Şubat tarihleri arasında ziyaret edilebilecek. Kültür ve Turizm Bakanı Ertuğrul Günay, UNESCO’nun 2013’ü ‘Piri Reis Haritası’nın 500. Yılı’ ilan etmesi sebebiyle, Topkapı Sarayı Müze Mağazası’nda satışa sunulan Piri Reis Koleksiyonu’nun açılış törenine katıldı. Günay, ardından Silahtar Hazinesi’nde ziyarete açılan Piri Reis’e ait harita ve yazma eserlerden oluşan sergiyi ziyaret etti. 2013 yılının sevindirici bir şekilde UNESCO tarafından Piri Reis Yılı ilan edildiğini aktaran Günay, Piri Reis’in önemli bir denizci ve aynı zamanda önemli bir bilim insanı olduğunu aktardı. Topkapı Sarayı Müze Başkanı Haluk Dursun da haritanın parşömen malzemesi nedeniyle ısı, ışık ve neme karşı hassasiyet taşımasından dolayı şimdilik kısa süreli olarak sergileneceğini ifade etti. Haluk Dursun, ancak haritanın yıl içinde Türk harita ve denizcilik tarihiyle ilgili daha geniş kapsamlı bir sergide de tekrar gösterime sunulacağını kaydetti. Topkapı Sarayı Silahtar Hazinesi’nde dün açılan sergide, Piri Reis’in 1513 tarihli ünlü dünya haritasının yanı sıra 1528-29 yıllarında hazırladığı ikinci haritası da yer alıyor. Sergide ayrıca Piri Reis’in 1526’da Kanuni Sultan Süleyman’a sunduğu Kitab-ı Bahriyye adlı ünlü eseri, bu kitabın 1574’te hazırlanan ilk nesir versiyonu ile Kitab-ı Bahriyye’den yararlanılarak hazırlanan Harita-i Ekalim adlı eserler de yer alıyor. 
 Dünya haritasının bir parçası 
Piri Reis Haritası adıyla tanınan harita, Avrupa ve Afrika’nın batı sahilleri, Atlas Okyanusu, Orta ve Güney Amerika’nın bir kısmını kapsıyor. Harita daha önce  ikişer kez ABD ve Avrupa’da, bir kez Ankara ve iki kez de İstanbul’da sergilendi. Topkapı Sarayı Müze Müdürü Haluk Dursun, haritanın kondisyonunun sağlıklı korunabilmesi için sadece müze içindeki sergilerde teşhire çıkarılmasının daha doğru olduğunu vurguladı.         
Kaptan-ı Deryalıktan idama Piri Reis 
Osmanlı donanması Kaptan-ı Deryası Kemal Reis’in yeğeni olan Piri Reis’in, 1465-1470 yıllarında doğduğu tahmin ediliyor. Gelibolulu olan Piri Reis, amcası Kemal Reis’in yanında yetişti. Amcasının ölümünden sonra, Barbaros Hayrettin Paşa’nın yanında görev alan Piri Reis, 1547 yılında Hint (Mısır) Kaptan-ı Deryalığı’na atandı. Piri Reis, Süveyş Limanı’ndan Hint Okyanusu’na açılarak Yemen ve Aden açıklarında Portekizlilerle savaştı. Portekiz tehlikesine karşı donanmayı Basra Körfezi’nde yalnız bıraktığı için, hizmette kusurla suçlanarak 1554’de idam edildi. 
 