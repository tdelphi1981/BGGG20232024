Türk sanatçıdan Londra'da bir ilk
İngiltere'nin başkenti Londra'nın önemli modern sanat müzesi Saatchi Galeri'de kişisel sergi açan ilk Türk sanatçı Seçkin Pirim, "Sergi o kadar çok gezildi ki hiç sanatla ilgisi olmayan insanlardan bile e-posta aldım" dedi.Pirim, 29 Ekim'de açılan "Disiplin Fabrikası" sergisiyle ilgili yaptığı açıklamada, Türkiye'de sanat ivmesinin hızlandığını ve çok iyi sanatçılar olduğunu kaydederek, "Dünya piyasasında bu sanatçıların çok iyi yerlere geleceğine inanıyorum" dedi.

Pirim, Türkiye'deki tek sorunun yapılan sanatın dünya piyasasına çok kolay taşınamaması olduğunu ifade ederek, bu çerçevede Londra'da sergi açmaya karar verdiklerini kaydetti.

Seçkin Pirim, müzenin sahibi olan ünlü reklamcı ve koleksiyoncu Charles Saatchi ile yapılan yazışmalar sonucu Saatchi Galeri'ye bir dosya sunulduğunu, dosyanın değerlendirilmesi sonucu ise serginin açılmasına onay verildiğini anlattı.

Müzeyi günde 1000-1500 kişinin gezdiğini vurgulayan Pirim, şunları kaydetti:

"Sergiyle ilgili şu ana kadarki geri dönüşler çok iyiydi. Sergiyi çok sayıda koleksiyoncu, küratör ve basın mensubu gezdi. Birçoğundan çok güzel geri dönüşler aldık. Hatta sonrası için Londra'da özel bir galeride sergi açmak için bağlantılarımız oldu. Sergi o kadar çok gezildi ki hiç sanatla ilgisi olmayan insanlardan bile e-posta aldım. Burada yaşayan çok sayıda Türk de sergiyi gezdi ve gururlandıklarını söyledi. Bu da çok hoştu" diye konuştu.
Pirim, dünya piyasasına girmek için Türk sanatçıların ve galericilerin birbirine destek olması gerektiğini vurguladı.

Seçkin Pirim, Ankara'da yaptığı askerliğin ardından ortaya çıkan "Disiplin Fabrikası" konulu serginin üçüncü serisi olan Londra Saatchi Galeri'deki sergisinde 12 eserini sergiledi. "İçinde olduğumuz sosyolojik, toplumsal ve kişisel yapıların, kontrol altına alınma çabasına karşı gösterilmiş tepkinin" anlatıldığı heykeller ve eserlerde, kağıt ve akrilik gibi malzemeler kullanılmış.

1977 yılında Ankara'da doğan Pirim, 1995 yılında Güzel Sanatlar Lisesi resim bölümünü bitirdikten sonra, Mimar Sinan Üniversitesi Güzel Sanatlar Fakültesi Heykel Bölümü'nden 2000 yılında mezun oldu.

Heykel ve tasarım alanında birçok ödüle sahip olan Pirim'in yapıtları yurt içi ve yurt dışında birçok özel koleksiyonda ve müzelerde yer aldı.

Saatchi Galeri, Damien Hirst ve Tracey Emin gibi sanatçıların uluslararası arenada ve modern sanatta tanınmalarını sağlamasıyla da biliniyor.