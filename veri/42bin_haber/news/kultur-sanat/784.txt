TRT Eurovision'un alternatifini açıkladı
Eurovision'a katılmaktan vazgeçen TRT, Orta Asya Türk devletlerinin de katılacağı Avrasya Yıldızı adlı bir şarkı yarışması projesi ortaya attı. 
Kırgızistan Televizyon ve Radyo Kurumu Genel Müdürü Kubat Otorbaev ve beraberindeki heyet TRT Genel Müdürü İbrahim Şahin'i ziyaret etti. İki Genel Müdür, kurumlar arası işbirliği anlaşmasını imzaladı. 
Törende Türkiye'nin bu yıl Eurovision Şarkı Yarışması'na katılmama kararı aldığını hatırlatan TRT Genel Müdürü İbrahim Şahin, şunları dile getirdi: 
"Bu sene Eurovision Şarkı Yarışması'na biz katılmama kararı aldık. Tabi bu boşluğu da geçen yıl başlattığımız 'Avrasya Yıldızı' adlı bir Türkçe şarkı yarışması ile dolduracağız. Türk cumhuriyetleri arasında bir müzik yarışması başlatmıştık. İlkinde Kırgızistanlı birinci olmuştu. Yarışmanın finali birinci olan Kırgızistan'da olacak bu sene. İnşallah bu yarışmayı çok güzel bir şekilde yaparız, eksikliğini aratmayız. Özellikle Türkçe konuşan ülkelerdeki insanlara çok keyifli zaman geçirtiriz ve kaliteli bir müzik yapımına da imza atmış oluruz."