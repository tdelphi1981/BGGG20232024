Michael Jackson The Immortal World Tour
Ülker Sports Arena
15.01.13
Cirque Du Soleil Gösteri Topluluğu'nun sahneye taşıdığı Michael Jackson The Immortal World Tour gösterisi, 15, 16 ve 17 Mart'ta İstanbul'da izleyiciyle buluşacak. 
Konuya ilişkin yapılan açıklamaya göre, farklı dans stillerinin, akrobatik hareketlerin ve her sahnede farklı senaryoların işlendiği unutulmayacak bir performansla seyirciyi Michael Jackson'ın büyülü dünyasına davet eden Cirque Du Soleil Gösteri Topluluğu, Michael Jackson The Immortal World Tour gösterisi için İstanbul'a gelecek. 
Modern gösteri dünyasının en ünlü sahne sanatları yönetmenlerinden Jamie King tarafından senaryolaştırılan ve yönetilen gösteri, heyecan dolu görsel ve sanatsal performansın birleştiği bir müzikal ve dans şöleniyle izleyicilerin karşısına çıkacak.
Pozitif Live organizasyonuyla 15, 16 ve 17 Mart'ta 5 şovla Ülker Sports Arena'da gerçekleşecek gösterinin biletleri, 75 ile 225 lira arasında değişen fiyatlarla bugünden itibaren satışa sunuldu.

CIRQUE DU SOLEIL 
1984 yılında kurulan ve 20 sokak sanatçısından oluşan Cirque du Soleil, yüksek standartlarıyla sanat ve eğlenceyi bir araya getirmiş Kanadalı bir gösteri sanatları topluğu. 50 farklı ülkeden, bin 200'den fazla sanatçı dahil olmak üzere yaklaşık 5 bin çalışanı bulunan Cirque du Soleil, şu ana kadar beş kıtada, toplam 300 şehirde 100 milyondan fazla izleyiciye ulaştı.