Türk dizilerine ilgi, romana ilgiyi de artırıyor
Yayımcı Meslek Birlikleri Federasyonu (YAYFED) Başkanı Bayram Murat, 'Türk filmleri bazı ülkelerde izlenme rekorları kırınca o kitabın romanına olan ilgi de artıyor' dedi.
YAYFED Başkanı ve Zambak Yayın Grubu Genel Müdürü Bayram Murat, Antalya Gazeteciler Cemiyeti'nde düzenlediği basın toplantısında, fuarların bulundukları ilin tanıtımı için ciddi katkı sağladığını, dünyanın sayılı fuarlarından Frankurt Kitap Fuarı'na yılda yaklaşık 8 bin yayınevinin katıldığını söyledi. İstanbul'da düzenlenen İstanbul Uluslararası Kitap Fuarı'nda katılan yayınevi sayısının 600'ün üzerinde olduğunu kaydeden Murat, Antalya'da 13-17 Şubat'ta düzenlenecek 2. Antalya Kitap Fuarı'na ise yaklaşık 50 yayınevinin katılacağını ifade etti.

Murat, şöyle konuştu:

'TÜYAP bu yıl Antalya'da ikinci fuarını gerçekleştiriyor. Diyarbakır'da 5'inciyi, İstanbul'da 31'inciyi gerçekleştiriyor. Bu rakamlara bakıldığında Antalya'nın biraz geçikmiş olduğunu görüyoruz. Bizler yayınevleri olarak genç kuşakların kitaplarımıza dokunmasını çok önemsiyoruz. Kültür ve Turizm Bakanlığı verilerine göre, 2012 yılında 293 milyon 257 bin 824 adet bandrol satışı gerçekleşti. Zambak Yayın Grubu olarak Türkiye'de satılan toplam bandrolün yüzde 6'sını, eğitim yayınlarının yüzde 17'sini ve okul yayınların yüzde 32'sini oluşturmaktayız. Özellikle ABD'de kitapevi zinciri Bordes e-kitap trendine dayanamayarak 2011 yılında iflas ettiğini açıklamıştı. Türkiye'de yayıncılarımız ve kitap evleri de temkinli olarak büyümeli, riski iyi yönetmeliler ve sektörü etkileyen unsurları iyi yorumlamalılar. Türkiye'nin 150'ye yakın ülkede yayıncılık yapan tek markasıdır.'

-'Hürrem Sultan'ın kitabını sordular'-

Türkiye ve Türkçe'nin tanımına yönelik faaliyetler yürüttüklerini ve bunun çok büyük bir hizmet olduğunu ifade eden Murat, çoğu ülkede insanların hazırladıkları setlerle Türkçe'yi öğrendiğini ve internet üzerinden Türkçe öğrenen çocuklara, 'Türkçe Öğrenim Sertifikası' vermeyi planladıklarını anlattı.

Bayram Murat, son dönemde televizyonlarda yayınlanan dizi filmlerin de kitaplara ilgiyi artırdığına dikkati çekti. Türk dizilerinin sadece Türkiye'de değil, dünyanın çeşitli ülkelerinde de beğeniyle izlendiğini vurgulayan Murat, Türkmenistan'da katıldıkları bir kitap fuarında 'Hürrem Sultan' ile ilgili kitap olup olmadığının kendisine sürekli sorulduğunu anlattı.

Murat, 'Türk eserlerinin yabancı dile çevrilerek, turistlere satışının sağlanması için çalışmalar yapılıyor. Türkiye'de bu tür çeviri oranı çok düşük, ancak daha iyi olacak. Türk filmleri bazı ülkelerde izlenme rekorları kırınca o kitabın romanına olan ilgi de artıyor' dedi.

-'Türkiye'de korsan piyasası giderek daralıyor'-

Bayram Murat, dünyada 2009 yılında 108 milyar dolar olan kitap pazarının geçen yıl 111 milyar dolara yükseldiğini, Türkiye'de ise 2009 yılında 700 bin dolar olan pazarın 2012 yılında 1,1 milyar dolara ulaştığını kaydetti.

Türkiye'de korsan piyasasının da giderek daraldığının altını çizen Murat, 'Korsanla mücadelede henüz gelişmiş ülkelerle aynı seviyeyi yakalayamadık. Piyasada ne kadar kitap varsa aynı adet kadar da korsanının olduğuna inanıyoruz. İnsanlar fikir hakkını bir hırsızlık olarak değerlendirmiyor' diye konuştu.