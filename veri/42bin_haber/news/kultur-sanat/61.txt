Beyoğlu'nun sinemaları AVM'lere yeniliyor
Beyoğlu'ndaki tarihi sinemalar, ilgisizlikten ve AVM sinemalarıyla rekabet edemediklerinden dolayı bir bir kapanıyor.
Tarihi sinemalara ve sanat filmlerine olan ilgi, AVM'lerdeki sinemalar nedeniyle her geçen gün azalıyor. İstiklal Caddesi'ndeki Cadde-i Kebir Sinemaları olarak anılan tarihi sinemalar, AVM sinemaları rekabet edemeyerek kapanmaya yüz tuttu. Adı Beyoğlu ile özdeşleşen sinemalardan biri olan Sinepop, kasımda kapısına kilit vurarak, AVM'lere yenilen sanat sinemaları arasındaki yerini alacak.

Tarihi Beyoğlu Sineması'nda sorularını yanıtlayan Sinema Yazarları Derneği (SİYAD) Kurucu Üyesi ve Onursal Başkanı Atilla Dorsay, gidişatın kötü olduğunu ama geleceğe dair umutlarını koruduğunu söyledi.

Beyoğlu, Atlas ve FİTAŞ gibi salonların sinemaseverleri ağırlamaya devam ettiğini hatırlatan Dorsay, Emek ve Alkazar sinemalarının da zamanla açılarak Beyoğlu'nun eski sinemasal havasına katkıda bulunacağını aktardı.
Dorsay, tarihi sinemaların kapatılarak yerlerine AVM yapılması konusunda, Bütün şehirler rantable. Paris, Londra, New York değil mi? Ama Paris'te hala 'Rue Champollion' verilen yerde hala eski sinema salonları vardır. Kimse onları yıkılarak yerlerine AVM veya multipleks yapmayı düşünmüyor diye konuştu.

Beyoğlu'nda kapanmak üzere olan sinemaların iyi tanıtımlarla bu sıkıntıları aşabilecekleri tespitinde bulunan Dorsay, sinemaların teknik olarak da kendilerini yenilemeleri gerektiğini belirtti. Dorsay, sinemaların korunması için kamuoyu gücüne gereksinim duyduğunu anlatarak, Emek Sineması'nın bu yolla yok olmaktan kurtulduğunu söyledi.

Kültür ve Turizm Bakanı Ertuğrul Günay'dan, arkeolojik eserlere gösterdiği hassasiyeti sinemalara da göstermesini isteyen Dorsay, Ertuğrul Bey çok iyi çalışmalar gerçekleştiriyor, umarım ki bu konuda da gerekeni yapar diye konuştu.

FRANSA'DA ÖRNEKLERİ VAR

Kapanan sinemaların repertuar sinema haline getirilerek klasik filmleri göstermekle işe başlayabileceği önerisini getiren Dorsay, Fransa'da bunun örnekleri var. Klasik filmleri ithal edip, haftanın belli günlerinde sinema-tek gibi çalışsalar, önemli bir adım atılmış olur. O filmlerin getirilmesi de bir maliyet, bunun da farkındayım ama blu-ray kopyalarının getirilmesiyle maliyet düşürülebilir. Gösterim hakları kolayca alınan bu tür klasiklerin gösterilmesi, bu sinemalar için önemli bir etkinlik olabilir. Hatta Alkazar açılacaksa ilk olarak bu şekilde hizmet vermelidir dedi.

 SİNEPOP SİNEMASI DA KASIM SONUNDA KAPANIYOR

Beyoğlu ile özdeşleşen sinemalardan Sinepop da kasım ayı sonunda sinemaseverlere veda edecek. Kapanan Emek Sineması ile aynı sokakta bulunan Sinepop'un en çok Emek'in kapanmasından etkilendiğini ifade eden Dorsay, kapanan birçok sinemanın tarihi yapılar içinde yer almasını, tekrar açılmaları için bir umut olarak niteledi.

Sinema ve sanat eğitimi veren kurumlara ve okullara da önemli görevler düştüğünün altını çizen Atilla Dorsay, Sadece sinema, sanat ve iletişim fakülteleri öğrencileri bile 'Biz filmlerimizi AVM'lerde değil de bu salonlarda göstereceğiz' deseler bu salonlar dolar. Nitekim festivaller sırasında bu salonlar doluyordu. 15 günlük bir doluluk yaşanıyor ama hak verirsiniz ki bu da yeterli değil dedi.

Sinepop çalışanlarından Adnan Şapçı ise, Destek konusunda işleyen çarkta bir sakatlık var diyerek devletin sanat filmleri kadar onların gösterileceği sinemalara destek vermesini istedi.

Sinepop'un kapanacağını belirten Şapçı, ilgisizlikten yakınırken, O kadar ki İl Kültür Müdürlüğü'nde (İstanbul Kültür ve Turizm İl Müdürlüğü) çalışıp Atlas Sineması'nın yerini soranlar var, durumumuz maalesef bu diyerek içinde örnek verdi.



 SON KALE BEYOĞLU SİNEMASI DA DÜŞMEK ÜZERE 
Beyoğlu Sineması Müdürü Temel Kerimoğlu, kendilerini AVM sinemalarına direnen son kale olarak niteleyerek, dev firmalar karşısında yenilmek üzere olduklarını söyledi.

Sinemaların kapanmaması için gazetelerde yazılar yazılsın, duyarlılık oluşsun istiyoruz ama görünen o ki ceketimizi alıp gideceğiz
 
 