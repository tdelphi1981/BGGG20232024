"Hayatboyu" filmine Almanya'da gala
Almanya'da, 63. Berlin Film Festivali'nin (Berlinale) Panorama Special bölümünde, yönetmen Aslı Özge'nin "Hayatboyu" filminin galası yapıldı. Galaya, Özge'nin yanı sıra filmde yer alan oyuncular Hakan Çimenser, Defne Halman, Gizem Akman, Türkiye'nin Berlin Büyükelçisi Hüseyin Avni Karslıoğlu'nun eşi Gamze Karslıoğlu ile çok sayıda Türk ve Alman sinemasever katıldı.

Yönetmen Aslı Özge, filmde İstanbul'da yaşayan ve hayatta birçok şeyi başarmış 50 yaşlarındaki çiftin, daha fazla yapacakları bir şey kalmayınca birbirleriyle olan çatışmasının anlatıldığını söyledi.

Oyuncu Hakan Çimenser, daha önce parça parça gördükleri filmi, oyuncular olarak ilk kez izleyeceklerini belirterek, "Bizim için de çok heyecanlı bir an" diye konuştu.

Defne Halman da çok uzun ve zorlu bir çalışma dönemi geçirdiklerini ifade ederek, filme ilginin büyük olduğunu, olumlu bir sonuç beklediğini kaydetti.