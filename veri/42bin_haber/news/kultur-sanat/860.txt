Bakan Çelik'ten Tekin Akmansoy mesajı
Kültür ve Turizm Bakanı Ömer Çelik, tiyatro sanatçısı Tekin Akmansoy'un sadece sanatıyla değil beyefendiliği ve saygın duruşuyla da yeri kolay kolay doldurulamayacak müstesna bir sanatçı olduğunu belirtti.
Bakan Çelik, Akmansoy'un vefatı nedeniyle yayımladığı başsağlığı mesajında, Türk sinema, tiyatro ve televizyon dünyasının bir çınarını daha yitirmiş olmanın derin üzüntüsü içinde olduğunu ifade etti.

Sanat dünyasının usta isimlerinden birisi olan Akmansoy'un başarılarla dolu kariyerini devlet sanatçılığı unvanıyla da taçlandırıldığını anımsatan Çelik, şunları kaydetti:

'Akmansoy sadece sanatıyla değil beyefendiliği ve saygın duruşuyla da yeri kolay kolay doldurulamayacak müstesna bir sanatçıydı. Hafızalarımıza adeta nakşettiği Nuri Kantar tiplemesiyle Türk halkının gönlünde taht kurmuş kıymetli sanatçımıza yüce Allah'tan sonsuz rahmet, kederli ailesine, sanat camiamıza ve tüm sevenlerine sabır ve başsağlığı diliyorum.'