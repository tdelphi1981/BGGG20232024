Türk balet Utku Bal Fransız kanalında
Sanat hayatına Paris'te devam eden balet Utku Bal'ın gösterisi, Fransa'nın ulusal kanallarından TF1'de yayınlanacak.
Utku Bal 2011 yazında bir workshop için Paris'e giden ve orada JBE'nin kurucusu Nicole Chirpaz'dan kariyerine Paris'te devam etmesi için teklif almıştı. 2011 sonbaharından bu yana Paris'te yaşayan ve JBE (Jeune Ballet Européen) ile pek çok gösteri yapan Bal, grubun 2012-2013 sezonunda sahnelediği "Puzzle" gösterisinin baş dansçısı olarak her haftasonu seyirciyle buluşuyor. 
"PUZZLE"IN 4 ELEMENTİNİ UTKU BAL SAHNELİYOR  
Fransa'da yaşayan neredeyse tüm dansçıların hayallerini süsleyen JBE kadrosunda olmaktan büyük mutluluk duyan Utku Bal, "bütün genç dansçıların hayali JBE sahnesinde dans etmektir. Ben bu şansı yakaladım. Bu ekip bana dünyaca ünlü pek çok koreograf ile çalışma olanağı sağlıyor." diyor. Bal, Paris'teki çalışmaları boyunca eserleri dünyaca izlenen  en ünlü sanat kanalı Metzo'da da sayısız kez yer almış Thierry Malandain, Claude Brumachon, Floriane Blitz, Stephane Loras, İngrid Florin, Martin Ysebaert,Valerie Masset gibi çok özel koreograflarla çalıştığının altını çiziyor. Puzzle gösterisinde toprak, ateş, hava ve su elementlerinin sembolize edildiği bölümlerdeki tüm solo dansları baş dansçı Utku Bal sahneliyor.  
GÖSTERİ 8 ŞUBAT Cuma AKŞAMI 20:30'DA TF1'DA!  
Utku Bal'ın dans ettiği JBE Puzzle gösterisi  her cuma ve cumartesi  Jardin d'acclimatation Teatre'da sahneleniyor. Gösterinin önemli bir bölümü de Cuma akşamı saat 20:30'da TF1 Kanalı'nda Fransız sanatseverlerle buluşacak.