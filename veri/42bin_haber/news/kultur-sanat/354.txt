Tepenin Ardı, Asya Pasifik Ödülü'nü aldı
6'ncı Asya Pasifik Sinema Ödülleri sahiplerini buldu. Tepenin Ardı, "En İyi Film" seçilirken, "En İyi Senaryo" ödülünü Lal Gece aldı.
Avustralya'nın Brisbane kentindeki Queensland Performans Sanatları Merkezi'nde düzenlenen gecede Emin Alper'in ilk filmi Tepenin Ardı, diğer adayları geride bıraktı. "En İyi Oyuncu" dalında ödüle aday olan Tamer Levent de, törende hazır bulundu. Türkiye'de 14 Aralık'ta vizyona girecek olan filmde, Orman İşletmesinden emekli olduktan sonra yaşadığı kasabanın yaylasında babadan kalma bir araziyi işlemeye başlayan Faik'in öyküsü anlatılıyor. Faik'in hayatı, oğlu Nusret, iki torunu Zafer ve Caner birkaç günlük tatil için yanına gelince değişiyor. 
Asya Pasifik Sinema Ödülleri'nde Reis Çelik'in yönettiği Lal Gece de "En İyi Senaryo" ödülünü aldı. Ardahanda çekilen film, Anadoluda bir köy düğünü ile başlıyor ve küçük yaşta evlendirilmeye zorlanan bir genç kızın düğün gecesi çektiği sıkıntıları konu alıyor. Lal Gece, Türkiye'de 24 Ağustos'ta vizyona girmişti. 
İşte, ödül kazanan filmlerin listesi: 
En İyi Film: Tepenin Ardı
En İyi Belgesel: In My Mothers Arms
En İyi Animasyon: A Letter To Momo
En İyi Yönetmen: Brillante Mendoza, Thy Womb
En İyi Senaryo: Lal Gece, Reis Çelik
En İyi Görüntü Yönetmeni: Touraj Aslani, Rhino Season
En İyi Aktör: Choi Min-sik, Nameless Gangster: Rules Of The Time
En İyi Aktris: Nora Aunor, Thy Womb
Jüri Özel Ödülü: Anurag Kashyap, Gangs Of Wasseypur ve Cho Min-soo, Pieta 
Nuri Bilge Ceylanın "Bir Zamanlar Anadoluda" adlı filmi, geçen sene Asya Pasifik Sinema Ödülleri için düzenlenen törenden üç ödülle dönmüştü.