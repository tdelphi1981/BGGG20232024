Zengin Mutfağında ideoloji kaynatmak
Zengin Mutfağı, toplumsal sınıf farklılıklarını eleştiren, zenginler ve çalışanlar arasındaki uçurumu, çatışmayı ve dengesizliği ironik bir dille anlatan önemli bir oyun. Ancak ideolojik bakış yemeğin lezzetini bastırıyor.

Vasıf Öngören’in 1970’lerde yazdığı Zengin Mutfağı’nın galası önceki akşam İBB Şehir Tiyatroları Muhsin Ertuğrul Sahnesi’nde yapıldı. Aralık ayında sahnelenmeye başlandığı günlerde bir grup ülkücü kadın seyircinin tepki gösterdiği oyun, 70’li yılların sert siyasal iklimine dönük eleştiriler içeriyor. Sınıf bilincini, zengin ve çalışanlar arasındaki uçurumu ironik bir dille anlatması bakımından önemli bir oyun Zengin Mutfağı. Toplumun geniş bir kesimi bayramdan bayrama et yerken, köpeğini biftekle besleyenler her kesimde ve her dönemde vardı, varolmaya devam ediyor. 
Klişelerden kurtulalım 
Tüm bu eleştirileri barındıran oyunun temel aldığı çelişkiler ideolojik vurgulara hiç ihtiyaç bırakmayacak cinsten. Bir zengin mutfağının aşçısı, şoförü ve hizmetçisi ile yakınlarının etrafında dönen hikayede ‘sol bakış’ın bildik ezberleri de tekrarlanıyor. Mutfağın sahibi olan zengin aileyi hiç görmüyoruz, ancak saf Anadolu çocuğunu milleti iç ve dış düşmanlardan koruyan bir vatanpervere dönüştürmesinden ve karanlık baskınlara göndermesinden anlıyoruz ki zengin adam sağcı. Oysa kötülük sadece bazılarının vasfı olamaz. Vasıf Öngören’in kızı Aslı Öngören’in yönettiği Zengin Mutfağı’nın bir  açmazı da bu işte: Cici solcular, kötü sağcılar. Hani adil vicdan terazisi nerede? 
Cici solcular kötü sağcılar! 
Çemberimde Gül Oya dizisiyle başlayan, sinemada Güz Sancısı’yla süren yakın tarihin bütün günahlarını sağ cenaha yükleme ve açıkça taraf tutma yöntemi, ‘herkes kendi hikayesini anlatıyor’ diye bakınca anlayışla karşılanabilir. Ancak durum giderek yakın tarihin tek taraflı olarak yeniden yazılması sonucunu doğurmaya başladığında yanıltıcı olabiliyor. Tam bu noktada 1960’lar ve 70’lerde yaşananlar konusunda objektif değerlendirmeler yapan Oya Baydar gibi isimlerin özeleştiriden çekinmeyen yaklaşımlarını dikkate almakta fayda var. Aksi takdirde sinema ve tiyatroda kabak tadı vermeye başlayan ‘cici solcular kötü sağcılar’ denklemi çoktan devri kapanmış bir ideolojik kavgayı kaşımaktan başka işe yaramaz.