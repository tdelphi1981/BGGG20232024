Tom Hanks Mafya’ya girdi!
Kültür Mafyası Dergisi 3. sayısında da kültür-sanat alanına farklı bir bakış sunmaya devam ediyor… 
Tom Hanks ile çok özel röportaj: “Hepimiz birbirimize bağlıyız.” 
Hollywood’un en başarılı ve en sevilen aktörlerinden Tom Hanks ile geçtiğimiz günlerde gösterime giren son filmi Cloud Atlas (Bulut Atlası) üzerine konuştuk. Yazarımız Bedia Ceylan Güzelce ile görüşen deneyimli oyuncu Tom Hanks, Cloud Atlas filmi ve kariyeri ile ilgili düşüncelerini Kültür Mafyası ile paylaştı… 
Levent Üzümcü, bu sayımızda da sanat ve politika ilişkisine değiniyor. Sanatın politikadan ayrı olamayacağını düşünen ve ilk sayımızdan itibaren yazılarıyla dergimizde bu konuyla ilgili değerlendirmelerine yer veren yetenekli oyuncu, Aralık sayımızda “Şehir Tiyatroları” üzerine yazdı. 
Müzikle direnenler: 
Peki, müzik siyasetin ne kadar içinde? Yaptığı besteler ve yazdığı sözlerle Türkiye’ye bambaşka bir müzik anlayışını getirmiş olan sanatçı Edip Akbayram’la görüştük. Müzikle direnen ve yıllardır yaşadıkları baskılara yılmadan göğüs geren politik müziğin diğer öncülerini de dergimizde okuyabilirsiniz. Grup Yorum, Kardeş Türküler ve Redd’le yaptığımız röportajlar da Aralık sayısında. 
Ölümünün üçüncü yılında Zeki Ökten’i anıyoruz… Yeşilçam’ın en başarılı yönetmenlerinden Ökten, yaşamının son yıllarına dek üretti, filmler çekti. Onu bu kadar özel kılan neydi? Ceylan Özçelik, efsanevi yönetmen Zeki Ökten’le ilgili ayrıntılı bir biyografi kaleme aldı. 
Gazze’den mektup var!.. Gazze… Son bombardımanların ardından yine sessizliğe gömülen yalnız ve çaresiz topraklar… İsrail bombalıyor… Filistin yaralarını sarmaya çalışıyor… İsrail yeniden bombalıyor… Filistin yeniden toparlanmaya çalışıyor… Bu nereye kadar böyle sürecek? İsrail’de seçimler yaklaşmışken Gazze’yi en çok bombalayan en çok oyu mu alacak? Gazze’de yaşananları, Gazze’de yaşayan bir Filistinli’den dinleyelim… Hüssam’ın Gazze’den gönderdiği açık mektup da dergimizin bu sayısında… 
Bir inşaat şehri oldu, İstanbul. Kentte kalan tek tük yeşil araziler de her geçen gün ülkedeki rant savaşına yenik düşüyor. Şarkıcı Jehan Barbur, bu sayıdaki yazısında “Aga”oğlu’nu yazdı. Sevilen sanatçının da bu konuda söyleyecek sözü var. 
Emrah Serbes’in son kitabı “Hikâyem Paramparça”, Cemil Kavukçu’nun son kitabı “Aynadaki Zaman” ve İtalo Calvino’nun “Palomar”ı üzerine yazılar da aralık sayımızda edebiyatseverleri bekliyor. 
Edebiyat tarihimizin en önemli öykücülerinden Sait Faik Abasıyanık’ın Burgazada’daki yaşamını, kişiliğini, yazarlığını, yazarın yakın arkadaşıyla görüştük. Yazarı ve hayatını merak edenler için zihin açıcı bir yazı bu sayıda sizleri bekliyor. 
Vizyona giren filmleri, en son çıkan kitapları, açılan sergileri, sahnelenen oyunları, konserleri, düzenlenen panelleri ve daha fazlasını Kültür Mafyası’nın 3. sayısından takip edebilirsiniz.