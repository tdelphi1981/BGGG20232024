Akdeniz Üniversitesi öğrencileri ödüllendirildi
Bu yıl 24'üncü kez düzenlenen Aydın Doğan Genç İletişimciler Yarışması'nda 6 birincilik, 7 ikincilik, 6 üçüncülük alarak Türkiye'nin en başarılı üniversitesi olan Akdeniz Üniversitesi İletişim Fakültesi öğrencileri için Hukuk Fakültesi'nde ödül töreni düzenlendi. Akdeniz Üniversitesi Rektörü Prof. Dr. İsrafil Kurtcephe, burada yaptığı konuşmada, üniversite olarak daima en iyiyi, en güzeli ve zirveyi hedeflediklerini söyledi. Başarıyı yakalamak, toplumun hafızası ve gönlüne girmenin, unutulmazlar arasında yer almanın zor bir yol ve zor bir tercih olduğunu vurgulayan Kurtcephe, "Ama Akdeniz Üniversitesi, son yıllarda her alanda elde ettiği başarılarla zoru başarabilecek bir kapasite ve birikimde olduğunu göstermiştir" dedi.

Prof. Dr. Kurtcephe, 2013 yılı bütçesini belirlerken yeni bina yapılacak fakülteler arasında İletişim Fakültesi'nin ilk sıralarda geldiğini anlattı. Büyük olasılıkla 2013 yılında fakültenin yeni binası için ilk kazmanın vurulacağını belirten İsrafil Kurtcephe, bir yıl gibi bir sürede binayı bitirerek hizmete açmayı planladıklarını vurguladı. 

Başarının her türlü ödüle layık olduğunu ifade eden Prof. Dr. İsrafil Kurtcephe, şöyle konuştu:

"Sizler her şeyi hak ediyorsunuz. Başarı her türlü ödüle layıktır. Sizinle gurur duyuyorum. Servetimi versem öyle bir ambiyansı bana kimsenin yaşatamayacağını biliyor ve hissediyorum. Geçen yıl zirveye çıktınız. Zirveye çıkmak zordur ama zirvede kalmak daha da zordur. O zirveye şans eseri çıkmadığınızı bu sene başarı alanınızı ve ödül sayınızı artırarak bütün Türkiye'ye ispat ettiniz. O başarı kolay gelmedi. O başarının arkasında çok büyük fedakarlıkların var olduğunu, bu fedakarlıkların nasıl yapıldığını gören bir insan olarak biliyorum. Uykusuz geçen nice gecelerin varlığını bizzat gözlemledim. Ailesinden, yeni doğan çocuğundan uzak kalan hocalarımızın başarı hedefine gittiğini gözlemledim. Arkadaşlar siz inandınız, gönül verdiniz, bu millete hizmet noktasında aşkınız, şevkiniz ve enerjinizle çalıştınız. Her türlü güzel söze layıksınız, her türlü ödüle fazlasıyla layıksınız. İnşallah bundan sonraki süreç içinde (Kameramız veya herhangi bir cihazımız eksiktir) sözünü söyletmemek de bizim size borcumuzdur."

İletişim Fakültesi'ne 50 bin liralık kaynak tahsisi

Prof. Dr. İsrafil Kurtcephe, alınan bu başarının ardından eksiklerinin giderilmesi için İletişim Fakültesi'ne 50 bin liralık kaynak tahsis edildiğinin de müjdesini verdi.

Türkiye'nin artık birinci lig değil, süper ligde mücadele eden bir ülke olduğunun altını çizen Kurtcephe, sözlerini şöyle sürdürdü: 

"Asırlar boyunca insanlığın geleceğine şekil vermiş, derdine deva olmuş, mazlumun yardımcısı, zalimin düşmanı olmuş bir mazinin bugünkü mirasçılarıyız. Bugünkü insanlık bizden çok şey bekliyor. Bu yüzden bizler çok çalışmalı, güçlü bir Türkiye yaratmalıyız. Güçlü Türkiye, yorulmadan, taviz vermeden, hedefe doğru gitmek suretiyle gerçekleşecektir. Hep beraber bugünün yaşayan nesilleri, bugünün geleceğini inşa eden Akdeniz Üniversitelileri olarak meslektaşım olan tarihçilere tarihe geçecek başarıları yazma fırsatı vereceğinizden hiç şüphem yok."

24 yıllık tarihte bir ilk

Törende konuşan Akdeniz Üniversitesi İletişim Fakültesi Dekanı Prof. Dr. Bilal Arık, yarışmaya aylarca ciddi bir strateji ile çalıştıklarını kaydetti. 

Geçen yıl yarışmada kazanılan başarıyı bu yıl da devam ettirmeyi istediklerini anlatan Arık, şöyle konuştu:

"19 ödülle Akdeniz Üniversitesi İletişim Fakültesi, Türkiye'nin en çok ödül kazanan fakültesi oldu. 19 ödül çok önemli. 24 yıllık yarışma tarihinin en iyi derecesiydi bu. Son yarışmaya 31 iletişim fakültesinden bin 350 öğrenci katıldı. Böylesine çetin bir rekabette Akdeniz Üniversitesi İletişim Fakültesi öğrencileri büyük bir başarıya imza attı. Kendilerini can-ı gönülden kutluyorum. Tekrarı çok güç bir başarı ama biz gelecek yıl inanıyorum ki bunu daha da geliştireceğiz."

Konuşmaların ardından Aydın Doğan Vakfı 24. Genç İletişimciler Yarışması ile yıl içinde düzenlenen diğer yarışmalarda dereceye giren öğrencilere ödülleri verildi.

Ödül alan öğrenciler, daha sonra toplu olarak fotoğraf çektirdi.