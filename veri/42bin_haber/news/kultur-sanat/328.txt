"Contemporary Istanbul" başlıyor
Türkiye'nin en kapsamlı uluslararası çağdaş sanat fuarı olarak gösterilen Contemporary Istanbul, yedinci yılında, yurt içi ve dışından 600 sanatçının 3 bin eserini, 22- 25 Kasım'da sanatseverlerle buluşturacak.
Contemporary Istanbul'un tanıtım toplantısında konuşan Yönetim Kurulu Başkanı Ali Güreli, 2006'dan itibaren çağdaş sanatın yaygınlaşması, benimsenmesi ve Türk çağdaş sanatının yanında çevre ülkelere de ev sahipliği yaparak İstanbul'un merkez haline gelmesi amacıyla yola çıktıklarını anlattı. 
Etkinliğe, her yıl ilginin giderek arttığını belirten Güreli, hedefledikleri noktaya emin adımlarla ilerlediklerini söyledi. 
Dünya sanat piyasasına yön veren birinci halkadaki 5 bin kişiyi İstanbul'a çekmek en önemli hedefimiz ifadesini kullanan Güreli, bu yıl 70 bin ziyaretçi beklediklerini söyledi. 
Güreli, etkinliğe 600 sanatçının 3 bin eseriyle katıldığını belirterek, Sergideki eserlerin toplam değeri 120 milyon dolar dedi. 
Etkinliğe katılan ağırlıklı olarak İngiltere, Hollanda ve İspanya'dan olmak üzere Contemporary VIP kart sahibi yabancı koleksiyoner sayısının 900, yerli koleksiyoner sayısının ise 1600 olduğunu ifade eden Güreli, fuar süresince 37 kişilik yönetim ekibi, 146 kişilik kurulum ekibi, 183 kişilik lojistik ekibi, 191 kişilik yardımcı ekip olmak üzere toplam 557 kişinin görev yapacağını bildirdi. 
Güreli, yurt dışından nakliyesi yapılan eser sayısının 1610, eserlerin taşınması için kullanılan kamyon sayısının 136, fuar malzemesinin taşıması için kullanılan kamyon sayısının 43 olduğunu ifade ederek, fuarın 16 bin metrekare alanda kurulacağını aktardı.

102 çağdaş sanat galerisi katılacak

Contemporary Istanbul Genel Koordinatörü Prof. Dr. Hasan Bülent Kahraman, 22-25 Kasım'da Lütfi Kırdar Uluslararası Kongre ve Sergi Sarayı ile İstanbul Kongre Merkezi'nde gerçekleşecek etkinliğe, 57'si yurt dışından, 45'i yurt içinden 102 çağdaş sanat galerisinin katılacağını bildirdi. 
Contemporary'nin, çağdaş sanatın uluslararasılaşması açısından önemli bir sergi olduğunu belirten Kahraman, şöyle konuştu: 
Türkiye'de, son 10 yılda, ekonomik ve sosyal bakımdan büyük dönüşümler meydana geldi. Türkiye'de yeni bir koleksiyoner grubu oluştu. Yenilerinin katılmasıyla sayılarını takip edemediğimiz çağdaş sanat galerileri ortaya çıktı. Gitgide zenginleşen bir yayın yelpazemiz var. Son 10 yılın momentumuna baktığımız zaman en önemli faktör; Contemporary Istanbul'dur. Contemporary Istanbul'un bir fuar ortamında, dünyanın her yerinden galerileri getirerek ortaya koyduğu tablo, İstanbul'daki zenginliği hem içsel hem de dışsal büyük ölçüde etkilemiş ve arttırmıştır. Contemporary Istanbul'daki galerilerin önemli bir bölümü dünyanın en önemli galerileridir. Bu sektörün içinde olup, bu değeri takdir etmemek mümkün değil. 10 yıl önceki rakamlar, bugünkü rakamlarla karşılaştırıldığında satışa sunulan eser miktarları, katılımcı sayısı, yurt dışından gelen galeri sayısında çok açık bir biçimde görülüyor ki İstanbul çok büyük bir ivme kazanmıştır.