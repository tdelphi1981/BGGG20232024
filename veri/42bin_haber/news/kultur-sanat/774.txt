Antalya Devlet Tiyatrosu perdesi çocuklar için açıldı
Antalya Devlet Tiyatrosu, yeni sezonda çocuklar için hazırlanan 'Tıngır Mıngır Ülke' adlı çocuk oyunu için perdesini açtı. İlginin yoğun olduğu oyunun biletleri günler öncesinden tükenince gişeden bilet almak isteyenler kapıdan dönmek zorunda kaldı.
Deprem gerçeğini, eğlenceli ve aynı zamanda öğretici bir yaklaşımla anlatan 'Tıngır Mıngır Ülke' adlı çocuk oyunu, tahtını kaybetmek istemeyen bir kralın bilgisizliği ve korkularının gülünçlüğü üstüne kurgulanmış. Oyun aynı zamanda depremden korunmanın hatta depremle yaşamaya alışmanın yöntemlerini de çocuğun algı düzeyi gözetilerek ortaya koyuyor.

Kazım Güçlü'nün yazdığı Mustafa Gürkan Görbil'in yönettiği oyunda, Özlem Şendinç, Gökçehan Yazıcı, Gülbahar Bozkurt, M.Okan Kağnıcı, Gökhan Sevimli, Gökhan Güvenatam ve Kerim Güngör rol alıyor.

'Tıngır Mıngır Ülke' oyunu Şubat ayı süresince her Salı saat 11:00'de her Pazar saat 14:00'de Haşim İşcan Kültür Merkezi'nde izlenebilecek.