Gaziantep müzeler şehri oluyor
Tarihi eserleri gelecek nesillere ulaştırmak isteyen Gaziantep Büyükşehir Belediyesi, şehri adeta müzeler şehrine çevirdi. Belediye, yemek müzesinden kent müzesine, oyuncak müzesinden hamam müzesine kadar, gelecekte yaşaması için birçok değerin müzesini kurdu.
Son dönemlerde vakıf ve devlet müzeleri yanında, yerel yönetimlerin açtığı müzelerle Gaziantep'te müze kavramına yeni bir bakış açısı geldi. Özellikle belediyelerin, ilin değerlerini yansıtmak için kurdukları müzeler, müzeciliğin yeni bir boyuta girdiğini gösterdi. 2004 yılından bu yana açtığı müzelerle yerel yönetimler yanında ulusal alanda da ses getiren Büyükşehir Belediyesi, bu alanda Zeugma Mozaik Müzesi ile dünyanın en büyük mozaik müzesini şehre kazandırmada öncü oldu.

Belediyelerin müzeler kurma girişiminden cesaretlenen özel girişimciler de kendilerine ait müzeler kurmaya başladı. Gaziantep'te ilk kişisel müzesini Saklı Konak Bakır Eserler Müzesi olarak kuran girişimci Ali Atalar, daha sonra müzesini koleksiyonculuğa çevirdi.

MAĞARALAR TARİH MÜZESİ OLUYOR

Yıllarca Gaziantep'te hayvan ahırları olarak kullanılan mağaraları, göreve geldikten sonra boşaltan Büyükşehir Belediye Başkanı Asım Güzelbey, bu mağaraları Türkiye'nin en büyük 'Tarih Müzesi' yapmak için çalışmalara başladı. Müze, Gaziantep tarihini yansıtacak.

İnsanların Gaziantep'e sadece müzeleri bile gezmek için gelebileceklerini vurgulayan Güzelbey, mağarada tarih öncesi bütün çağları içine alan ve buradaki yaşamı gösteren bir müze yapmayı planladıklarını belirtti. Güzelbey, bu müzenin ortasına bir de gölet yapmayı düşündüklerini bildirdi. Müzeyi, insanların trenle gezeceğini aktaran Güzelbey, bu çalışmaların artık son noktaya geldiğini ve 2014 Mart ayından önce hizmete geçirmeyi planladıklarını söyledi.

Tarih Müzesi'nin yapılmasıyla Gaziantep'in kabuğunu kırarak daha geniş kitlelere açılacağını işaret eden Güzelbey, Gaziantep'in artık bir tarih ve turizm şehri olduğuna vurgu yaptı. Kayacık Mahallesi'nde ise Oyuncak Müzesi açmak için çalışmaları sürdürdüklerini aktaran Güzelbey, burasının da alt bölümünün mağaraya sahip tarihi bir Antepevi özelliği taşıdığını vurguladı. Kayacık Mahallesi'nde Atatürk Anı Evi yapımında da son aşamaya geldiklerini, Şehreküstü semtinde de Hüseyin Paşa Camii yanında Hamam Müzesi kuracaklarına işaret eden Başkan Güzelbey, böylelikle insanların Gaziantep'e sadece müzeleri bile görmeye geleceklerini, şehrin tarih ve kültürünün de önplanda olacağını açıkladı.