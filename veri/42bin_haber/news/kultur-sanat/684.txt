"Aşk Kırmızı"nın ilk teaser'ı yayında
Osman Sınav’ın, aşk ve sadakat kavramlarını yeni baştan düşündürecek filmi “Aşk Kırmızı”nın çarpıcı teaser görüntüleri; Mehmet Erdem’in güçlü sesi ve film için yeniden düzenlediği “Hayat Bu” adlı etkileyici şarkısıyla yayında. Yüzleşmekten kaçtığımız soruları sordurtacak filmin teaser’ı da izleyenleri, “Sevişirken gözlerine değen tek adamı reddedebilir misin?” sorusuyla baş başa bırakıyor. “Aşk Kırmızı”nın teaser görüntüleri izleyicileri derinden etkilerken; Mehmet Erdem’in“Aşk Kırmızı” için yeniden düzenlediği, sözü ve müziği kendisine ait “Hayat Bu” adlı şarkısıyla da akıllarda uzun süre unutulmayacak bir yer ediniyor. 
Osman Sınav’a ait senaryosu ile aşk ve sadakat kavramına yeni bir bakış sunacak olan “Aşk Kırmızı” filmi; teaser’da seyircisini “Sevişirken gözlerine değen tek adamı reddedebilir misin?” sorusuyla baş başa bırakırken, “Aynı anda iki kişiyi sevebilir misin?” ve “İki kişiyi seviyorsan hangisine sadık olacaksın?” gibi sorulara da yanıt arıyor. 
Başrollerini Nurgül Yeşilçay, Tayanç Ayaydın ve Ezgi Asaroğlu’nun paylaştığı hüzünlü, sarsıcı ve tutku dolu aşk filmi “Aşk Kırmızı”; Nazlıgül (Nurgül Yeşilçay), Zeynep (Ezgi Asaroğlu) ve Ferhat’ın (Tayanç Ayaydın), iç içe geçen aşk hikayesini, aşk ve sadakat kavramlarını baştan sorgulatan bir yaklaşımla anlatıyor. “Aşk Kırmızı”da aynı zamanda; Teoman Kumbaracıbaşı, Sait Genay, Şebnem Dilligil, Renan Karagözoğlu, Güneş Çağlar Hüseyin, Serdar Yeğin, Sertaç Boztepe, Ceren Mertadam, Irmak İpek Altın, Özlem Hasgül, Tuğçe Karabacak ve Murat Bezek rol alırken, usta oyuncular Ayda Aksel ve Burak Sergen de konuk oyuncu olarak yer alıyor. 
Yapımcılığını Osman Sınav’a ait Sinegraf’ın, dağıtımını UIP’nin üstlendiği “Aşk Kırmızı”; 15 Mart 2013 tarihinde beyazperdede sinemaseverlerle buluşacak.