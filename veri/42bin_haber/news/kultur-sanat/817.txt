İstanbul Modern'de "Göğe Bakma Durağı"
Genç mimarlara yenilikçi mimari tasarımla açık havada geçici yapı dizayn etme fırsatı sunan "YAP İstanbul Modern: Yeni Mimarlık Programı"nın ilk projesi belli oldu. Konuya ilişkin yapılan açıklamaya göre, İstanbul Modern, The Museum of Modern Art (MoMA) ve MoMA PS1 işbirliğiyle düzenlenen programın ilk geçici yapısını gerçekleştirecek proje belirlendi.

SO? Mimarlık ve Fikriyat tarafından "Göğe Bakma Durağı" başlıklı proje, haziran ayında İstanbul Modern Sanat Müzesi bahçesinde uygulanacak.

Proje, yaz boyunca ziyaretçiler tarafından müzenin özellikle gençlere yönelik düzenleyeceği etkinlikler için kullanılacak.

Kazanan tasarımın yanı sıra uluslararası YAP: Yeni Mimarlık Programı'na katılan tüm finalistlerin geliştirdiği öneriler ortak sergiyle İstanbul Modern, MoMA PS1, MAXXI ve CONSTRUCTO'da izleyiciyle buluşacak.

Genç tasarımcı ve mimarlara dinlenme, eğlence ve rahatlama gibi çeşitli amaçlara hizmet eden, aynı zamanda müzik, dans, sergi ve performans gibi etkinliklerde ev sahipliği yapabilecek mekanlar tasarlama olanağı sunan YAP: Yeni Mimarlık Programı ile mimarlar, sürdürülebilirlik, geri dönüşüm ve yeniden kullanım gibi çevresel sorunlara çözüm bulmaya, gölgelik, su ve oturma alanı gibi öğelerle kamusal alanın kalitesini arttıran yenilikçi projeler geliştirmeye teşvik ediliyor.

Bu yıl başlayan YAP İstanbul Modern: Yeni Mimarlık Programı, New York'taki MoMA PS1, Roma'daki XXI. Yüzyıl Sanatları Ulusal Müzesi (MAXXI) ve Santiago'daki kültür kuruluşu CONSTRUCTO'da gerçekleştirilen uluslararası YAP: Yeni Mimarlık Programı'nın devamı niteliğini taşıyor.