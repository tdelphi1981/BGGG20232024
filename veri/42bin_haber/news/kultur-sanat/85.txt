Bu tablo 43 milyon dolar
Fransız empresyonist ressam Claude Monet'nin ünlü "Nympheas (Nilüferler)" tablosu, New York'ta yapılan açık artırmada 43 milyon dolara alıcı buldu.
BBC'nin haberine göre, Christie's müzayede evinde yapılan açık artırmada, adının açıklanmasını istemeyen bir koleksiyoncu Monet'nin tablosu için 43 milyon dolar ödedi. Monet'nin 1905'te tamamladığı yağlıboya eserin 30- 50 milyon dolar aralığında alıcı bulması bekleniyordu. 
Fransız Empresyonizm'inin kurucularından Monet'nin 1919 tarihli "Le Bassin Aux Nympheas (Nilüfer Havuzu)" adlı eseri ise 2008'de Londra'daki Christie's müzayede evinde yapılan açık artırmada 80,4 milyon dolara satılmıştı. 
Aynı açık artırmada Rus ressam Wassily Kandinsky'nin "Studie fur Improvisation 8 (Doğaçlama Çalışması 8)" adlı eseri 23 milyon dolara, İsviçreli helkeltraş Alberto Giacometti'nin bronz "La Jambe (Bacak)" heykeli 11,3 milyon dolara, İspanyol ressam Joan Miro'nun "Femme, Journal, Chien (Kadın, Gazete, Köpek)" adlı tablosu 13,7 milyon dolara, İspanyol sanatçı Pablo Picasso'nun "Buste de femme (Kadın Büstü)" ise 13 milyon dolara alıcı bulmuştu.