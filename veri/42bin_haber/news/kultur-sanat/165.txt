"Daha özgür hissediyorum"
Burslu okuduğu üniversiteyi tamamlamak için hazırladığı filmle, 49'uncu Altın Portakal Film Festivali'nde "En İyi İlk Belgesel Ödülü"nü kazanan 23 yaşındaki Zeynep Oral, filmlerinin hem Türkiye'de hem de dünyada daha çok insanla buluşmasını arzuluyor.
Yaşar Üniversitesi İletişim Fakültesi Radyo, Televizyon ve Sinema Bölümü'nü, hazırladığı bitirme projesiyle birincilikle bitiren ve bu filmle Altın Koza'nın ardından Altın Portakal Film Festivali'nde de ödüle uzanan Oral, mezuniyet sonrası araştırma görevlisi olarak çalışmaya başladığı okulunda, ödüllere uzanan yolculuğunu ve beklentilerini anlattı. 
Ordu'da 1989 yılında dünyaya geldiğini ve babasını küçük yaşlarda kaybettiğini dile getiren genç yönetmen, 2007 yılında Yaşar Üniversitesi'ni burslu olarak kazanıp buraya gelmiş naçizane bir bireyim dedi. 
Altın Koza ve Altın Portakal film festivallerinde ödül kazanan Ben, Sen, O adlı projesinde, transeksüellerin hikayesi anlattığını, okul bitirme projesi olarak başladığı çalışmanın başlangıçta hesap etmediği noktaya gittiğini ifade eden Oral, şunları söyledi: 
Trans kadınlar, beni öyle bir yere getirdi ki film ödevden çıktı. Biz de o kadınlarla dost olduk. Ben de filmi festivallere yollamak istedim. Burada da amacım ödül değildi, daha fazla insanın filmlerimi görmesini istedim. Trans bireylerin görünür olmasını çok önemsiyorum. Çünkü, onlar gettolara sıkıştırılmış, yaşam hakları ellerinden alınmış insanlar. Bu filmle de görünür olacaklardı. Sadece dehşet, vahşet haberlerine konu olmasınlar istedim.

Altın Portakal hayal gibi bir şeydi

Filmini ilk olarak 19. Uluslararası Altın Koza Film Festivali Ulusal Öğrenci Filmleri Yarışması'na gönderdiğini ve burada En İyi Belgesel dalında ödül aldığını hatırlatan Oral, Altın Portakal ödülüne uzanmasının ise hayal gibi bir şey olduğunu belirtti. 
Oral, Altın Portakal çok başkaydı. Çünkü Antalya'ya 3 yıldır festival için gidiyordum. Bir yıl önce 'Teker' adlı filmim gösterim hakkı kazanmıştı. Onu da ödev için yapmıştım. Bu yıl sahneye çıkmak, ödül almak benim için hayal gibi bir şeydi diye konuştu. 
Sahibi olduğu ödülleri kendisi için önemli bir başlangıç ve cesaret olarak gördüğünü kaydeden Oral, Filmlerimin Türkiye'de de dünyada da izlenmesini istiyorum. Örneğin, memleketim Ordu'da da filmlerim gösterilsin isterim. Berlin'de, Cannes'da da gösterilse fena olmaz dedi.

Genç yönetmenden kendisi ve kuşağına eleştiri

Genç yönetmen Zeynep Oral, elde ettiği başarıya rağmen kendisini farklı görmediğini, kendisinin de dahil olduğu genç kuşağa eleştirisinin olduğunu belirterek, şöyle devam etti: 
Gençliğe bir eleştirim var, kendimi de eleştiriyorum. Fazla düşünmüyoruz, dünyanın içinde eridik gibi geliyor bana. Hepimiz bir çarkın içindeymişiz gibi geliyor. Düşünmeye çalışıyorum. Ben de bu dönüşüm trans kadınlar filmi kapsamında başladı. Artık kendimi özgür hissediyorum, önyargılarım kırıldı. 
Halen mezun olduğu okulda araştırma görevlisi olarak çalıştığını ve Dokuz Eylül Üniversitesi'nde de yüksek lisans yaptığını hatırlatan Oral, bu nedenle yeni bir film çalışmasının henüz söz konusu olmadığını da sözlerine ekledi.