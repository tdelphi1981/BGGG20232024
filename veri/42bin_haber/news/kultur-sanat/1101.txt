Atinalılar, Hz. Mevlana'nın çağrısına koştu
Yunanistan'a 3 farklı şehirde 4 programlık bir gösteri için gelen Galata Mevlevi Musikisi ve Sema Topluluğu, cuma ve cumartesi günleri düzenlenen sema töreni gösterileriyle Atinalıların gönlünü fethetti. Yunanistan'ın başkenti Atina'nın en büyük gösteri merkezlerinden 2 bin 500 kişilik Badminton Tiyatrosu'nu iki gösteride de dolduran izleyenler, sema gösterisi ve canlı tasavvuf müziğine hayran kaldı.
İstanbul'da yer alan Galata Mevlevihanesi bünyesinde çalışmalarını sürdüren Galata Mevlevi Musikisi ve Sema Topluluğu, We Production'ın organizasyonuyla ilk defa Atina'da iki, Selânik ve Gümülcine'de birer sema töreni gösterisi için Yunanistan'a geldi. Cuma ve cumartesi günleri Atina'daki Badminton Tiyatrosu'nda sunulan gösterileri toplam 5 binden fazla kişi izlerken, bugün Selânik, pazartesi günü ise Gümülcine'de düzenlenecek gösterilerin de biletleri tükendi. Ekonomik kriz gerekçesi ile bir türlü doldurulmayan Atina Badminton Tiyatrosu'nun 3 yılın ardından ilk defa sema gösterilerinde biletlerin tükendiği öğrenildi. Türkiye'nin Atina Büyükelçiliği, 4 sema gösterisinin Yunanistan'da sergilenmesine destek verdi. 

We Production, sema gösterilerini geniş bir kesime duyurmak için büyük bir reklam kampanyası yaptı. Televizyon, radyo, gazete ve caddelerdeki reklam panoları semazenlerin yer aldığı fotoğraflarla süslendi. 

"AVRUPA'NIN EN BÜYÜK SALONUNDA PROGRAM YAPMIŞ OLDUK"

"Türk kültürünü takdim etmek için son Yunanistan seyahati ile birlikte Avrupa'da bütün ülkelere gittiklerini söyleyen" Postnişin Nail Kesova, Atina'da Olimpiyatlar için yapılan salonda gösterilerini sunduklarını söyledi. Cihan Haber Ajansı'na (Cihan) Yunanistan programlarını değerlendiren Kesova, Avrupa'da bu kadar büyük bir salonda daha önce sema töreni düzenlemediklerini belirtti. Kesova, Atina'daki iki programda da 2 bin 500 kişilik salonun tamamen dolduğunu kaydetti. Muazzam bir salonu dolduran Yunan halkından çok büyük ilgi gördüklerinin altını çizen Kesova, cuma geceki programda başta Türkiye'nin Atina Büyükelçisi Kerim Uras olmak üzere 16 ülke büyükelçisinin sema töreni gösterisini izlemesinin aslında çok şey ifade ettiğini vurguladı. Ülkeler arasında bazı mihrakların körüklemesiyle bazı sorunların yaşanabildiğini hatırlatan Postnişin Kesova, Yunanistan'a Mevlana'nın inanç, hayat tarzı ve düşüncesini takdim etmek amacıyla geldiklerini belirtti. Kesova, Hz. Mevlana'nın harikulâde öğütlerini anlattıklarını ifade etti. Mevlana'nın sevgi tohumlarının ekilmesine vasıta olduklarını için şükrettiklerini sözlerine ilave etti. 

"BİZ BİRBİRİMİZİ SEVİYORUZ"

Sema gösterisini büyük bir zevkle izlediğini ve etkilendiği ifade eden Yunan ve Avrupa kültürü uzmanı Dimitra Plafuntzi, "Yunan halkına dost olduğunu sandığım Türkiye'nin kültürünü görme fırsatı bulduk." dedi. "Bizim Türkiye ile alıp veremediğimiz yok. Maalesef iki halk arasında sorun olduğu düşüncesini yaymaya çalışanlar büyük güçler var." görüşünü dile getiren Plafuntzi, şöyle devam etti: "Biz Türk halkını seviyoruz. Onların da bizi sevdiklerini düşünüyorum. Bu gece de gördüğümüz gibi geleneklerini korumaları çok hoşuma gitti. Bir şekilde bunu sunmak için bir yol buluyorlar."

"BÜYÜLEYİCİ GÖSTERİYİ HERKES ÇOK BEĞENDİ"

İki ülke arasında ilişkilerin güçlendirilmesi adına kültürel alışverişin önemli olduğunu belirten We Production Yapım Müdürü Stelyos Konstaninidis, Yunan halkının özellikle de Atinalıların Galata Mevlevi Müziği ve Sema Topluluğu'nu kucaklamalarının iki gün art arda salonun 4 bin 600 kişi tarafından doldurulmasıyla anlaşıldığını söyledi. "Atina'da eğer üçüncü bir program yapılsaydı salon yine dolacaktı." diyen Konstantinidis, Selanik ve Gümülcine'de yapılacak gösteri biletlerinin de tükendiğini kaydetti.

 "Yunanlar, bu tip mistik ve büyüleyici gösteriden hoşlanıyor." diyen Konstantinidis, sema programlarının Atina, Selanik ve Gümülcine'de gösterilmeleri için Atina Büyükelçisi Kerim Uras ve başkonsoloslara yaptıkları katkı için teşekkür etti. 

Bundan sonra karşılıklı olarak daha da büyük gösteriler gerçekleştirmek istediklerini belirten Konstantinidis, "Türkiye'den ünlü isimleri getirmek istiyoruz. Halk bu tip gösterilere karşı dostça yaklaşıyor. Açıkçası sema gösterilerine bu kadar yoğun ilgi olacağını biz de beklemiyorduk." dedi. 

"İKİ HALK BİRBİRİNİ TAMAMLIYOR"

Anadolu'ya dair gösteriyi izlemekten duyduğu memnuniyetini dile getiren Himonidis Apostolos, "Mistisizm üzerine önceden bilgisi olanların daha fazla şey anladıklarını düşünüyorum. Çok fazla ders veren öykü vardı. İnsanların sadece kendi dinlerinde inatçı oldukları için henüz bu anlatılanlara tam anlamıyla hazır olmadıklarını düşünüyorum." değerlendirmesinde bulundu. Türk ve Yunan halkının birbirini tamamladıkları ve ayrıştıkları konular olduğunu söyleyen Himonidis, "İki halk aslında bazı konularda derinlemesine birbirini tamamladıklarını görmeleri bakımından sema töreni gösterisinin gerçekleşmesinin yararlı olduğunu ifade eden Himonidis, insanların daha çok semazenlerin nasıl döndüğünü görmek için geldikleri hissine kapıldığını ifade etti. Himonidis, ancak biraz çaba ve araştırma ile asıl sema ile anlatılmak istenenin daha iyi kavranacağı tespitinde bulundu. 
 
"BİZİM İÇİN EŞSİZ BİR GÖSTERİYDİ"

Atina Dafni-İmitu Belediye Başkanı Mihail Stavrianudakis de "Sema töreni gösterisi ve izlediğimiz belgesel ile yüzyıllardan bu yana semanın ne anlama geldiğini ve Türkiye için neyi sembolize ettiğini anlama imkanı bulduk. Bizim için benzeri görülmemiş bir şey." dedi. Semazenlerin onlara Allah'ın varlığını hatırlatan bir şeyhlerinin etrafında dönmelerinin ve onun yönlendirmelerini takip etmelerinin çok etkileyici olduğunu belirten Belediye Başkanı, "Bu insanların kendi etraflarında dönerken Allah ile olan irtibatlarını kaybetmemeleri çok önemli." yorumunda bulundu.