Ünlü bestekar Selahattin Erköse toprağa verildi
TÜRK sanat müziğinin ünlü bestekarlarından, Selahattin Erköse, toprağa verildi. Uzun süredir alzheimer tedavisi gören ve 84 yaşında dün evinde hayatını kaybeden Selahattin Erköse'nin 50 kadar beste ve saz eseri bulunuyor.
Şişli Camii'nde öğle vakti düzenlenen cenaze töreninde, Türk Sanat Müziği sanatçıları Mustafa Sağyaşar, Mustafa Kandıralı, Coşkun Erdem, Hüseyin İleri, Güngör Hoşses ve Bertan Üsküdarlı'da katıldı. 

Sanatçının kızları Ulviye ve Oya ile oğlu Murat Erköse başsağlığı dileklerini kabul etti. Öğle vakti kılınan cenaze namazından sonra cenaze Maltepe-Gülsuyu'ndaki aile kabristanında toprağa verildi. 

Selahatatin Erköse'nin oğlu Murat Erköse; "Babamı kaybettik, bu çok değişik bir duygu. Birgün geleceği en son durak burası. Herkes birgün yaşayacak ama, kimse yaşamasın ister tabi ki. Dünyanın en iyi babalarından birisiydi. Aramızda baba-oğul ilişkisi vardı. Ama biz arkadaş gibiydik. Babacım, Allah rahmet eylesin. Türkiye'nin yetiştirmiş olduğu saz üstatlarından, bestekarlarından bir tanesiydi. Yeri de doldurulamayacak" dedi. 

Bestekar, radyo sanatçısı Mustafa Sağyaşar ise; "Değerli bir sanatçımızı daha kaybettik. Cenazelerde hep aynı şeyleri söylemek bize düşüyor. Ama çok çekti. Bence Allah'ın bir lütfudur. Onun için kurtuluş oldu. Selahattin Erköse ile en az 55-60 sene sahnede, radyoda beraber çalıştık. Çok değerli bir müzisyendi. Bunun yanısıra çok da iyi bir bestekardı. Besteleri ile her zaman aramızda olacak. Müziksevenlerin anısıyla yaşayacak. Kendisini sevenlere başsağlığı diliyorum. Onu özleyeceğiz. Allah rahmet eylesin" dedi.