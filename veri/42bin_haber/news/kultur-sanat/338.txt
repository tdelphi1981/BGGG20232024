Yaşam Boyu Onur Ödülü'nü reddetti
İngiliz yönetmen Ken Loach (76), Torino Film Festivali kapsamında kendisine verilmek istenen "Yaşam Boyu Onur Ödülü"nü, Ulusal Sinema Müzesi'nde işçiler taşeron şirket aracılığıyla çalıştırıldığı için reddetti.
Bu ödül yönetmen Ettore Scola ile Ken Loach arasında paylaştırılacaktı ancak Loach, festivali düzenleyen Ulusal Film Müzesi temizlik ve güvenlik işçilerini taşeron şirket aracılığıyla çalıştırmaya başladığı için ödülü kabul etmedi. Ayrıca Loach'un son filmi "Meleklerin Payı"nın da festival sırasındaki gösterimleri iptal edildi. 
Konuya ilişkin açıklamasında, "Bu ödülü reddetmek zorunda kaldığım için çok üzgünüm" diyen Loach, taşeron şirket ile anlaşıldığı için bazı işçilerin işlerinden olduğunu, diğerlerinin maaşlarında ise kesintiye gidildiğini, bu kesintiyi kabul etmeyen işçilerin kovulduğunu hatırlattı. 
"Ekmek ve Güller" adlı filminde düşük ücretle çalıştırılan işçilerin mücadelesini anlatan Loach, sorunun ciddiyetini vurgulayarak, "Tüm Avrupa'da işçilerin benzer halde olması, durumu kabulleneceğimiz anlamını taşımıyor" ifadelerini kullandı. "Beyazperdeye aktardığım bir fikri, davranışlarımla yalanlayamam" diyen Loach, tutarlı olmanın önemine dikkat çekti. 
"Ekmek ve Güller", 2000'de düzenlenen Cannes Film Festivali'nde Altın Palmiye Ödülü'nü almıştı. Eğer her şey yolunda gitseydi, Loach ödülünü 26 Kasım'da düzenlenecek törenle alacaktı. 
Bu arada bir açıklama yapan Ulusal Film Müzesi ise Loach'un yanlış bilgilendirildiğini öne sürerek, taşeron şirketle anlaşmadan evvel ihaleye gidildiğini belirtti. Müze yönetimi, "Çok değer verdiğimiz bir yönetmenin gerçekle ilgisi olmayan bir gerekçeyle ödülü reddetmesine üzüldük" dedi. 
Torino Film Festivali, yarın başlıyor.