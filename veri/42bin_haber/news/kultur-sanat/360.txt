13 Kare Sanat Festivali, 4 Aralıkta Adana'da başlıyor
Adana 13 Kare Sanat Festivali, 4-8 aralık tarihlerinde yapılacak. Festivalde fotoğraftan karikatüre, tiyatrodan edebiyata kadar bir çok alanda etkinlikler düzenlenecek.
Festivalle ilgili makamında bir toplantı düzenleyen Büyükşehir Belediye Başkan Vekili Zihni Aldırmaz, festivalin bu sene iki ana temasının olacağını vurguladı. Bunlardan ilkinin 'Adana'yı Seviyorum' sloganı ile Adanalıyı kucaklamak, ikincisinin ise 19. yüzyılda yasa dışı yollardan Adana'dan çıkarılmış olan Satsneferu Heykeli'ni şehre kazandırmak için kamuoyu oluşturmak olduğunu ifade eden Aldırmaz, 'Satsneferu Heykelimizi geri istiyoruz' adıyla imza kampanyası başlatılacağını da açıkladı. 

Festival kapsamında Turhan Selçuk'un 'Söz Çizginin' adlı karikatür sergisinin Abidin Dino Parkı'nda açılacağını söyleyen Aldırmaz, aynı gün 'Sanat Sevgidir' yürüyüşü ile Genco Erkal'ın 'İnsanlarım' adlı oyununun sanatseverlerle buluşacağının altını çizdi. 

 Festivalin ilk gününde 75. Yıl Sanat Galerisi'nde Özcan Ağaoğlu'nun 'İranabak' adlı fotoğraf sergisi açılırken, Özcan Ağaoğlu ile Füruzan'ın imza etkinliği yapılacak. Aynı gün Büyükşehir Belediyesi Tiyatro Salonu'nda Altın Oran Doğa Grubu'nun 'Torosların Nadide Çiçekleri' adlı gösterisinin ardından Genco Erkal, 'İnsanlarım' adlı oyunu sahneleyecek. 
 
 Festivalin ikinci gününde ise fotoğraf sanatçısı Sıtkı Fırat'ın 'Türk Dünyasından İzler' adlı sergisi sanatseverlerle buluşacak. Aynı gün Mevlana'nın 22. kuşaktan torunu Esin Çelebi 'Mevlana ve Mesnevilik' konulu söyleşiye katılacak. Söyleşinin ardından ise Uluslararası Mevlana Vakfı Rumi Türk Musikisi Topluluğu tarafından konser verilecek. 

 Festivalin üçüncü günü ise Mehmet Baltacı anısına bölümünde Gültekin Çizgen'in sunumuyla İstanbul Fotoğraf Müzesi Koleksiyon Sergisi ile birlikte 'Mehmet Baltacı'nın Bir Zamanlar İstanbul' sergisi ve Altınoran Düşünce Sanat Platformu'nun fotoğraf sergileri açılacak. Bunun yanında 'Ustalardan Sunumlar' bölümünde İzzet Keribar'dan 'Endülüs ve Valancia', Sıtkı Fırat'tan 'Sıladan Gurbete-Fotoğrafın Ardında 65 Yıl', Ara Güler'den 'Seçmeler' adlı fotoğraf gösterileri ve söyleşiler yapılacak. Gültekin Çizgen ise 'Gergedanlar İyi Fotoğraf Çekemez' adlı kitabını imzalayacak.

 Festivalin dördüncü günü 7 Aralık'ta ise Adana Kültür Sanat Merkezi'nde Mahmut Hazım Kısakürek sunumuyla ve Metin Bahçıvan moderatörlüğünde 'Çocuk ve Tiyatro' çalıştayı yapılacak. Aynı gün Ali Öz'ün 'Tarlabaşı: Ayıp Şehir' adlı fotoğraf sergisi Devlet Güzel Sanatlar Galerisi'nde sanatseverlerle buluşacak. Serginin ardından Çukurova Devlet Senfoni Orkestrası Büyükşehir Belediye Tiyatro Salonu'nda konser verecek. 
 
 Etkinliklerin son gününde ise Mesut Dikel, İlham Enveroğlu ve Ömer Tayfur Öztürk'ün hat, minyatür, resim ve heykel sergisi Büyükşehir Belediyesi Fuayesinde açılacak. Altın Kamera Fotoğraf Yarışması ödül töreni ve sergisi ise AFAD'ın Kasım Gülek Fotoğraf Sanat Galerisi'nde yapılacak. Aynı gün 'Mısırlı Hemşire Sansneferu Heykeli'ni Geri İstiyoruz' konulu imza kampanyası başlatılacak. 
 
 Bu arada, etkinlikler kapsamında Orhan Kemal'iin oğlu Işık Öğütçü, okullarda babasının yaşamı ve edebiyatını anlatacak.