Roger Waters'tan İstanbul konseri
Pink Floyd'un kurucusu Roger Waters İstanbul'da konser verecek. Rock müziğin efsane grubu Pink Floyd'un kurucusu Roger Waters, "The Wall" turnesi kapsamında, 7 yıl aradan sonra 3 Ağustos 2013'te İstanbul'da konser verecek.

"The Wall' albümü, müzik otoriteleri tarafından dünyanın en büyük rock grubu kabul edilen Pink Floyd'un baş yapıtı olarak anılıyor. Albüm, sosyal, politik ve bireysel anlamda kitleleri etki altında bırakması açısından müzik tarihinin en önemli albümlerinden biri olarak kabul ediliyor.

Albüm, Pink Floyd'a bu dalda erişemeyecek rekorlar kırdırdı. Grup, bu albümle 23 kez platinum sertifika kazandı. "The Wall" albümündeki şarkılar albümün çıktığı yıllarda, dünya müzik listelerinde aylarca liste başı olarak kaldı.

Albüm, Roger Waters'in 3 Ağustos 2013'te İstanbul Teknik Üniversitesi Ayazağa Kampüsü'ndeki stadyumdaki konserde görkemli bir show eşliğinde baştan
sona çalınacak.

Avrupalı organizatörler tarafından uluslararası müzik konferansınca 2012 yılının en iyi turu seçilen "The Wall", bugüne kadar Güney Amerika'da 15 açık stat konseri ile Şili, Brezilya ve Arjantin'de 750 bin kişiye ulaştı.

Roger Waters'ın Buenos Aires River Plate Stadı'ndaki 9 konserinin biletleri de günler öncesinden tükendi. Amerika, Kanada ve Meksika'da gerçekleşen 42 konseri ile turnenin ikinci ayağında da başarı devam etti. Waters, "The Wall" turnesi kapsamında şimdiye kadar 192 konser verdi, bilet satışından 380 milyon dolar elde etti ve 28 ülkede 3,3 milyon kişiye ulaştı.

Turnenin Avrupa konserleri temmuz ayında Belçika'da başlayacak. Turne kapsamında 25 konser verecek olan Waters, Yunanistan'ın ardından 3 Ağustos'ta İstanbul'da hayranlarıyla bir araya gelecek. "The Wall" turnesi, gelecek yıl eylül ayında Fransa'da sona erecek.