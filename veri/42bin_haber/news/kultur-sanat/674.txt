Tıklaya tıklaya göl oldu
Gangnam Style şarkısıyla ünlenen Psy'nin YouTube başarısı akıllara "Tıklaya tıklaya göl olur" ifadesini getirdi. "Damlaya damlaya göl olur" deyimini yaklaşık 1 milyar kere izlenen videosuyla değiştiren Psy, eğer internet olmasaydı 1 milyon dolar bile kazanamayacaktı.
YouTube üzerinden neredeyse 1 milyar kere izlenen Gangnam Style, bu yıl Psy'ye en az 7,9 milyon dolar kazandıracak. Associated Press'in haberine göre, Psy'nin ülkesi Güney Kore'de oynadığı Samsung ve LG Uplus reklamları sayesinde kazandığı para ise 4,6 milyon dolar civarında. 
Uzmanlara göre eğer YouTube'da bu kadar popüler hale gelmeseydi, Psy Gangnam Style videosundan 1 milyon dolar bile kazanamazdı. Oysa şimdi video sırasında gösterilen YouTube reklamları ona 870 bin dolar getirecek. Google, reklam gelirinin yarısını aldığı için Psy'nin kazancı epey düşüyor ve kabaca izleyen her kişi için 1 centin 10'da 1'ini kazanıyor. 
Ama iTunes'tan şarkısı 2 milyon 700 bin defa indirildiği için sonuç Psy için hayal kırıcı olmayacak. Zira iTunes ona 2 milyon 400 bin dolar ödeyecek. Apple satışlardan yüzde 30 pay almasaydı, Psy'nin kazancı çok daha büyüyecekti elbette. CD satışları ise yaklaşık 50 bin dolar getiriyor. Şarkıcının Güney Kore'de şarkısı çalındıkça kazandığı para ise toplam 61 bin dolara tekabül ediyor. 
Tüm bunlara ek olarak Psy'nin ailesi DI Corp.'un yüzde 30 hissesini elinde bulunduruyor. Bilgisayar malzemeleri satan bu şirket, Gangnam Style sayesinde piyasa değerini 2'ye katladı. 
Geçen sene bir YouTube fenomeni haline gelen Rebecca Black de "Friday" adlı şarkısı sayesinde 62 bin dolar kazanmıştı. Bu video 53 milyon kez izlenmiş, iTunes'tan 37 bin defa indirilmişti.