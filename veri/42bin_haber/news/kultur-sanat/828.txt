Ustalar Altın Ayı peşinde
63'üncü Berlin Film Festivali (Berlinale) dün Hong Konglu Wong Kar Wai'nin 'The Grandmaster' filminin gösterimiyle başladı. Almanya'nın başkenti Berlin'de düzenlenen festivalin yarışma bölümünde Türk filmleri yer almıyor. Fakat festivalin büyük ödülü Altın Ayı için Türk asıllı yönetmen Thomas Arslan'ın Gold (Altın) filmi yarışacak.
 Öte yandan festival kapsamında çeşitli bölümlerde dört Türk film gösterilecek. Kısa metrajlı filmlerde Köken Ergun'un 'Aşure', Panorama bölümünde Aslı Özge'nin 'Hayatboyu' ve Uğur Yücel'in 'Soğuk', Generation bölümünde ise Reha Erdem'in 'Jin' filmi gösterilecek. Berlin Film Festivali'nde başkanlığını usta yönetmen Wong Kar-Wai'nin yapacağı jüride; Danimarka sinemasının ünlü yönetmenlerinden Susanne Bier, Alman yönetmen Andreas Dresen ve Yunan sinemasının genç yönetmenlerinden Athina Rachel Tsangari, Amerikalı görüntü yönetmeni Ellen Kuras, İranlı sanatçı ve yönetmen Shirin Neshat ve ünlü aktör, senaryo yazarı ve yönetmen Tim Robbins görev yapacak.   