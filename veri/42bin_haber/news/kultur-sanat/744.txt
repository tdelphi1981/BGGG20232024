Din ve iktisat bir de edebiyat
Lütfi Bergene göre bir edebiyatçının içinde yaşadığı toplumdan, onun dini ve iktisadi referanslarından sıyrılması mümkün değil, velev ki ideolojik takılsa bile!

Lütfi Bergen, Edebi Metinde Din-İktisat adlı kitabıyla Türkiye Yazarlar Birliği’nin 2012 Edebi Tenkit ödülüne layık görüldü. Türkiye’nin sosyal teorilerinin Batı referanslı olduğunu vurgulayan Bergen, edebiyat çözümlemelerinde din ve iktisatın hiç yer almadığına dikkat çekiyor. Bergen’e bu tespitini ve Ayışığı Yayınları’ndan çıkan Edebi Metinde Din-İktisat adlı çalışmasını sorduk. 
- Edebî Metinde Din–İktisat kitabınızın asıl meselesi nedir? 
Çalışmamız edebiyat metinlerini çözümleyen yazarların çalışmalarının okuma metotlarıyla uyuşamama probleminden ortaya çıktı. Öncelikle bizim tüm sosyal teorilerimiz Batı referanslı. Edebiyat akımlarımız da bu açıdan ele alınmak durumunda. Bir eleştirmen hemen bütün öykü tahlillerini Freudyen nazarla okumaya tabi tutarak gerçekleştiriyor. Bir diğeri Marksist gerçekçi kalıpları kullanıyor. Bazı yazarlar “yazarın ideolojisi” üzerinden çözümleme yapıyor. Anadolu insanı hakkında tahkiyeyi mesele eden öyküleri Freud üzerinden ya da Marksist gerçekçi kalıplardan hareketle çözümlemeli miyiz? Hayır, çünkü biz kültürel ve inanç olarak apayrı referanslara sahibiz. 
Şiir, iktisat, kapitalizm! 
- Sizin eleştiriniz bu noktada devreye giriyor o halde.. 
Din ve iktisat edebiyat metin çözümlemelerinde hiç yer almamış. Eleştiri geleneğimizde Türk halkının olaylar karşısındaki duruşu göz önünde bulundurulmamış. Oysa öykü yazarı kahramanını bize anlatırken, onun din ve iktisat aidiyetlerini sunmaktadır. Sabri Ülgener’in Türk şiirini iktisat ve hatta dini bir metin şeklinde ele alıp “Türkiye’de kapitalizm niçin gelişmedi?” sorgulaması yapması, bana aynı şeyi öyküde deneme fikrini verdi. Öykü türü buna uygun bir zemindi. Böylece metinden hareketle eserin içindeki iktisat zihniyeti ile dine yönelik yaklaşımları ortaya çıkarmak ve anlatının gerisine ve arka planına ulaşmak istedim. 
- Geldiğiniz noktada nasıl bir sonuç ortaya çıktı? 
Biz Allah’ın “ol” dediği kainat text’inin düğümleriyiz. Bizler Allah’ın metniyiz. Ateist bir insan dahi Kadir-i Mutlâk’ın metni içinde konuşmaktadır. Yapmak istediğim şey, zahirde seküler olan anlatının arkaplanında iktisadî ve dinî inanç değerlerini açığa çıkarmaktır. İktisat kavramı da İslâm inancında dinî bir öz taşır. Böylece yazarların metni oluştururken etkilendikleri ya da yöneldikleri ideolojilerinden ziyade yazarın kullandığı dilin ve içinde yaşadığı toplumsal- dinî- iktisadî şartların edebi metnin oluşumuna yön verdiğini iddia ediyorum. Dolayısıyla bir eleştirmenin yazarın “anlattığı” toplumsal ve ekonomik yapıyı kavramayı amaçlaması, yazarın ideolojisini ortaya çıkartmak anlamına gelir. Bana göre her yazar bir dil, din ve iktisat evreninde yaşamaktadır. Onun ideolojik kaygılarla ürettiği metinler bu dil; din, iktisat evrenini bozamaz. 