Opera ve baleye taze kan aranıyor
Devlet Opera ve Balesi Genel Müdürlüğü, bale, solist, orkestra ve koro stajyer sanatçıları, suflör, kondüvit, makyajcı, boyacı ve sahne kostümcüsünün de aralarında bulunduğu sözleşmeli 156 personel için sınav açtı.
Devlet Opera ve Balesi Genel Müdür Yardımcısı Şadi Erdoğan, yaptığı açıklamada Ankara, İstanbul, İzmir, Mersin, Antalya ve Samsun Devlet Opera ve Balesi müdürlüklerinde opera ve bale sanatkar memurların, uygulatıcı uzmanların ve uzman memurların alınacağını belirterek, Sahne sanatlarıyla ilgili, opera ve baleyle ilgili koskocaman bir çark bu. Zaman zaman emekli olanlar ayrılanlar nedeniyle boşluklarımız oluyor. Bu kadrolarımızla da çarkı sağlıklı olarak çevirebilmek için bu sınavı açma kararı aldık dedi.

Erdoğan, 26 Kasım-13 Aralık'ta yapılacak başvuruların ardından sınavlara 24 Aralık'tan itibaren başlayacağını, başarılı olanların ise tercih ve puanlarına göre yerleştirileceğini kaydetti.

Erdoğan, sınavların aralarında genel müdürün de bulunacağı 13 kişilik heyetin gözetiminde yapılacağını da bildirdi.

18 Aralık'ta açıklanacak sınav programı ve ayrıntılı bilgiye ise www.dobgm.gov.tr adresinden ulaşılabilecek.

Aranan şartlar

Devlet Opera ve Balesi Genel Müdürlüğü'nün sözleşmeli personel alımı için başvuracak adaylarda aranan nitelikler şunlar:

Sanatkar Memur Adayları: Bale Stajyer Sanatçısı için yüksek öğrenim kurumu bünyesinde müzik ve sahne sanatları eğitimi veren fakülte, akademi veya konservatuvarların bale bölümünden en az lise düzeyinde mezun olmak; Solist, Orkestra, Koro Stajyer Sanatçıları için yüksek öğrenim kurumu bünyesinde müzik ve sahne sanatları eğitimi veren fakülte, akademi veya konservatuvarlardan en az lisans düzeyinde mezun olmak.

Uygulatıcı Uzman Memurlar: Teknik Müdür için mesleğiyle ilgili dalda en az 5 yıl tecrübeli Makine Mühendisi veya Yüksek Tekniker olmak. Kondüvit için konservatuvar veya müzik eğitimi görmüş yüksekokul mezunu veya müzik alanında özel olarak yetişmiş asgari lise veya lise dengi okul mezunu olmak. Suflör için konservatuvar veya müzik eğitimi görmüş yüksek öğretim mezunu veya bu alanda kendini yetiştirmiş asgari lise veya lise dengi okul mezunu olmak.

Uzman Memurlar için ise mesleğiyle ilgili meslek okulu mezunu veya başvuru yaptığı meslek alanında özel olarak yetişmiş en az lise veya dengi okul mezunu olmak. 
 