Her şey daha iyi müzik için!
“Eğlence” sınıflandırmasıyla hakkı yenilen “Müzik” için, İstanbul’un bestecileri, şefleri ve müzikologları bir araya gelerek seferberlik ilan ediyor. 
“Her şey iyi müzik için!” düsturuyla Caddebostan Kültür Merkezi A Salonu’nda 22 Aralık’ta gerçekleşecek toplantıya, birçok müzik insanı katılıyor. 
Toplum için yararlı olmak, iyi müzik üretmek, her kesime faydalandırmak, vb. gibi amaçların ne şekilde ve hangi yollarla uygulanacağının araştırılacağı, planlamalar yapılacağı ve özellikle halkın beklentisinin ne olduğunun kavranması için toplantı, hayli önem taşıyor. 
Medyaya dair uygulamaya alınacak “uzman görüşü” hizmetinin de kapsamı, toplantı sayesinde netlik kazanıyor. 
“Bugün, Toplum ve Müzik” tartışmalar zinciri bünyesinde Müzikoloji Platformu ve Besteciler, Orkestra Şefleri ve Müzikologlar Birliği'nin (BESOM) birlikte düzenlediği, Kadıköy Belediyesi’nin katkı verdiği etkinliğe; BESOM İstanbul Komisyonu üyeleri olan Turgut Pöğün, Hasan Uçarsu ve Özkan Manav ile BESOM Başkanı Ersin Onay iştirak ediyor. 
Her etkinliğin başında iki genç bestecinin yeni eserlerine yer verilecek olan toplantıların ilkinde Tempesta Quartet “Genç Bestecilerden ‘Genç’ Eserler” başlıklı dinletide; Bilgi Üniversitesi Bestecilik Öğrencisi Can Dedeoğlu’nun “Saki’n” ve Mimar Sinan Güzel Sanatlar Üniversitesi Bestecilik Öğrencisi Uğur Çerkezoğlu’nun “Arasa Meydanı” adlı yapıtlarını dinleyiciye sunuyor. 
Besteciler, Orkestra Şefleri ve Müzikologlar, “iyi müzik” için hangi adımlar atılmasını kararlaştıracak. Adeta “iyi müzik için seferberlik” ilan edilecek. Toplum genelinde üretilen müziklere dair eleştirilerden hareketle BESOM İstanbul, uzmanları sayesinde bilgi verme hizmetine de başlayacak. 
Medya kuruluşlarının müzik konusundaki görüş ihtiyaçlarını dair hizmetle, doğru bilginin topluma dolaysız iletilmesi hedeflenecek. 
Ayrıca BESOM’un ana prensipleri çerçevesinde, bestecilerin, orkestra şeflerinin, müzikologların ve bu meslek adaylarının çalışma olanaklarının geliştirilmesine yönelik de planlamalar yapılacak. 
2005 yılında Muammer Sun’un önderliğinde oluşturulmuş bir girişimciler kurulu tarafından kuruluş çalışmalarına başlanan BESOM, 2006 Şubat’ında; Gürer Aykal, Rengim Gökmen, Turgay Erdener, Nejat Başeğmezler, Ertuğrul Bayraktar, Ersin Antep, Özkan Manav, Hasan Uçarsu, İlteriş Sun, Metin Munzur, Levent Kuterdem ve Arda Erdem’den oluşan kurucu üyeler tarafından kuruldu. 
Bu isimlerin yanında Fazıl Say, Ahmet Say, Şefik Kahramankaptan, Orhun Orhon gibi önemli müzik insanlarının üye olduğu BESOM’un başkanlık görevini halen Ersin Onay yürütmektedir. 
BESOM, 2012 tarihinde Müzikolog Ersin Antep(Koordinatör), Besteci Hasan Uçarsu, Besteci Özkan Manav ve Besteci Turgut Pöğün’den oluşan İstanbul Komisyonu’nu oluşturdu.  
İstanbul’da iyi müziğin güçlenmesi için çalışmalar yapacak olan komisyonun ilk toplantısı; 22 Aralık 2012 Cumartesi günü saat 15.00’dan itibaren Caddebostan Kültür Merkezi A Salonu’nda düzenlenecek. Pek çok değerli müzik insanının katılacağı toplantı halka açık ve ücretsiz olacak.