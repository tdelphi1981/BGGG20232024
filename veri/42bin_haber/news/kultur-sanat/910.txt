Polisin tiyatro tutkusu uluslararası festivalde!
Şanlıurfa polisinin 30 öğrenciden oluşturduğu ve kısa sürede çok sayıda izleyiciye ulaşan 'Genç Yıldızlar' tiyatro grubunun 'Yarınlara Geç Kalmadan' oyunu, ETHOS 7 Uluslararası Tiyatro Festivali'ne girmeye hak kazandı.

Şanlıurfa Emniyet Müdürlüğü Terörle Mücadele Şubesi Bilgilendirme ve Önleme Faaliyetleri kapsamında Eyüp Göncü Lisesi, Gazi Lisesi ve Kız Teknik Meslek Lisesi'nden 90 öğrenci arasında seçtiği 30 kişilik öğrenci grubu ile tiyatro grubu kurdu. Grubun 'Yarınlara Geç Kalmadan' oyunu kısa sürede ilgi gördü. Şanlıurfa, Mersin, Adana, Adıyaman ve Gaziantep'te sergilenen oyun, kısa sürede yaklaşık 5 bin izleyiciye ulaştı. Yarınlara Geç Kalmadan' oyununu sergileyen genç yıldızlar, şimdi de ETHOS 7 Uluslararası Tiyatro Festivali'ne hazırlanıyor. Konu ile ilgili Şanlıurfa Emniyet Müdürlüğü'nden açıklama yapıldı. Öğrenci gurubundan oluşan tiyatro ekibinin beğeni ile izlendiğinin belirtildiği açıklamada "Oyun il merkezinde iki defa olmak üzere, Siverek ve Viranşehir ilçesinde gösteriminin ardından Mersin, Adana, Adıyaman illerinde de sahnelenmiştir." denildi. Tiyatro oyununun 4 bin 500 izleyiciyi bulduğu belirtilen açıklamada, oyunuyla iletişim güçlendirilerek öğrenci ve ailelerin bilinçlenmesini sağlanması hedeflendiği kaydedildi. Emniyetten yapılan açıklamada şu ifadelere yer verildi: "Tiyatro oyunu 22-31 Mart tarihleri arasında düzenlenecek olan 'ETHOS 7 Uluslararası Tiyatro Festivali'ne' girmeye hak kazanmıştır." Aile içi iletişim eksikliğinden kaynaklanan sorunların terör ve madde bağımlılığı ile birleştiğinde ne tür olumsuzluklara neden olduğu ve anne babanın ilgisizliğinden doğan sonuçları ele alan 'Yarınlara Geç Kalmayın' trajik ve komedi tarzında sunuluyor.