Çocuklar için "Kaçaklar"
Bursa Devlet Tiyatrosu (BDT), "Kaçaklar" adlı çocuk oyununun prömiyerini yapacak ve "Karmakarışık" ile "Rahvan Giden Atlılar" oyunlarını sahneleyecek. Ray Cooney'in yazdığı, Haldun Dormen ve Kemal Uzun'un çevirdiği "Karmakarışık" adlı oyunun yönetmenliğini Kerem Atabeyoğlu yapıyor. İngiliz yazar Ray Cooney'in en komik ve en tempolu oyunu olarak bilinen "Karmakarışık", Ahmet Vefik Paşa (AVP) Sahnesi'nde bugün ve yarın saat 20.00'de, 5 Ocak Cumartesi günü 15.00 ve 20.00'de tiyatroseverlerle buluşacak.

Özen Yula'nın yazdığı, Bora Özkula'nın yönettiği "Rahvan Giden Atlılar"ın ise dekoru ve kostümlerini Başak Özdoğan, ışık tasarımını Ali Karaman yapıyor. Ömer Naci Topcu, Emre Işık, Ozan Sargın'ın rol aldığı oyunda, "Hayat, rahvan giden atlarla yapılan bir yolculuk değil, vahşi, yağız bir atın üstünde çıkılan, her an düşme tehlikesiyle yaşanacak, tedirginlik verici bir koşudur" mesajı işleniyor.

Oyun, Oda Tiyatrosu'nda bugün, yarın ve cumartesi saat 18.00'de sahneye konulacak.

Murat Can Kibiroğlu'nun yazdığı "Kaçaklar" adlı çocuk oyununu Ali Volkan Çetinkaya'nın yönetiyor. Dekor tasarımını Melih Karakurt, kostüm tasarımını Özlem Karabay, ışık tasarımını Sinan Mahçup'un yaptığı oyunda, Halil Balkanlar, Ali Volkan Çetinkaya, Derya Gümral, Cansu Yılmaz, Çağlar Ozan Aksu, Emre Işık, Adnan Tunalı, Özlem Altaş, Mutlu Dereli, Savaş Ak, Şafak Pak ve Hayati Özen rol alıyor.

Bir sirk hikayesi olan "Kaçaklar" oyunu, küçük bir yavru filin özgürlük arayışını, muhteşem bir gösteriyle seyircisiyle buluşturuyor. Oyunun prömiyeri, AVP Sahnesi'nde 6 Ocak Pazar günü saat 14.00'te gerçekleştirilecek.

Bursa Şehir Tiyatrosu

Bursa Şehir Tiyatrosu ise Tarık Buğra'nın yazdığı, Mustafa Sekmen'in yönettiği "Osmancık" adlı oyunu sahneliyor. Oyunun dekor ve kostüm tasarımını Akın Tezer Tunalı, ışık tasarımını Zeynel Işık yapıyor.

36 kişinin rol aldığı oyun, Osman Gazi'nin tarih sahnesine çıkışını ve Osmanlı Devleti'nin kuruluşunu konu alıyor. Oyun, Tayyare Kültür Merkezi'nde bugün ve yarın saat 20.00'de, 5 Ocak cumartesi günü ise saat 14.00'te sahnelenecek.

Şehir Tiyatrosu, Osmancık'ın yanı sıra "Karagöz Dadım Olsana" adlı gölge oyununu da sahneliyor. Tayfun Özeren'in yazdığı ve sahnelediği oyun, 4 yaş ve üzerindeki çocuklara hitap ediyor. Oyun, bugün ve yarın 11.00 ve 14.00'te, cumartesi günü ise saat 12.00'de Karagöz Müzesi Sahnesi'nde seyirciyle buluşacak.

Şehir Tiyatrosu ayrıca, 8 Ocak Salı günü saat 20.00'de William Shakespeare'in klasiklerinden biri olan "Macbeth" adlı oyunu Merinos AKKM Orhangazi Salonu'nda sahneleyecek. 

Sabahattin Eyüboğlu'nun Türkçe'ye çevirdiği "Macbeth", İstanbul Devlet Tiyatrosu sanatçısı Kubilay Karslıoğlu'nun yönetmenliğinde sahnelenecek. Güç tutkusunun insan ruhundaki etkisini konu alan oyun, Shakespeare'in en çok sahnelenen yapıtları arasında yer alıyor. 

Faruk Saraç Tasarım Meslek Yüksekokulu ve Bursa Büyükşehir Belediyesi'nin işbirliğiyle "Ala Moda" filminin galası 6 Ocak Pazar günü Tayyare Kültür Merkezi'nde saat 20.00'de gerçekleştirilecek.