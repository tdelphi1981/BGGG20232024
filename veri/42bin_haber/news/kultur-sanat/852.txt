KADİR İNANIR: 'Büyük barış'ta geri adım atan faturayı öder
Başkanlık sisteminin Türkiye toplumuna uygun olmadığını belirten Kadir İnanır, İmralı görüşmeleriyle başlayan yeni süreci yorumladı: Toplum kavga bitsin, kardeşlik hakim olsun istiyor. Kim bu yoldan dönerse kaybeder
 BARIŞ KOCAOĞLU'NUN SÖYLEŞİSİ
 - Sinemada sosyal mesaj içeren filmler azaldı. Neden sizce?
 TOPLUMUN duyarsızlığından kaynaklanıyor. Çünkü gençleri depolitize ettiler. 12 Eylül'den sonra bizim gençlerimiz büyük bir korku ve kırımla beraber depolitize oldu. Sadece gülüyorlar.
 - Sorgulamayan bir gençlik mi var?
 Yaratıldı. Yaratılmazsa iktidarlarını sürdüremezler. Hep söylüyorum, sağlıksız, eğitimsiz, adaletsiz ve kimliksiz bir toplum yaratırsan onu yönetmek kolay olur. Bu, evrensel siyasi bir tezgahtır. Bunun üzerine bir de 'Böl-parçala-yönet'i koyarsan istediğin kıvam oluşur. 12 Eylül'le ilgili 'Son Cellat' diye bir film yaptık, Erdal Eren'in idamını konu eden. Her aileden bir kişi seyretseydi en az 1 milyon kişilik hâsılat yapardı. 12 Eylül'ün ne olduğunu bile unutturdular. Şimdi hiç kimseyi suçlayamayız, 'Niye bu filme gitmiyorsun' diye.
 Haneke’nin Amour filmi, 3 salon bulabildi Türkiye'de. Bizim bir yerli film 380 sinemada oynuyor; kahkaha attığımız filmler. Sinemalar artık ticarethanelere döndü. Sinema sahipleri giderek tekelleşiyor. Diyorlar ki 'Ben buraya para verdim, o zaman para getirecek filmleri gösterime sokarım.' Aslında öyle değil. Bir ülkenin sineması varsa devletin de onu koruması lazım. Sanat içeren, evrensel değerleri taşıyan gerçek sinema filmlerine şu anda yer bulmak mümkün değil.
 KAÇ FARKLI HALK VARSA EŞİT OLACAK
 - İmralı görüşmeleri ve PKK'nın silah bırakması konusunda ne düşünüyorsunuz? 
 Sorgulayan gençlik yaratmak için röportaj yapıyoruz. Gerçekleri görsünler diye. Benim sanatçı kişiliğimle karıştırarak aslında ciddi şeyler konuşuyoruz. Ortadoğu sorunumuz konsensüs içerisinde barışa doğru gitmekte. Yıllardır istediğimiz şey. Eğer bir toplumda o toplumu var eden bütün yapılar, bütün halklar kardeşçe, birbirine karşı eşit, adilce paylaşarak, dilini özgürce konuşarak bir olguyu paylaşamıyorsa bu durumu ortadan kaldırmak için herkesi elini taşın altına koymaya davet ediyoruz. 
 Olması gereken bir şeydi bu. Büyük bir toplumsal baskı vardı. Bir ülkenin yapısı, eğer o ülkeyi var eden halklar ve onun kardeşliği üzerine kurulmazsa orada her zaman gerginlik olur. 'Temel hak ve hürriyetler' diyoruz. 'Demokrasiyle yönetiliyoruz' diyoruz. 'Sosyal adalet' diyoruz. 'Gelirde adalet' diyoruz. O ülkeyi var eden halklardan birisi bunlardan hak elde edemiyorsa ve tarihler boyunca oradaki feodal düzenin altında, haksızlığa ve adaletsizliğe uğruyorsa, hak isteme kavgası başlar. Bizi ilgilendiren yanı da bu yapı zaten. İstiyoruz ki bu adaletsizlik ortadan kalksın. Kaç farklı halk varsa, hepsi birbiriyle eşit olacak, birbirine saygılı olacak, ayrım olmayacak. İşin içine bir de inançları katarsa bunda ayrışmalar yapılmayacak. Bunun kavgasını verip, büyük bir barışı sağlamamız gerekiyor.
 BU YOLDAN DÖNEN FATURAYI ÖDER
 -Sanatçılara düşen görev nedir?
 BEN üzerime düşeni yaptığıma inanıyorum. Bu görüşün öncülerinin sanatçılar olması gerektiğine inanıyorum. Siyasiler, bulundukları yer ve savundukları ideoloji itibariyle bir yerde tıkanırlar. Sanatçının yorumu sadece çağa açık ve aydınlığa bakan yorumdur. Çünkü sanatçılar, toplumun bütün kesimlerinde sevilen insanlardır. Siyasetçiler bir kesim tarafından sevilmeyebilir. Bunun geri dönüşü de yok. Kim bu yoldan geri dönerse büyük kayıplara uğrayacak. Olumsuz bir fotoğraf çıkarmak istemiyorum ama geri dönenler bunun faturasını çok büyük öder. Toplum istiyor ki bu kavga bitsin, kardeşlik her şeye hâkim olsun. Eğer yine görev düşüyorsa çekinmeden en ön sırada yer alacağım.
 BAŞKANLIK BİZE UYGUN DEĞİL
 - Başkanlık tartışmalarını nasıl değerlendiriyorsunuz?
 BİZE uygun değil. Ben sosyal demokrasiden yanayım. Bir kişinin bütün düzenin sahibi olması, bizim toplumuza uygun değil. Ne zaman gelişiriz, büyük ülkeler sınıfına gireriz o zaman oturur konuşulur, tartışılır. Halk da onay verirse olmaz diye bir şey yok. O da bir yönetim biçimidir. Var olan bir yönetim biçimini kökten yok saymak sosyal demokrasi anlayışımıza ters zaten.
 - CHP'deki istifalar ve yönetimin tavrını nasıl buluyorsunuz?
 CHP hakkında yorum yapmak istemem ama eğer parti içi demokrasi söz konusuysa orada çok seslilik esas olmalıdır. Lideri ne emrediyorsa herkes kurşun asker gibi elini kaldırıp indirecekse, parti içinde bir olumsuzluğu gördüğünde 'Ayıp olur' diye susacaksa, böyle bir siyasi yapılanmaya karşıyım. Oturur anlaşırlar, bütün sesler birbirine karışır, doğrusu bulunur.
 - Aktif siyaset düşünüyor musunuz?
 ŞU anda siyaset yapıyorum zaten. Gerek yok, aktif siyaset düşünmüyorum.
 NAZIM BU TOPRAKLARDA YATMALI
 - Osmanlı Kıyam dizisinden teklif geldiğinde 'Evladının başını kesen biri benim ecdadım olamaz' diye bir ifadeniz oldu mu?
 OSMANLI tarihindeki insanların bazıları büyük kahramanlıklar yapmışlar. Onları yok saymıyorum. Bir Mimar Sinan'la övünmemek mümkün mü? Dünya insanları diyor ki 'Keşke bizim olsaydı Mimar Sinan.'  Ama aynı anda da oğlunu boğduran adam olmasın istiyoruz. Tek derdimiz o. Onu da gerçeği bilelim diye söylüyoruz.
 - Nazım Hikmet için ne söylemek istersiniz? Mezarı Türkiye'ye taşınacak mı?
 ENİNDE sonunda getirilecek ama orada gördüm ki çok güzel bir yerde. Kültür Bakanı'yla konuştum, beni aradı Moskova'dayken. 'Nazım Hikmet, Yılmaz Güney ve Ahmet Kaya'nın aileleriyle görüştük, istemediler Türkiye'ye getirilmesini' dedi. O zaman yapacak bir şey yok. Vatan hasretiyle yanan o muhteşem insan bu topraklarda yatmalı.
 - Elveda Katya'yla ilgili dönüşler nasıl?
 ŞU anda film Moskova'da vizyonda. Bir film vizyonunu tamamlamadan o film hakkında konuşmak doğru değil. Çünkü filmi büyük kitlelere çekiyoruz. Karar vericileri izleyicileridir. Türk sinemasına kattıklarıyla yer edinebilecek kalitede bir film oldu. Ahlaki değerlerin tartışıldığı bir toplumda özellikle Rus kadınına bakış açısının tartışıldığı çok güzel bir film olduğuna inanıyorum. Bu kadarını söyleyeyim, film vizyonunu tamamlandıktan sonra olumlu ya da olumsuz eleştirilere daha çok açığız.
 - Rus basınından herhangi bir yorum var mı?
 BİZİMLE filmi izleyen Ruslar, buradaki gibi çok etkilendiler. Turizmden bizim net gelirimiz bugün bakıldığında çok büyük yer tutuyor. 3 buçuk milyon kişi geliyor yılda Rusya'dan. Eğer bugün Ruslar elini çekerse Türk turizmi batar. Onun yanında, siyasi ve ticari ilişkilerimiz hızla artmakta. Böyle bir sıcak Türk - Rus gelişmesinin içerisine bu filmin büyük değer katacağı gerçek. Kendilerine yanlış gözle bakılan her Rus, buradan mutlu çıkacaktır.  Bu filmin her Rus'un elinde bir övünç kaynağı olarak duracağına inanıyoruz.
  