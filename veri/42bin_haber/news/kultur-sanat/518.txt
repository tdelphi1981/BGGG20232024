Türk sinemasında dünya çapında
Ferzan Özpetek: Dışarıdan bakan bir göz olarak Türkiyede her alanda bir ilerleme olduğunu görüyorum. Türk sinemasında da 5 yıl içinde dünya çapında önemli şeyler olacak.

ÖZPETEK: İTALYAN BİR BANKACININ ‘TÜRK LİRASINA YATIRIM YAPIN, KÂRLI’ DEMESİ HOŞUMA GİDİYOR 
Yönetmen Ferzan Özpetek, Türk sinemasında “5 yıl içinde dünya çapında önemli şeyler olmasını” beklediğini söyledi. “Türkiye’de İstanbul’la ilgili bir şey yapmak istiyorum. İsmi İstanbul olan İstanbul’u anlatan bir olay” sözleriyle aklındaki projeden bahseden Özpetek, İtalyanların beklentilerinden ve Türkiye’deki sinema çevresinin kendisine karşı bir çeşit meydan okumasından dolayı “üzerinde çok büyük sorumluluk hissettiğini” kaydetti.  Özpetek, “İtalyanların benden çok beklediği bir Türk filmi var. Türkiye’deki sinema çevresinde de ‘gel bakalım, ne yaparsın?’ gibi bir tavır var” ifadelerini kullandı. Yurt dışında yaşayan bir Türk olarak Türkiye’yi farklı açılardan gözlemleyebilen Özpetek, “Türk sinemasında gelecek 5 yıl içinde dünya çapında çok önemli şeyler olacak gibi geliyor bana. Çünkü gördüğüm filmler, tanıdığım yönetmenler hepsi birikimi çok fazla olan kişiler, çok çok iyiler” ifadelerini kullandı. 
Türkiye her alanda ilerliyor 
 Türkiye konusunda herkesin farklı düşünebileceğini ama kendi tecrübesine göre “her alanda çok ilerleyen bir Türkiye gördüğünü” belirten ünlü yönetmen, yaşadıklarından şu örneği verdi: “Çok hoşuma gidiyor, mesela İtalya’da bir bankaya gidiyorsun... Bankacı, insanlara ‘Türk lirasına yatırım yapın’ veya ‘Türkiye’de yatırım yapın, en önemli, kârlı o’ diyor. Bu benim çok hoşuma gidiyor. Yani Türkiye’de beni heyecanlandıran bir sürü şey oluyor. Bunun yanında mutlaka iyi gitmeyen, ters olan bir sürü şey vardır ve var ama şu anda çevreme, diğer ülkelere baktığım zaman gördüğüm birçok sorun Türkiye’de yok.” 
Opera’da yeni teklifler var 
 Sinema yönetmenliğinin yanısıra opera yönetmenliği yaparak sanat vizyonunu farklı alanlara da taşıyan Özpetek, son olarak Napoli’deki San Carlo tiyatrosunda gösterilen La Traviata operasını yöneterek “çok hoş ve gurur verici bir tecrübe” yaşadığını söyledi. 
Mayıs’ta Kemerlerinizi Bağlayın 
Yeni opera projeleri için İtalya ve yurt dışından teklifler aldığını anlatan Özpetek, şu anda aklında sadece gelecek Mayıs’ta çekmeyi planladığı “Kemerlerinizi bağlayın” adlı filmin olduğunu vurguladı. Ferzan, “ötekilere göre değişik bir proje” dediği ve fazla ipucu vermek istemediği yeni filmini, 2010 yılında çıkan “Serseri Mayınlar” adlı filminde olduğu gibi yine İtalya’nın güneyindeki Lecce kentinde çekmek istediğini kaydetti. Ferzan Özpetek, yıl başı tatilini ise “burnumda tütüyor” dediği  İstanbul’da geçireceğini söyledi.