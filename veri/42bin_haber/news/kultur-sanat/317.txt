Londra Türk Filmleri Festivali ertelendi
18'inci Londra Türk Filmleri Festivali'nin Kasım sonu yapılacağı duyurulmuştu. Festival Şubat 2013'e ertelendi.
Festival Komitesi, bu durumu pozitif bulduklarını belirterek, bu sayede programı genişletebileceklerini ve daha canlı ve zengin bir içerik sunabileceklerini açıkladı. Uluslararası Berlin Film Festivali'nden önce gerçekleştiği için bazı filmlerin program dışı bırakıldığını hatırlatan Komite, Şubat 2013'te bu filmlere de bir yıl beklemeksizin yer verebileceklerini belirtti. 
Üstelik etkinliği Kasım sonunda yaptıklarında Londra'daki kültürel hareketlilik dolayısıyla istedikleri her mekanı kullanamadıklarını, bu nedenle festivali başkentin her noktasına yaymayı başaramadıklarını, Şubat'a erteleyince daha az bütçeyle daha çok şey başaracaklarını anlattı. 
LTFF'nin direktörü ve kurucusu Vedide Kaymak, "Festivali geliştirmek için bazı ilginç planlarımız var. Festivali ertelediğimiz için bu planları daha çabuk hayata geçirebileceğiz. Sonuç, günümüz Türk sinemasının Londra izleyicsine tam manasıyla yansıtılması olacak" dedi. 
21 Şubat 2013'te başlayacak festival, 7 Mart 2013'te sona erecek.