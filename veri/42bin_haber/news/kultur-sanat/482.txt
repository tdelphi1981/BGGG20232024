Ferzan Özpetek'e onur ödülü
Yönetmen Ferzan Özpetek'e İspanya'nın Barselona kentinde onur ödülü verildi. Barselona'da 1'insi düzenlenen İtalyan Filmleri Festivali için bu kente gelen Özpetek, "Şahane Misafir" adlı son filmiyle festivalin açılışını yaptı.

Verdi sinemasında yapılan festival açılışında Luce Cinecitta Enstitüsü, 2000 yılından bu yana İtalyan filmi olarak İspanya'da en çok sayıda sinemada filmi gösterilen yönetmen olması sebebiyle Özpetek'e İtalyan Sineması Araştırma Merkezi (CSCI) onur ödülü verdi.

Genç bir Katalan heykeltraş olan Jaime Ruiz Tabares tarafından yapılan, ortasında sinema biletinin olduğu halka şeklindeki ödülü alan Özpetek, sinemayı dolduran izleyiciler tarafından uzun süre alkışlandı.

1997 yılında ilk filmi Hamam'ı çektiğinde Roma'da "sinemaya gidip, kaç kişi geliyor, ne diyorlar diye merak ederdim" diyen yönetmen Özpetek, "Artık, burada olduğu gibi, sinema önünde filmimi seyretmek için kuyruklar oluştuğunu görmek beni çok mutlu ediyor" diye ekledi.

53 yaşındaki yönetmen, ödülü aldığı sırada yanında bulunan Şahane Misafir filminin başrol oyuncusu Elio Germano'ya da, başarılı oyunculuk yeteneğinden dolayı övgüler yağdırdı.

Barselona'da 14-18 Aralık tarihlerinde yapılan İtalyan Filmleri Festivali'nde 12 uzun metrajlı ve 8 kısa metrajlı film gösterilecek.