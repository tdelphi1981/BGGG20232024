Bu yıl Çin'de Türkiye rüzgarı esecek
Çin'de bu yıl düzenlenecek, Türk Kültür Yılının tanıtımı başkent Pekin'de yapıldı. Çin'de söz konusu etkinliğin galası, iki ülke kültür bakanlarının katılımıyla 21 Mart'ta Pekin'de düzenlenecek 140 kişilik özel bir gösteriyle başlayacak.

Pekin'deki Çin Kültür Bakanlığında düzenlenen basın toplantısında, 2013 yılı boyunca yapılacak organizasyonlar, program ve sergiler Türk yetkililer tarafından tanıtıldı.
Türk Kültür Yılı kapsamında ülkenin dört bir yanında, Türkiye'den birçok gösteri grubu, kültürel etkinlikler ve özel programlarla Türkiye tanıtılacak.Basın toplantısında konuşan Türkiye'nin Pekin Büyükelçisi Murat Salim 
Esenli, iki ülke arasındaki ilişkilerin uzun bir tarihi olduğunu belirterek, son yıllarda ikili üst düzey ziyaretlerin sıklığına ve ilişkilere katkısına vurgu 
yaptı. Esenli, geçen yıl Türkiye'de Çin Kültür Yılı olduğunu hatırlatarak, bu çerçevede 120 bin Çinli ağırladıklarını ve bu ilgiden duydukları memnuniyeti dile getirdi.
Türkiye ile Çin arasında diplomatik ilişkilerin tesisinin 42'nci yılında Türkiye'nin Çin'de kendini daha iyi ifade edebilmek için büyük yapımlar hazırladığını söyleyen Esenli, Çin'de önemli sergiler de açacaklarını belirtti.
 
 "Çin'de 12 şehirde organizasyon yapılacak"
 
Esenli, Çin'den sonra en fazla Çin porseleni koleksiyonuna sahip ülkenin Türkiye olduğunun altını çizerek, Türkiye'de 11 bini aşkın parçanın tamamının değişik dönemlere ait olduğunu ve Çin'den satın alınmış parçalar olduğunu 
kaydetti. Çin'de Türk Kültür Yılı boyunca koleksiyonun birçok değerli parçasını Çin'de de sergileyeceklerini söyleyen Esenli, birçok organizasyon vesilesiyle iki 
ülke halklarının bir araya geleceğini vurguladı.
Esenli, Mayıs ayında Türk opera ve bale sanatçılarının Çin'de bir ilke imza atacağının altını çizerek, Mozart'ın "Saraydan Kız Kaçırma" operasının, Çin'de ilk kez Türk opera ve balesi sanatçıları tarafından Pekinli sanatseverler için sahneye konacağını açıkladı. Çin'de Anadolu Uygarlıkları Sergisi gibi önemli sergileri de yapacaklarını anlatan Esenli, Türk filmlerinin Uluslararası Pekin Film 
Festivaline katılacağını, Türk yemekleri haftası ile bir defile düzenleneceğini aktardı.Esenli ayrıca, Cumhurbaşkanlığı Senfoni Orkestrası'nın Çin'de bir dizi 
konser vereceğini belirtti. Çin'de Türk Kültür Yılı'nın 21 Mart'ta Pekin'de, 25 Mart'ta Şanghay'da özel bir bir gösteri ile açılacağını anlatan Esenli, açılış galasında Türkiye'den 
gelecek 140 kişilik seçkin bir sanatçı grubunun sahne alacağını açıkladı. Esenli, yapılacak etkinliklerin sadece Pekin ve Şanghay ile sınırlı olmayacağını, "Türkiye'nin geleneksel değerlerini koruyan ve çağdaş yüzünü aksettiren etkinliklerle" ülkede 12 şehirde organizasyonlar yapmayı 
hedeflediklerini belirtti.Mevcut listelerde ilgi çekici programların olduğunu ve ilave programlar ekleneceğinin altını çizen Esenli, Türk Hava Yollarının da Çin'deki Türk Kültür Yılında önemli bir misyon üstlendiğini vurguladı.
Esenli, 21 Mart'ta Pekin'de yapılacak galaya iki ülkenin de Kültür Bakanlarının geleceğini söyledi. Çin'in 1 milyarı aşkın nüfusuna 2013'te Türkiye'yi tanıtacaklarını 
belirten Esenli, "Türkiye ile Çin Halk Cumhuriyetinin 42 yıllık ilişkilerinde bu ölçekli bir tanıtım faaliyetinin yapılmadığını" vurguladı. Türkiye'nin Pekin Büyükelçiliği Kültür Müşaviri İlknur Yiğit de Çin'de bu vesileyle Türkiye algısını en üst seviyeye taşımayı istediklerini belirterek, 
Türkiye'nin turizm destinasyonlarında ilk 10'da yer aldığını kaydetti.Pekin'de yapılacak gala programının önemine dikkati çeken Yiğit, halen çalışmaların sürdüğünü ve bu programın ayrı bir prodüksiyonla ilk defa Çin'de sergileneceğini vurguladı.
 
 Kültür yılını "THY uçuracak"
 
Türk Hava Yollarının Pekin Müdürü Veysel Taş da THY'nin geçen yıl Türkiye'deki Çin Kültür yılında Çin Kültür Bakanlığına sponsor olduklarını hatırlatarak, bu yıl da Türkiye Cumhuriyeti Kültür Bakanlığına sponsor olduklarını söyledi. THY'nin modern bir İpek Yolu altyapısı oluşturduğunu ifade eden Taş, bu 
bağlamda Pekin, Şanghay, Guangcou ve Hong Kong dahil 24 seferi olduğunu belirterek, Mayıs ayından itibaren Guangcou'da uçuş sayısının artacağını ve toplam 28 sefere yükseleceğini anlattı. Taş, bu durumun Çin ile Türkiye arasında 1 milyon koltuk oluşturacağının altını çizerek, iki tarafın da ulaşımı açısından büyük bir kapasite sağlamış 
olacaklarını kaydetti. Bu program kapsamında tüm yıl boyunca yaklaşık 2 bin kişinin Çin'e gelmesini beklediklerini söyleyen Taş, "2012 yılında yaklaşık 80 milyon Çinlinin 
turist olarak seyahat ettiği gerçeğiyle bu pastadan Türkiye olarak daha fazla pay alabilmek için Türk Hava Yolları üzerine düşeni her zaman yapmaya hazırdır" ifadelerini kullandı.Taş, Türkiye Kültür ve Turizm Bakanlığı'nın tanıtım faaliyetleri kapsamında Türkiye-Çin arası yolculara indirimli bilet ve kargo indirimi sağlayacaklarını belirtti.
2012 yılında Türkiye'ye Çin'den değişik amaçlar ile yaklaşık 120 bin kişinin giriş yaptığını anlatan Taş, bu seyahatlerin önemli bir bölümünün THY ile yapıldığını sözlerine ekledi.
Diğer yandan Çin Kültür Bakanlığı Dış İlişkiler Genel Müdürü Hou Şianghua da geçen yıl Türkiye'de yapılan "Çin Kültür Yılı" kapsamında birçok etkinlik düzenlendiğini, bu yıl da yapılacak etkinliklerle Çin'de Türkiye'nin daha iyi 
tanınacağını belirtti. Hou, iki ülke ilişkilerinin çok eski yıllara dayandığını belirterek, bu yıl Çin'de yapılması beklenen etkinlikler hakkında bilgi verdi.