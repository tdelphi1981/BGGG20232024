Esir düşenlerin izinde
Yapımcılığını Mustafa Karahan, yönetmenliğini Cem Fakir'in üstlendiği "Esaret Günlüğü/ 1'inci Dünya Savaşı'nda Türk Esirleri" tamamlandı ve yayın aşamasına geldi.
1'inci Dünya Savaşında silah altına alınan üç milyona yakın Osmanlı askerin çektiği çileyi ve birçoğunun ölümüyle sonuçlanan serüveni anlatan belgesel,   Allahuekber Dağlarında donanları, Sina Çöllerinde kavrulanları, Çanakkalede toprağa düşenleri ekranlara getiriyor.  
"Esaret Günlüğü" belgeseli esir düşen 200.000den fazla askerin, kaderine terk edilmiş insanların öyküsüdür. Savaşın üzerinden geçen yaklaşık bir asrın ardından hayat bulan belgesel; bir ulusun varoluş sebebi olan, ayakta ve hayatta kalmasını sağlayan insanların dramlarını dile getiriyor. 
13 bölümden oluşan belgesel, arşiv görüntülerini bir araya getiriyor ve İngiltere, Rusya ile Fransa arşivlerinde bulunan daha önce hiç yayınlanmamış görüntülerle o döneme ışık tutuyor. 
Belgesel çalışması kapsamında 16 ülkede, 44 şehirde çekimler yapıldı. 180 bin kilometreden fazla yol kateden belgesel ekibi Türkiye'de İstanbul, Ankara, Çanakkale, Erzurum ve Sarıkamışta, yurt dışındaysa Mısır, Hindistan, Myanmar, Rusya, Azerbaycan, Fransa, İngiltere, Malta, Yunanistan, KKTC , Romanya, İsrail, Suriye, Ukrayna ve Kanadada esir kamplarının ve esir düşen 10 binlerin izini sürdü. 