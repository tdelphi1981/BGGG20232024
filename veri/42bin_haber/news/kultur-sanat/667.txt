Alev Sururi son yolculuğuna uğurlandı
İSTANBUL'da tedavi gördüğü hastanede 84 yaşında yaşamını yitiren sinema ve tiyatro oyuncusu Alev Sururi, 25 yıldır yaşadığı Muğla'nın Bodrum İlçesi'nde son yolculuğuna uğurlandı.
1998 yılında tiyatronun ünlü ustalarından olan eşi Ali Sururi'yi kaybeden tiyatro ve sinema sanatçısı Alev Sururi, yaklaşık iki haftadır tedavi gördüğü İstanbul'daki özel bir hastanede dün sabah solunum yetmezliği nedeniyle yaşamını yitirdi. İki çocuk ve iki torun sahibi olan Alev Sururi'nin cenazesi bugün, çok sevdiği ve yaklaşık 25 yıldır yaşadığı Bodrum'un Torba Mahallesi'ne getirildi. Düzenlenen cenaze törenine kızı Çiğdem Sururi, oğlu Hakan Sururi, torunu Alara Saygın, sinema sanatçısı Fatma Girik, Torba Güzelleştirme Derneği Başkanı Sencer Kaygusuzer ve 30 kadar vatandaş katıldı. Torba Camii'nde ikindide kılınan cenaze namazının ardından Alev Sururi Torba Mezarlığı'nda toprağa verildi. Eşi Ali Sururi'nin yanında defnedilen Alev Sururi, son olarak 10 yıl önce bir televizyon kanalındaki 'Zerda' adlı dizide rol aldı. Usta oyuncu Sururi, 'Çılgın Yenge', 'Kaldırım Serçesi', 'Halide' adlı tiyatro oyunlarının da aralarında bulunduğu 200'ün üzerinde sanat yapıtında rol aldı.

FATMA GİRİK: İLK ÇİÇEĞİMİ ALEV VERMİŞTİ

Torba Mahallesi'nde, yönetmen hayat arkadaşı Memduh Ün ile yaşayan Fatma Girik'in bir ara ayakta durmakta güçlük çektiği görüldü. Girik, "Torba'ya yerleştiğimde ilk konuklarımdan biri Alev hanım olmuş, villama ilk çiçeğimi o vermişti. Aynı filmde rol almadık ama benim için çok değerli, saygı duyduğum bir sanatçıydı. Böyle sanatçılar kolay yetişmiyor, nur içinde yatsın" dedi.