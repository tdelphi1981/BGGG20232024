Müslüm Gürses yaşamını yitirdi
Sanatçı Müslüm Gürses, tedavi gördüğü hastanede yaşamını yitirdi.(AA - DHA) -- 
Geçen yıl kasım ayında geçirdiği by-pass ameliyatının ardından yoğun bakımda tedavisi devam eden sanatçı Müslüm Gürses, tedavi gördüğü Memorial Şişli Hastanesi'nde yaşamını yitirdi.

Memorial Hastanesi Kardiyoloji Uzmanı Deniz Şener, sanatçı Müslüm Gürses'in sabah saatlerinde hayatını kaybettiğini açıkladı.

 Şener, Müslüm Gürses'in vefatıyla ilgili hastanede gazetecilere yaptığı açıklamada, şunları söyledi:

 "Müslüm Baba'yı maalesef kaybettik. Ailesinin, dostlarının, tüm sevenlerinin, Türkiye'nin, hepimizin başı sağolsun. Zor bir süreçti. Bu sabahleyin tansiyonu düştü. Kalp durması gelişti. Yapılan müdahalelere rağmen, maalesef sabah saatlerinde kaybettik. Muhterem Hanım'a başsağlığı dileklerimizi iletmek için kendisini bekledik. Ona başsağlığı dileği ilettikten sonra da size bu açıklamayı yapıyoruz. Bu uzun süreci birlikte yaşadık. Söyleyecek bir şey yok. Allah sevenlerine sabır versin ve hepimizin başı sağolsun."

 Şener, sabah 08.30 sıralarında problemlerin başladığını kaydederek, "Tansiyon düşmesi ve müdahaleler başladı. Yaklaşık 1 saat kadar önce de kaybettik maalesef. Allah rahmet eylesin" dedi.

 Gürses'in doktorları geçtiğimiz hafta cuma günü yaptıkları açıklamada, sanatçının durumunun kritik olduğunu bildirmişti.

 Yarın son yolculuğuna uğurlanacak 
Sanatçı Müslüm Gürses'in cenazesinin yarın öğle vakti kılınacak cenaze namazının ardından toprağa verileceği bildirildi. 
Sanatçının Menajeri Nevzat Takmaz, gazetecilere yaptığı açıklamada, Gürses için ilk törenin yarın saat 10.00'da Cemal Reşit Rey Konser salonunda yapılacağını söyledi. 
Takmaz, öğle vakti Teşvikiye Camisi'nde kılınacak cenaze namazının ardından cenazenin Zincirlikuyu aile mezarlığında toprağa verileceğini bildirdi.

Hastanedeki işlemlerinin ardından Müslüm Gürses'in cenazesi ambulansla Zincirlikuyu Mezarlığı gasilhanesine gönderildi.

Hayranları hastaneye akın etti 
Müslüm Gürses'in hayatını kaybetmesinin ardından sevenleri, hastaneye akın etti. Kısa sürede hastane önünde toplanan hayranlarının bazıları gözyaşı dökerken bazıları da sinir krizi geçirdi.

Bir seveni fenalaşınca ambulansa taşındı. Bu sırada minibüsüyle hastane önüne gelen bir kişi, sanatçının şarkısını çaldı. Bu hareket diğer sevenleri tarafından alkışlandı.

Şanlıurfa'da da üzüntü büyük

Ünlü sanatçı Müslüm Gürses'in ölümü memleketi Şanlıurfa'da da üzüntüyle karşılandı. 

Şanlıurfalılar haber üzerine soluğu döt bir yanı sanatçının izleriyle dolu kahvehanede aldı. Gürses'in ölümü doğduğu köyde de büyük üzüntü yarattı.

MÜSLÜM GÜRSES'İN DOKTORUNUN AÇIKLAMASI... VİDEO

ORHAN GENCEBAY MÜSLÜM GÜRSES'İ ANLATTI... VİDEO 

TUTUNAMAYANLARIN SİMGESİ MÜSLÜM BABA... VİDEO

Siyasilerin başsağlığı mesajları

Cumhurbaşkanı Abdullah Gül, sanatçı Müslüm Gürses'in, sesi, yorumu, şarkıları ve renkli kişiliğiyle hafızalarda yeredindiğini, geniş kitlelerin kalbinde taht kurduğunu belirtti.

Müzik dünyasının sevilen ismi Müslüm Gürses'in vefatının herkeste büyük üzüntü yarattığını belirten Gül, şunları kaydetti:

"Değerli sanatçı Müslüm Gürses, sesi, yorumu, şarkıları ve renkli kişiliğiyle hafızalarda yer edinmiş, geniş kitlelerin kalbinde taht kurmuştur. Müziğimize uzun yıllar emek veren Müslüm Gürses, şarkılarıyla gönüllerde yaşamayı sürdürecektir. Kendisine Allah'tan rahmet, ailesine, sevenlerine ve sanat dünyamıza başsağlığı diliyorum."

TBMM Başkanı Cemil Çiçek, sanatçı Müslüm Gürses'in vefatı dolayısıyla duyduğu üzüntüyü dile getirdi.  Çiçek, "Dinleyenleri için bir ekol olan ve bir dönem tarihinin simge ismine dönüşen merhum Gürses'in bıraktığı izlerle hep yaşayacağına inanıyorum" dedi.

Başbakan Recep Tayyip Erdoğan, Müslüm Gürses'in hem kendi nesillerini hem de genç nesli derinden etkileyen, şarkılarıyla sevginin, kardeşliğin ve dayanışmanın şiirini yazmış değerli bir sanatçı olduğunu bildirdi. Erdoğan, "Allah taksiratını hasenata tebdil etsin. Ailesine, yakınlarına, tüm sevenlerine sabır ve başsağlığı diliyorum" dedi. 
Erdoğan, şarkısının sözlerini okuduğu sanatçının tüm Türkiye'ye, bütün insanlığa şu mesajı verdiğini söyledi:

"Sev bütün insanları, say bütün insanları
Kin gütme, unut gitme geçmişte olanları
Dürüst ol, insancıl ol düşün öbür dünyayı
Bir karıncayı bile incitme sakın evlat
Geçmişten geleceğe yaratılmış ne varsa
Unutma ki hepsinin de bir sahibi var
Kul kaderini yaşar bahtına ne çıkarsa
Düşmez kalkmaz bir Allah unutma sakın evlat"

Başbakan Erdoğan, Gürses'in, gençliğin "Müslüm Baba" diye iltifat ettiği bir usta olduğunu da kaydetti.

Kültür Bakanı Ömer Çelik de Gürses'in sevenlerine, yakınlarına başsağlığı diledi. 

MHP Genel Başkanı Sayın Devlet Bahçeli, Müslüm Gürses'in ölümünden büyük üzüntü duyduğunu belirtti. 
Bahçeli, şunları kaydetti:

"Türk halk ve arabesk müziğinin usta yorumcusu, sesi ve kişiliğiyle çok geniş bir hayran kitlesine ulaşmış değerli sanatçımız Sayın Müslüm Gürses'in zamansız vefatından büyük bir üzüntü duydum.

Merhum Gürses, gönülleri titreten, gözleri buğulandıran ve en içten duygulara tercüman olan dokunaklı şarkılarıyla, hasret tüten türküleriyle ve sadelikle yoğrulmuş hayatıyla büyük bir beğeni kazanmış ve bu yönleriyle de takdir toplamıştır.

Merhum Müslüm Gürses'e Cenab-ı Allah'tan rahmet diliyor, ailesine, sevenlerine, sanat camiasına ve aziz milletimize sabır ve baş sağlığı dileklerimi iletiyorum."

TOBB Başkanı Rifat Hisarcıklıoğlu, Müslüm Gürses'in isminin, şarkıları ve kazandığı sevgiyle unutulmayacaklar arasına yazıldığını belirtti.

Şişli Belediye Başkanı Mustafa Sarıgül de, "Türkiye'nin, Türk cumhuriyetlerinin, Orta Doğu'nun yakından tanıdığı çok değerli sanatçı Müslüm Gürses'i kaybetmenin üzüntüsü içerisindeyiz." diye konuştu.