Türk şiiri tasavvuf ile mayalı
Edebiyat Mevsiminin üçüncü gününde Şiir ve Tasavvuf ilişkisi konuşuldu. Etkinlik, bu akşam düzenlenecek özel ödül töreni ile sona eriyor.

Türkiye Yazarlar Birliği (TYB) İstanbul Şubesi ile İBB Kültür ve Sosyal Daire Başkanlığı’nın bu yıl 4'üncüsünü düzenlediği İstanbul Edebiyat Festivali’nin, üçüncü gününde ‘Şiir ve Tasavvuf’ konusu ele alındı. Yöneticiliğini Recep Garip’in yaptığı ‘Şiir ve Tasavvuf’ konulu oturuma Ali Ural, Mustafa Özçelik ve Ahmet Murat konuşmacı olarak katıldı. 
Tanzimat şiirin kırılma noktası mı? 
 Şair-yazar Ali Ural, Tanzimata kadar Türk şiirini tasavvufun mayaladığını söyledi. Ural “Tanzimatın gelmesi demek batıyla ilişkilerimizin başlaması ve iç içe geçmesi demektir. Bununla ilişkili olarak, bu süreçten sonra edebiyatımızda bir düalizm hareketi  başlamıştır. Şinasi’nin Paris’e gitmesiyle başlayan batılılaşma, Namık Kemal ve Ziya Paşa’nın onu takibiyle süren bir batılılaşma sürecidir. Servet-i Fünun da ise tasavvufi kavramların içi boşaltılmış ve çürüme hızlanmıştır. Fakat öyle bir mirasımız var ki edebiyatımızda uzun yıllar bu tasavvufun etkisi devam etti” şeklinde konuştu. Şair Ahmet Murat ise şiirin önceki temsilcileri bilinmeli fakat bunun yanında, yeni şiir, kendi içinde farklılıklar da barındırmalıdır” diye konuştu. Edebiyat Mevsimi, bu akşam Fatih Ali Emiri’de düzenlenecek ödül töreni ile sona erecek. 
Yunus sadece halk ozanı değildir! 
Şiir ve Tasavvuf konulu oturumun konuşmacılarından Şair Mustafa Özçelik ise “Türk Şiirinde Yunus Sesleri” adlı konuşmasında; “Bu coğrafyada, Anadolu Kafkasya ve Rumeli olarak 700 yılı aşkın süredir Yunus Emre’yi okumaktan, dinlemekten usanmadık. Bu coğrafyada bir Yunus olmasaydı İslam’ı anlama ve yaşama noktasında çok ciddi sıkıntılar yaşayabilirdik” dedi. Özçelik “Tasavvuf mensubu sufiler söylediklerine şiir demez, nutuk, nefes gibi adlarla anarlardı. Sufi şiirde en temel nitelik, yazılan değil söylenendir. Sufi şiir; ilahidir, kaynağı Kur-an’dır. Yunus Emre’den bahsederken bir şairden değil bir dervişten bahsediyoruz. Yunus’u halk ozanı olarak tarif edenleri gördüm. Yunus gibi birine sadece halk ozanı demek onu tanımlamaya çok uzak bir yerdedir“ dedi.