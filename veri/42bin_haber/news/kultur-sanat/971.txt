Piyanodaki Hacı Arif Bey
Batı müziği enstrümanı olan piyano bu kez bizim klasiklere eşlik etti. CRRdeki konserin sonuna dek tek seyirci dahi fire vermediğine göre müzikseverler sentezden memnun kaldı.

Geçen Pazar akşamı yolu Cemal Reşit Rey Konser Salonu’na düşenler eşsiz bir konseri dinleme fırsatı buldu. İki farklı müzik disiplininden gelen iki değerli müzik insanını bir araya getiren konser, aynı zamanda, yepyeni bir konsepte kapı aralıyordu. Batı müziği ile özdeşleşmiş piyanonun tuşlarında bu kez, bizim klasiklerimizden Hacı Arif Bey’in, Tanburi Mustafa Çavuş’un, Muallim İsmail Hakkı Bey’in besteleri arz-ı endam ediyordu. Piyanistimiz Erol Erdinç gibi dünya çapında bir müzisyen, değerli bir müzik entelektüeli; mikrofonda da billur sesiyle pırıl pırıl genç bir sanatçı Elif Güreşçi Çiftçioğlu olunca tadına doyulmaz bir ‘müzikal eşlik’e şahit olduk. İtiraf edeyim, konsere giderken çekincelerim vardı. Piyanonun ruhuyla, alaturka müziğimiz aynı duyguda buluşabilir miydi; soğuk, yapıştırma bir şey ortaya çıkmasındı! Hemen söyleyeyim, endişelerim boşunaymış. Meğer ‘çok sazdan kaçış’, sadelik, müziğimize ne yakışıyormuş. 
Kültür Bakanlığı Güzel Sanatlar Genel Müdürü, Cumhurbaşkanlığı Müzik Direktörü Erol Erdinç işinin fevkalade ehli bir müzisyen. Mikrofondaki solistinin okuduğu şarkıların tonunu, ruhunu öylesine yakaladı ki, onun parmaklarında piyano, güftelerin içinde kuş tüyü dokunuşlarla süzüldü durdu. TRT Ankara Radyosu ses sanatçısı Elif Güreşçi Çiftçioğlu’nun yorumu da öylesine etkileyici, öylesine içtendi ki, konser sonuna dek, koskoca solandan tek bir seyirci bile fire vermedi. 
Piyano ile Ferahfeza Peşrev 
Muallim İsmail Hakkı Bey’in Ferahfeza Peşrevi piyano taksiminin ardından, bir Tanburi Mustafa Çavuş bestesi olan ‘Küçüksu’da Gördüm Seni’ ile konserine başlayan Çiftçioğlu, Hacı Arif Bey’den Mehveş Hanım’a Yesari Asım Ersoy’dan Zeki Müren’e uzanan klasik, neo-klasik ve günümüz eserlerinden örnekler okudu. Öyle duygu dolu bir okuyuştu ki bu, bırakın güftelerin her bir kelimesinin, her bir hecesinin ve hatta tek tek harflerin hakkını vererek yorumladı şarkıları. Böylelikle iki sanatçı, takdire şayan bir başarı sergileyerek zor bir ‘konseptin’ üstesinden gelmiş oldu. Dahası, Çiftçioğlu, alışık olduğu enstrümanların dışına çıktığı halde, tek bir piyano eşliğinde dahi ‘sıfır detone’ ile bitirdi konseri. 
İki bis ve ayakta alkış faslını geçtikten sonra çıkışta kulağıma çalınan dinleyici yorumları da aynı şeyi söylüyordu ‘Müthiş bir konserdi, harikaydı!..’ 
Demek ki oluyormuş, Erol Erdinç gibi Batı müziği eğitimi alan sanatçılarımız, kendi müziğine gönül verdikten sonra ortaya ilginç deneysel çalışmalar çıkabiliyormuş. Bu birleşme-karşılaşma keşke eğitim kurumlarımıza da yansısa. Türk Müziği eğitimi veren konservatuarlarımız kapılarını Batı müziğine, Batı müziği eğitimi veren konservatuarlarımız da klasik müziğimize kapılarını açsa... Böylece ortaya yeni sentezler çıksa ve adına ‘gelenek’ dediğimiz şeyin kendini yenileyebildiği müddetçe geleceği inşa edebileceğini anlasak. İşte Pazar akşamki konserde, bu konsepte şimdilik gönüller açılmış oldu. Alabildiğine sade, bir o kadar da yürekten seslenen iki sanatçının konseri, müzik adına haftanın en güzel, en anlamlı sanat etkinliğiydi. 
ELİF GÜREŞÇİ ÇİFTÇİOĞLU: DİNLEYİCİ SAMİMİYETİMİZİ ANLADI  
İstanbul’da CRR gibi önemli bir konser mekanında müzikseverlerin karşısına çıkmak çok heyecan vericiydi bizim için. İkinci bir heyecan kaynağı ise, tamamen batı müziği enstrümanı olan piyano eşliğinde klasik Türk müziği ve türküler yorumlamaktı. Tabi böyle alışık olunmayan bir konsept denediğimiz için dinleyicinin tepkisini de merak ediyorduk. Beğenilecek miydi, nasıl bir reaksiyon vereceklerdi... Bu konser aslında çok sazdan bir kaçış, sadelikteki güzelliği aramak idi. Konser sonunda anladık ki dinleyici samimiyetimizi anladı ve bu bizim için son derece yol gösterici bir ışık oldu. Umarız bu arayışlar devam eder. Biz konserden mutlu ayrıldık, müzikseverleri de memnun edebildiysek ne mutlu bize. 
TÜRK MÜZİĞİNDE BİR İLK 
Kültür Bakanlığı Güzel Sanatlar Genel Müdürü Cumhurbaşkanlığı Müzik Direktörü Erol Erdinç ve TRT Ankara Radyosu ses sanatçısı Elif Güreşçi Çiftçioğlu önceki akşam Cemal Reşit Rey Konser Salonu'nda verdikleri konserle Türkiye'de bir ilke imza attı. Sanatçılar ilk kez klasik Türk ve halk müziği eserlerini piyano eşliğinde icra etti. Konserde Erol Erdinç piyanosu ile Elif Güreşçi Çiftçioğlu'na eşlik etti. Erol Erdinç'in farklı düzenlemeleri ve kendine özgü yorum ve tarzı ile şarkılar ilk kez sadece piyano eşliğinde seslendirildi. Konserde Klasik, Neo-klasik, günümüz eserlerine yer verildi. Konserde ölümsüz Türk Halk Müziği eserlerinden olan "Bekledim de gelmedin", "Burası Muş'tur", "Elif dedim be dedim" "Nasıl geçti habersiz", "Aldırma gönül", "Çarşamba'yı sel aldı",  "Divane aşık gibi"  adlı şarkılar seslendirildi. Sanatçı Erol Erdinç, yıllar öncesinden piyano ve geleneksel müziğimizi birleştirdiğini fakat batı müziği yapanlar tarafından hep suçlandığını belirterek, 'Biz ninniyle büyüdük, ezanla büyüdük. Ben piyanoyla neyi, bağlamayı birleştirdiğim zamanlarda beni ihanetle suçlayanlar oldu. Ama şimdi bakıyoruz pop müzikte bile ney kullanılıyor. Sanırım doğru olanı yapmışım.' dedi.