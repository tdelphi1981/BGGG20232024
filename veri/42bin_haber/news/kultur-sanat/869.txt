Sel'in yeni kitapları raflarda
Sel Yayıncılık'ın, sanat, sermaye ve cinsiyet kuramına ilişkin Şubat ayında çıkan yeni kitapları raflardaki yerini aldı. Sel Yayıncılık'ın Şubat kitapları raflarda...

Paralı Asker

Georges Perec'in 1957-1960 yılları arasında yazdığı ilk roman olan Paralı Asker (Le Condottière) yazarın ölümünden otuz yıl sonra bulundu. Farklılığı ve yenilikçiliğiyle öne çıkan Perec dünyasını işte bu roman başlatmıştır.

Antonello da Messina'nın 1475'te yaptığı Paralı Asker tablosunun sahtesini yapma işini üstlenen Gaspard Winckler'i heyecan ve gerilim dolu, hayat kadar gerçek, sanat kadar kurmaca bir serüven beklemektedir. Özgün yapıt ile sahte yapıt arasındaki karmaşık ilişkide ruhu ve bedeniyle birlikte kaybolan kahraman aslında şu sorunun peşindedir: Sahte bir sanat eseri üreterek gerçeğin kendisine ulaşılabilir mi?

Gerçeği arayan sanatın etkileyici öyküsünü anlatan Perec, polisiye roman temalarını kendi edebiyat anlayışıyla dönüştürerek son derece sürükleyici ve düşündürücü bir ilk kitaba imza atıyor. 

GEORGES PEREC, (1936-1982) Fransız yazar. Tarih eğitimini yarım bırakan Perec yazdığı ilk romanla 20. yüzyıl Fransız edebiyatında kendisine önemli bir yer edindi. Modern edebiyatta sözcük ve biçim oyunlarıyla deneysel bir arayışın ürünü olan Oulipo grubunun Raymond Queneau ile birlikte en tanınan ismi oldu. Yazdığı her kitapta kendine özgü dil oyunlarını geliştiren Perec, daha önce edebiyatın hiç konusu olmamış alanları sayfalarına taşımaktan çekinmedi. Perec'in Türkçe yayımlanmış kitapları: Uyuyan Adam (2000), W Ya Da Bir Çocukluk Hatırası (2001), Harikalar Odası (2005, Sel Yayıncılık), Kayboluş (2006), Doğdum (2006), Şeyler (2007), Cantatrix Sopranica L. ve Diğer Bilimsel Yazılar (2007, Sel Yayıncılık), Yaşam Kullanma Kılavuzu (2009), Olağan-içi (2009), Ücret Artışı Talebinde Bulunmak İçin Servis Şefine Yanaşma Sanatı ve Biçimi (İmge, 2009), Bahçedeki Gidonları Kromajlı Pırpır da Neyin Nesi? (Metis, 2010), Bir Paris Semtinin Tüketilme Denemesi (2011, Sel Yayıncılık).

Bedende Yazılı

Jeanette Winterson, "Bütün kitaplarım deneyseldir; biçimlerle oynar, geleneksel anlatı çizgilerini takip etmeyi reddeder ve okuyucuyu bir oyuncu olarak dahil eder," diyor. Bedende Yazılı da tam böyle bir roman. İlk bakışta basit bir aşk hikayesi; aşık olmak, yitirmek, kavuşulan sevgili... Ancak anlatıcı ve ana karakterin ismi yok, cinsiyeti belirsiz, yaşı bilinmiyor. Winterson buna rağmen arzulardan fedakarlığa, tutkudan ayrılığa kadar insani durumların resmini çizmeyi, gerçekliği şüphe götürmeyen bir aşk hikayesi anlatmayı, içine çekmeyi ve öyküyü okur için kişisel kılmayı başarıyor.
Winterson'ın her romanı benlik duygumuzu oluşturan arzular ve sınırlarla ilgili; korku, sınıf, ten rengi ya da beklentiler gibi aşmaya çalışmamız gereken sınırlar. Bedende Yazılı, aşkın insanı hem parçalayan hem de iyileştirip bütünleştiren gücünden,  ölümcül bir hastalığın insanın benliğini nasıl yeniden oluşturduğuna kadar uzanıyor. Oyuna katılan okur için de bir kendini keşfetme yolculuğu vaadediyor.  

JEANETTE WINTERSON, İngiliz Kraliyet Onur Nişanı sahibi yazarın Tek Meyve Portakal Değildir, Tutku ve Vişne'nin Cinsiyeti de dahil on romanı, The World and Other Places adında bir öykü derlemesi, Art Objects ismiyle yayımlanmış toplu denemelerinin yanı sıra çocuk kitabı, senaryo ve gazete yazılarını da içeren pek çok eseri bulunmaktadır. Eserleriyle En İyi İlk Roman Dalı'nda Whitbread Ödülü'ne, John Lewellyn Rhys Ödülü'ne, E.M Forster Ödülü'ne ve Cannes Film Festivali'nde Gümüş Ödül'e layık görülmüştür.

Kapital'i Sahnelemek
Birinci Cilt Üzerine Bir Yorumlama

Her kriz, küresel kapitalizmin yapısının, ona yön verdiğini iddia edenlerin de kavrayışlarını aştığını gösterirken, Marx'ın Kapital'ini yeniden gündeme getiriyor. Kendi çelişkilerini ve krizlerini, ancak bunları genişletme yoluyla "aşan" bu karmaşık varlığı resmetmeye girişen Marx, eserini inşa ederken incelediği yapıya ayak uydurur: Sermayenin her öğesinin kendi içinde bir problem olarak ele alındığı, ortaya çıkartılan her karakteristik özelliğin çözülmesi gereken başka bir bulmacaya dönüştürüldüğü, kavramların sürekli hareket halinde olduğu bir metin ortaya koyar. Öyle ki Ernst Mandel gibi günümüz kapitalizminin "Kapital'deki 'soyut' modele, Marx'ın Birinci Cildin düzeltmelerini bitirdiği 1867'deki 'somut' kapitalizmden çok daha yakın" olduğunu iddia etmek mümkündür.

Kapital'i Sahnelemek'te Fredric Jameson hem eser üzerine tartışmaları yeniden ele alıyor hem de metne sadık kalarak yeni bir çeviri sürecine girişiyor ve Kapital'in aslında işsizlik üzerine bir kitap olduğu gibi çarpıcı sonuçlar çıkarıyor: "Kapitalizmin her aşaması bir yandan onun özüyle ve yapısıyla uyumlu iken (kâr güdüsü, birikim, genişleme ve ücretli emek sömürüsü) aynı zamanda kültür ve gündelik hayatta, toplumsal kurumlarda ve insan ilişkilerinde bir başkalaşmaya işaret ediyor. Bugün Kapital'e yönelik yapılacak yaratıcı bir okuma, bir tür çeviri süreci olarak görülebilir." 

FREDRIC JAMESON, 1934 yılında ABD'de doğdu. Politika, kültür ve edebiyat çalışmaları ve özellikle de postmodernizm eleştirileri ile bilinen ve 2008 yılında Holberg Ödülü'nü kazanan Marksist düşünür Jameson, halen Duke Üniversitesi Karşılaştırmalı Edebiyat bölümünde ders vermektedir. Bir dönem Berlin ve Münih'te kıta felsefesi üzerine de çalışan Jameson'ın düşüncelerinde Lukacs, Adorno, Benjamin ve Bloch gibi düşünürlerin belirgin bir etkisi vardır. Jameson'ın Late Marxism: Adorno, or, The Persistence of the Dialectic ve Signatures of the Visible isimli eserleri de yayın programımızda yer alıyor.

Yeni Sanat Tarihi
Eleştirel Bir Giriş

1960'lı yıllardan günümüze yoğun bir dönüşüm geçiren alanlarından biri de sanat tarihi. Sosyoloji, psikoloji, felsefe gibi farklı alanlardan daha çok beslenmeye başladıkça biçim ve üslup temelli yaklaşımlardan giderek uzaklaşan sanat tarihi, disiplinlerarası bir nitelik kazanarak yenilendi, yakın dönemin sanatını yorumlayabilecek yeni eleştirel araçlar ve yaklaşımlarla zenginleşti. 

Jonathan Harris'in alana eleştirel bir giriş olarak hazırladığı Yeni Sanat Tarihi, 1960'lı yıllardan günümüze sanat tarihinde ve pratiklerinde yaşanan temel değişimlere kuramsal bir kapı açıyor. Sanat tarihi alanındaki yerleşik değerleri ve geleneksel yaklaşımları sorgulayarak 1960'lardan günümüze bu alanın toplumsal dönüşümlerle bağlantısını irdeleyen Harris, T.J. Clark'tan Griselda Pollock'a uzanan bir çizgide sanat okumalarında 'toplumsal'ı dışlamamış olan eleştirmenlerin temel metinlerinden yola çıkıyor. Yeni Sanat Tarihi, bu çerçevede sanat pratiğine ve tarihine, kapitalist modernitenin etkileri, ulus-devlet bağlamında görsel temsil biçimleri, özneler, kimlikler ve feminizm çerçevesinde görsel ideolojilerin yansımaları, cinsellik ve beden politikaları gibi farklı açılardan yaklaşıyor. 

JONATHAN HARRIS, Liverpool Üniversitesi Mimarlık Fakültesi'nde öğretim üyesidir. Federal Art and National Culture (1995) isimli bir çalışması daha vardır. Modernism in Dispute: Art Since the Forties (1993) kitabının yazarları ve Art in Modern Culture (1992) adlı kitabın da editörleri arasındadır.

Queer Tahayyül

Queer kelimesi Türkçede garip, tuhaf, yamuk gibi anlamlara geliyor. Bunun yanı sıra argoda "ibne" demek. Queer kuramının merkezinde de acayip, tuhaf, yamuk, anormal, iğrenç, aşağılık olana; normatif alanın dışında kalana; bu alanın dışında bırakılana; normu ihlal edene bir gönderme ve bu "kötüyü", "anormali" yeniden anlamlandırma imkanı yatıyor.

Önemli olan, queer kuramını LGBT'lere özgü bir kimlik politikası olarak okuma tuzağına düşmemektir - en azından bizim tercih ettiğimiz queer okuması buna direnmekte, daha ziyade bir kimliksizleşme önerisi olarak ortaya çıkmaktadır. "Normali", normalliği kuran normların kuruluş ve işleyiş yapısını sorgularken amacı kenarda kalanın merkeze çağrılması değil, bizzat merkezin darmaduman edilmesidir.

Biz bu derlemede biraraya getirdiğimiz metinlerin seçiminde, bu "kimliksizleşme" vurgusunu; hem de konu çeşitliliğini yansıtmaya çalıştık. Bu sırada, alanda öne çıkan isimleri okuyucuyla tanıştırmayı amaçladık. Bu vesileyle karşılaşmanın yabancı literatüre erişimi olmayan okuyucular için heyecan verici olmasını umuyoruz.

TEKRAR BASKILAR

Günlükler

Miguel de Unamuno'nun, Pascal'ın Düşünceler'ini andıran Günlükler'i yazarın 1902'den sonra yayımladığı kitaplarını anlamak için ideal bir kılavuz.
Toplumsal düzene, biçimciliğe ve entelektüelliğe başkaldıran genç bir üniversite öğrencisi, okuduğu metinler aracılığıyla Tanrı'ya ulaşmayı deniyor.
Yazarın inanç dahil "bildiği tüm şeyleri" yeniden sorguladığı varoluşsal krizini yansıtan çarpıcı sözcük oyunları ve aforizmalar, okurları kendi hayatları üstüne düşünmeye çağırıyor.

Günlükler, Unamuno'nun hayatın "anlamı"nı bulmayı amaçlamış bir genç adam olarak portresi...

Kimse

Bir karakış boyu, ülkemizin doğusunda Hakkâri'nin 13 haneli, 114 nüfuslu Pirkanis adlı dağ köyünde, anmak anımsamak, anlamak, sormak karşılık aramak, ayakta kalabilmek için sürdürülen yalnızlık konuşmaları.


FERİT EDGÜ, 1936'da İstanbul'da doğdu. Öykü, şiir, roman,deneme türünde yapıtlar verdi. Bir Gemide, 1979 Sait Faik Hikâye Armağanı. Tüm Ders Notları, 1979 Türk Dil Kurumu Deneme Ödülü, Eylülün Gölgesinde Bir Yazdı, 1988 Sedat Simavi Vakfı Edebiyat Ödülü.

Ferit Edgü'nün Yayınevimizdeki Kitapları:
Tüm Ders Notları, Yazmak Eylemi, Abidin, Doğu Öyküleri, Hakkâri'de Bir Mevsim, Kimse, Nijinski Öyküleri, Van Gogh (Yüz Yıl Sonra); Biçimler, Renkler, Sözcükler, Şimdi Saat Kaç, Kaçkınlar, Devam, İnsanlık Halleri, Paraboller, Leş (Toplu Öyküler), Görsel Yolculuklar (Toplu Sanat Yazıları), Yaralı Zaman, Eylülün Gölgesinde Bir Yazdı, Selma Gürbüz İçin Üç Yazı


Gönderen: Enis Batur

Aztekler mektuplarını neye, nasıl yazar, neyle, nasıl gönderirlerdi?
Eskimolar mektup yazmaz mı, bizim gibi mi yazarlar mektuplarını? Karıncaların PTT merkezi var mıdır?
Güvercinler taşıdıkları mektupları okurlar mı?
Ölüler kendi aralarında yazışır mı,
geçen yüzyıl postalandığı halde sahibine hâlâ
ulaşmamış bir mektup yok mudur,
neden bombalı mektup almıyorum hiç,
neden kimi mektupları yazıp yollamıyoruz,
bir anda dünyadaki tüm adresler
biribirine karışamaz mı, 
bir günde bir postacının çantasındaki mektuplara
neler sığar: Kaç ölüm-dirim haberi,
kaç hülya, kaç yanlış anlaşılma?

ENİS BATUR, otuz yıl önce yazmaya başladığı, bugüne dek 8 cildini tamamladığı Özel Ansiklopedi'sinin bütün kitaplarını Sel'den yayımlıyor. Yeni ciltler yolda.