"Tıflî Hikâyeleri" - David Selim Sayers
Bilgi Üniversitesi Yayınları'ndan çıkan David Selim Sayers'ın "Tıflî Hikâyeleri" adlı kitap Osmanlı tarihi ve edebiyatının az bilinen bir yönüne doğru yol açıyor. 
Padişah IV. Murad döneminde geçen ve macera, aşk, cinsellik, para gibi konuları işleyen Tıflî hikâyelerinde padişahın kendisi ve musahibi Tıflî Ahmet Çelebi karakter olarak yer alır. Çoğu 19. Yüzyılda üretilen ve Osmanlı düzyazı edebiyatının önemli örneklerinden olan bu hikâyeler üzerine Fuad Köprülü’den Mustafa Nihat Özön’e, Pertev Naili Boratav’dan Berna Moran’a birçok araştırmacı fikir yürütmüşse de, bu hikâyelerin nasıl bir edebî tür olduğuna dair kapsamlı bir çalışma yapılmamıştır. 
David Selim Sayers, bu çalışmasında Tıflî hikâyelerinin gerçekte ne olduklarını, hangi süreçten geçerek nasıl bir tarihsel bağlam yüklendiklerini inceliyor. Bunu yaparken, hikâyelerin dil ve üsluplarından, konulara yansıyan kamusal hayatın koşullarına; kadın-erkek ve erkek-erkek ilişkilerinden, evlilik, cinsellik, ahlak gibi konulardaki tarihsel verilere uzanan geniş bir çerçeve çiziyor. Ortaya çıkan, sadece Tıflî hikâyelerinin değil, 19. Yüzyıl Osmanlı toplumunun çarpıcı bir panoraması. 
Sayers’in bu önemli çalışması iki kısımdan oluşuyor: Hikâyelere ilişkin kapsamlı bir inceleme ve eski yazıdan çeviri yazısını yaptığı hikâye metinleri. Yazar, bu sürükleyici edebî türün hazzına varmak için önce hikâyelerin okunmasını tavsiye ediyor. 
"Modern çağa kadar edebiyatımızın iki hazinesi, şiir ve hikâyelerden oluşmuştur. Çoğu 19. Yüzyılın ikinci yarısında basılan Tıflî hikâyeleri, gerçekçilikle hayalciliği birleştiren, dili sade ama rengârenk, kişileri ilginç, olayları sürükleyici anlatılardır. David Selim Sayers, bu değerli eserinde Tıflî hikâyelerinin orijinal ve otantik bir edebî tür olduğunu kanıtlıyor. Bu çalışma, Tıflî hikâyelerine bir bütün olarak bakan ve onları bir edebî tür olarak tanımlayan ilk ve tek akademik kitap. Birçok hikâyenin ilk çeviri yazısını da içeriyor." 
Prof. Dr. Talât S. Halman, Bilkent Üniversitesi 
"David Selim Sayers’in Tıflî Hikâyeleri adlı çalışması, Türk romanının temelleri ve Osmanlı sosyal tarihi üzerine yepyeni ufuklar açıyor. Bu eser, Osmanlı düzyazı edebiyatına dair esas düşüncelerimizi yeniden ayarlamamızı gerektirecek. Türk hikâyeciliğinin yerel kökleri ve 19. asır içinde yaşadığı önemli değişimleri ortaya çıkaran kitap, aynı zamanda, elit olmayan Osmanlı edebiyatında ne gibi toplumsal ve kişisel ilişkiler bulunduğuna ve bunların nasıl işlendiğine dair önemli bulgular sunuyor. Türk edebiyatıyla ve Osmanlı’da sosyal konularla ilgilenen her okuyucu için bir el kitabı niteliğinde olacaktır." 
Dr. Robert P. Finn, Princeton Üniversitesi 
"David Selim Sayers bu çalışmasıyla, ‘Osmanlı Kültürü’ dediğimiz o büyük resimde, yıllardır aradığımız önemli bir parçayı tamamlıyor. Tıflî Hikâyeleri gösteriyor ki, Osmanlı’nın dünyası da, anlatıları da tekil değildir. Uzun zamandır ilgisiz kalınan bu şaşırtıcı hikâyeleri, çeviri yazıları yanında tarihsel bağlam ve içerikleriyle ve Sayers’in yetkin çözümlemeleriyle okuyoruz." 
Dr. Mehmet Kalpaklı, Bilkent Üniversitesi