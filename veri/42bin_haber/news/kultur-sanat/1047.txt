2. Los Angeles Türk Film Festivali'nde kimler ödül kazandı?
2. Los Angeles Türk Film Festivali'nde 'En İyi Kısa Film' ödülünü, 'Sonra' filmiyle Nazlı Elif Durlu kazandı.
ABD'deki genç Türk sinemacıların girişimi ve Kültür ve Turizm Bakanlığı İle Türkiye'nin Los Angeles Başkonsolosluğu'nun destekleriyle bu yıl ikincisi 
düzenlenen Los Angeles Türk Film Festivali'nde ödüller sahiplerini buldu. Los Angeles'ta Hollywood Bulvarı'ndaki tarihi Mısır Sineması'nda düzenlenen festivalde 9 kısa film yarışmıştı. Festivale başvuran 164 yapım arasından seçilen 9 finalist filmin yönetmenleri, Mısır Sineması'ndaki ödül 
törenine kırmızı halıdan geçerek geldi. Sinemada verilen resepsiyonun ardından törene geçildi.Törene, festivalin jüri heyeti başkanı usta yönetmen Semih Kaplanoğlu ile jüri üyeleri Türk oyuncu Belçim Bilgin, Akademi Yabancı Filmler Komisyonu Başkanı Ron Yerxa, Batı Amerika Yazarlar Birliği Başkan Yardımcısı ve Akademi Üyesi Howard Rodman, 1978 Cannes film festivalinde Altın Kamera ödülünün sahibi 
yönetmen-yapımcı Rob Nilsson, Türk ve Amerikalı sinema çevreleri ve çok sayıda sinemasever katıldı.Törende 'En İyi Kısa Film' ödülünü, 'Sonra' filmiyle Nazlı Elif Durlu aldı. Hakan Hücum 'Mesut', Abdurrahman Öner de 'Buhar' filmiyle 'Jüri Özel Ödülleri'ne layık görüldü. Hücum'un filmi, izleyicilerin oylarıyla belirlenen 'Seyirci Ödülü'nü de aldı.
 
 Ödül kazananların duyguları
 
'En İyi Kısa Film' ödülünün sahibi Nazlı Elif Durlu, bu ödüle layık görülmekten çok mutlu olduğunu, çok sevindiğini söyledi.Bu ödülü beklemediğini ifade eden Durlu, 'Bir sürü çok iyi film vardı, hiç beklemiyordum. Güzel bir sürpriz oldu' ifadesini kullandı.Bundan sonraki projelerinden bahseden Durlu, şu anda zaten çekmeyi planladığı bir kısa filmin olduğunu kaydederek, 'Mayıs'ta çekeceğim, senaryosu 
hazır. İlk önce onu yapacağım, ondan sonra belki bir tane daha kısa film yapmayı planlıyorum' diye konuştu. Festivalde hem 'Jüri Özel Ödülü' hem de 'Seyirci Ödülü' alan, 'Mesut' filminin yönetmeni Hakan Hücum da hem seyircinin, hem de jürinin beğenisini toplayan bir film ortaya çıkardığı için çok mutlu olduğunu söyledi.Hücum, Seyirci Ödülü'nü alabileceğini aklından geçirmiş olsa da Jüri Özel Ödülü almayı aslında beklemediğini, çünkü rakiplerinin filmlerinin çok iyi olduğunu belirtti.
Bu tip ödüllerin kendileri için büyük bir motivasyon kaynağı olduğunu belirten Hücum, 'Buraya katılmak bile insana inanılmaz bir motivasyon sağlıyor. Burada 6 günde arkadaşlarla (diğer finalist genç yönetmenlerle) aramızda müthiş bir enerji oluştu. İnşallah birlikte projeler yapacağız, birbirlerimizin filmlerini izleyeceğiz' dedi.
'Mesut' filminde oynayan Recep Kumru da 'Açıkçası Seyirci Ödülü belki olabilir diye düşünüyordum, ama Jüri Özel Ödülü'nü kazanmak gerçekten inanılmazdı. Hem jüriye hem de böyle bir festivali organize edenlere çok teşekkür 
ediyorum' diye konuştu 'Jüri Özel Ödülü'ne layık görülen 'Buhar' filminin yönetmeni Abdurrahman Öner de 'Çok mutluyum. Jüri beni böyle bir ödüle layık gördüğü için 
teşekkür ediyorum kendilerine' dedi. Öner, kazanılan her ödülün, kendilerine daha çok film yapmak için motivasyon sağladığını belirterek, film yapmaya devam edeceklerini söyledi.