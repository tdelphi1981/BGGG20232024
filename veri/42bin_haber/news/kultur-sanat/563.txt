Ünlü yönetmen mirasını asistanına bıraktı
Türk sinemasının ünlü yönetmenlerinden Metin Erksan'ın mirası mahkeme huzurunda açıklandı. Erksan, kitapları, yazıları ve filmlerinin bütün yasal ve hukuki haklarını, eski öğrencisi olan asistanı Zeynep Özlem Havuzlu’ya (39) bıraktı. Erksan'ın yeğenleri vasiyetnameye itiraz ettiklerini ve iptali yönünde dava açacaklarını belirtti. Türk sinemasının önemli yapıtlarına imza atan 83 yaşında hayatını kaybeden ünlü yönetmen Metin Erksan’ın vasiyeti, İstanbul 11. Sulh Hukuk Mahkemesi’nce açıldı. Vasiyetin okunduğu mahkemeye Erksan’ın yasal mirasçıları olan yeğenleri Enise Demet Gül ve Methiye Tüliten avukatları ile beraber katıldı. Diğer yasal mirasçı yeğen Fatma Çiğdem ise mahkemeye katılmadı.

"Aileve mesele basına kapak olsun"

Basın mensuplarının da bulunduğu mahkeme salonunda, yönetmen Metin Erksan’ın yeğenleri ve avukatı duruşmanın ailevi bir mesele olduğunu belirterek, özel hayatın gizliliği uyarınca basına kapalı gerçekleştirilmesi gerektiğini ifade etti. 

Bunun üzerine mahkemeye ara veren hakim, genel ahlakın ve kamu gizliliği gibi hallerin söz konusu olmadığını belirterek duruşmanın açık yapılması yönünde karar verdi.

Mirasını önce yeğenlerine bıraktı, sonra geri çekti

Mahkemede Erksan'ın, 16 Nisan 2004 tarihli Beyoğlu 35. Noterliği'nde hazırlattığı vasiyetnamesi, yasal mirasçı olan 3 yeğeninin huzurunda açıldı. 

Mahkemede önce Erksan’ın 1999 yılında hazırladığı bir vasiyetname ile tüm mirasını 3 yasal mirasçısı olan yeğenlerine bıraktığı belirtildi. Ancak Erksan’ın 2003 Mayıs ayında hazırladığı yeni vasiyetname ile 1999 tarihli vasiyetnamesinden vazgeçtiği ve mirasçı belirlemediği ifade edildi. 

2004 yılında mirasını asistanına bıraktı

Erksan daha sonra bir vasiyetname daha hazırladı. Mahkeme Erksan’ın 16 Nisan 2004 tarihli son bir vasiyetname daha hazırladığını açıkladı. 

Mahkemede okunan 16 Nisan 2004 tarihli vasiyette ise şu ifadeler yer aldı:

"Türkiye Cumhuriyet Devleti sınırları içerisindeki ve yurtdışındaki tüm menkul ve gayrimenkul malvarlığımı, tüm yasal ve hukuksal haklarımı özellikle kütüphanemde bulunan tüm kitaplarımı, tüm el yazılarımı, daktilo ve bilgisayarda yazdığım tüm yazılarımı, yayınlanmış ve yayınlanacak tüm kitaplarımı, bunların yasal, hukuksal, ekonomik tüm haklarını, fotoğraflarımı, değerli öğrencim, evladım, kızım, can yoldaşım 1973 doğumlu Zeynep Özlem Havuzlu'ya bırakmayı vasiyet ediyorum. Son arzularım bundan ibarettir."

Yeğenleri vasiyetnameye itiraz etti

Mahkemede Erksan’ın yeğenleri Enise Demet Gül ve Methiye Tüliten, okunan vasiyetnameye itiraz ettiklerini ve iptali yönünde dava açacaklarını belirtti.