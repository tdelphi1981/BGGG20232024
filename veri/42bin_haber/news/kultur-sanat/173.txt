"Şu Çılgın Türkler" operası dünya prömiyerini yaptı
Turgut Özakman'ın en çok satan romanı "Şu Çılgın Türkler"den uyarlanan aynı adlı opera eserinin dünya prömiyeri, İzmir Devlet Opera ve Balesi'nce yapıldı.Türkiye'de en çok satılan kitaplar listesinde yer alan Turgut Özakman'ın Kurtuluş Savaşı destanını anlattığı Şu Çılgın Türkler adlı romanı, Sıtkı Türkmen'in librettosu, Çetin Işıközlü'nün bestesiyle aynı adla iki perdelik opera eserine dönüştü.

Haldun Özerten'in rejisiyle İzmir Devlet Opera ve Balesi (İZDOB) tarafından sahneye konulan operanın Büyük Önder Mustafa Kemal Atatürk'ün ölümünün 74. yılında yapılan dünya prömiyeri öncesi, İZDOB Müdürü ve Sanat Yönetmeni Aytül Büyüksaraç, eserin libretto yazarı Tekmen, bestecisi Işıközlü ve rejisörü Haldun Özörten ile Elhamra Sahnesi'nde basın toplantısı düzenledi.

Büyüksaraç, Mustafa Kemal Atatürk'ün anısına büyük değer verdiklerini belirterek, 10 Kasım Atamız'ı kaybettiğimiz gündür, ama biz bu eserle yeniden doğuşu görmek istiyoruz. Bu eseri sunmaktan büyük gurur duyuyor ve sorumluluk hissediyoruz dedi.

Besteci Çetin Işıközlü de çok büyük zorluklarla çok kısa zamanda eserin sahnelenmesinden büyük mutluluk duyduğunu söyledi.

Operanın, Kurtuluş Savaşı'nın esasını anlattığını ifade eden Işıközlü, Asıl büyük eser, bu vatanı bize veren o kahramanların, Türk ordusunun başardığıdır dedi.

Eserin libretto yazarı Sıtkı Tekmen de Kurtuluş Savaşı'nın bugüne kadar herkesin diline dolanmış ve içi boşaltılmış kelimelerle anlatıldığını savunarak, Binlerce belgeye dayanan ve müthiş öykülerden oluşan bu eserde görüyoruz ki, bu mücadeleye katılanlar imkansızı zorlamış ve başarmışlar diye konuştu.

Rejisör Haldun Özörten ise operada sahnenin sürekli değişeceğini, eserin sahnelenmesinde barkovizyona dayalı sahneleme yöntemini seçtiklerini belirterek, Gerçek kesitlerden sahneler sunacakları eserde, sanatseverlerin o dönemde yaşanan acıları hissedeceğini söyledi.

Salon yetmedi ayakta izlendi

İZDOB Elhamra Sahnesi'nde dünya prömiyeri yapılan Şu Çılgın Türkler operası, sanatseverler tarafından büyük ilgiyle karşılandı.

Sadece davetlilerin izleyebildiği prömiyerde, sanatseverlerin aşırı ilgisi nedeniyle salonda ayakta izleyici alınmak zorunda kalındı.

Kurtuluş Savaşı Destanı'nı konu edinen iki perdelik opera, büyük beğeni topladı ve seyirciler tarafından ayakta alkışlandı.

Opera eseri, prömiyerin ardından sezonda 12 Kasım'dan itibaren sahnelenmeye devam edilecek.