Türkiye'de 2012'de kaç kitap yayınlandı?
Türkiye Yayıncılar Birliği’nin Kültür ve Turizm Bakanlığı ISBN Ajansı ile Telif Hakları ve Sinema Genel Müdürlüğü’nden edindiği bilgilere göre; Türkiye’de 2012 yılında 42.626 çeşit (başlık) kitap yayınlandı. 2012’de toplam 480.257.824 adet kitap basıldı. (MEB tarafından okullara ücretsiz dağıtılan ders kitapları dahil) 
Bu kitaplar için 293.257.824 adet bandrol satın alındı. Milli Eğitim Bakanlığı da 2012 yılında ilk ve orta öğretim öğrencilerine 187.000.000 adet ücretsiz ders kitabı dağıttı. 
TÜİK rakamlarına göre Türkiye’nin nüfusu 74.724.269 (01.01.2012 itibariyle). 
2012 yılında kişi başına 6,4 kitap düşmekte. 
2011'de Türkiye'de 43 bin 200 çeşit kitap yayımlanmış, 493 milyon 469 bin 590 adet kitap üretilmişti. Kişi başına düşen kitap sayısı 6,8’di. Bu veriler göz önüne alındığında, geçen yıla göre yayınlanan kitap çeşidinde %2;  üretilen kitap adedinde %3 düşüş var. 
2012 yılında üretilen 42.626 başlık kitabın konularına göre dağılımı şöyle. Genel Konular 452 başlık, Felsefe ve Psikoloji 1.137 başlık, Din 2.726 başlık, Toplum Bilimleri 14.342 başlık, Dil ve Dil Bilim 504 başlık, Doğa Bilimleri ve Matematik 461 başlık, Teknoloji ve Uygulamalı Bilimler 1.954 başlık, Güzel Sanatlar 1.270 başlık, Edebiyat 15.034 başlık, Coğrafya ve Tarih 2.664 başlık, konusu belirtilmemiş 2.082 başlık. 
Geçmiş yıllara bakıldığında yayımlanan başlık adedinde gözlenen düzenli artışın 2012 yılında düşüşe geçtiği gözleniyor: 2007’de 32.150 çeşit, 2008’de 32.342 çeşit, 2009’da 31.414 çeşit, 2010’da 34.363 çeşit, 2011’de 43.190 çeşit kitap yayımlanmıştı. (2012 yılında 42.626 adet ile %2’lik düşüş) 
Aynı şekilde, üretilen toplam kitap sayılarına bakıldığında da 2012 yılında bir düşüş söz konusu: 2007’de 280.708.153 adet, 2008’de 298.651.407 adet, 2009’da 353.599.457 adet, 2010’da 408.339.289, 2011’de 494.200.042 adet, 2012’de 480.257.824 adet kitap üretildi. (Her sene düzenli artış 2012’de %3’lük bir düşüşe geçiyor)