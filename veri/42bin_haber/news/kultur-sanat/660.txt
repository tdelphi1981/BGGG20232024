BAJAR / Hoşgeldin- B'xêr hatî
İlk albümünde dinleyicilerine Yaklaş/ Nêzbe diyen BAJAR, ikinci albümüyle raflarda yerini alıyor.
Dilleri, kültürleri ve sesleri kapsayan büyük bir buluşmayı hedefleyen BAJARın ikinci albümü olan Hoşgeldin/B'xêr hatî sokağın seslerini birleştiriyor. Çift dilli müziğin izleri BAJARın yolculuğunda yerini buluyor. 
Şehir yaşamının bir araya getirdiği insan öykülerini müziğin evrensel diline çeviren BAJAR, Kürtçe ve Türkçe folk-rock besteleriyle, hakların ortak yaşam çabasını güçlendirecek ezgileri şehre katacak. 
Haziran 2009'da önyargılara karşı kardeşliğin ortak dilini örmek için yola çıkan BAJAR projesi, yeni albümü Hoşgeldin/B'xêr hatî  ile yolculuğunu sürdürüyor. Yapımcılığı Kalan Müzik tarafından üstlenilen Hoşgeldin/B'xêr hatî albümünde, vokalde Vedat Yıldırım ve Burak Korucu, elektrik gitarda Cansun Küçüktürk, bas gitarda Ari Hergel, klavyede Ferhat Güneş, davul ise Erdem Göymen yer alıyor. 
Metropollerde süren ekmek ve hürriyet telaşını Kürtçe ve Türkçe ezgilerle anlatan topluluğun, yeni albümü yine Fırat suyunu Marmaraya akıtmaya devam ediyor. Şehrin dillerini birbirinden farklı makamlar ve ritimlerle yoğuran BAJAR, müzikal anlayışlarını,  "...Şehirler, hayatlar değişiyor. Saat tik-taklarına koşullanmış adım seslerimiz etrafımıza ne kadar da sağır. Bir an dur desek, etrafı sil baştan seyre dalsak... Ne çok ayrıntı var kaçırdığımız... Bak fısıldıyor saklı duran 'büyük sessizlik'..." sözleriyle anlatıyor. 
Hoşgeldin/B'xêr hatî  albümü içinden çıkıp geldiği şehirlerin renklerini, kızgınlıklarına, arayışlarını taşıyor. Kimliklerin, duyguların, umutların birbirine karıştığı hayatın hikâyelerini kardeş ritimlerle aktaran BAJAR insan hikâyelerinde ısrar ediyor. Şehri yaşayanların her gün ürettikleri enerjiyi yansıtan ezgileriyle  Hoşgeldin/B'xêr hatî; unutuşa karşı hafızayı, söz oyunlarına karşı gerçek hayatın kelimelerini yerine koyuyor.  Şehir yaşamında Kürtçe/Türkçe âşık olanların, çalışanların, sıkılanların, umut edenlerin müziğini, yine o müziği yaratanlara armağan ediyor. 
BAJAR, heybesine doldurup, hayatın şiirini, beyaz yakalıların öyküsünü, işçilerin, öğrencilerin, işsizlerin, öteye-beriye itilenlerin anlatılmayan acılarını, zorunlu göç yollarında kalan umutları yeni bir yolculuğa çağırıyor bizi.  
BAJARın yeni albümü , sadece enstrümanlarıyla değil, sözcükleriyle de dinleyicilerine yeni bakışlar katacak. Albümün güçlü ezgilerinden biri olan Bet Beyazda; "...yine bir yorgun pazartesi; ütüm düzgün yüzüm buruşuk; masa üstüm hesaplarım bu düzenle çok barışık; bir of çeksem yelkovana bir dur desem..." isyanıyla şehir yaşamının ritmi içinde boğulan insanın öyküsüne kulak veriyor.  
Şair Sezai Sarıoğlunun Bahoz ezgisinde şiiriyle eşlik edeceği BAJARın yeni albümünde, Ahmet Kayanın pek bilinmedik ezgilerinden biri olan Yalan da olsa yeniden yorumlanıyor. Besteleriyle, düzenlemeleriyle, sözleriyle adeta ağır işçilik isteyen uzun saatlerin ürünü olan Hoşgeldin/B'xêr hatî, ülkemiz uzak ve yakın tarihinin önemli başlılarını da bir araya getiriyor; Dersimin ve Uluderenin sesi, güçlü bir itiraz oluyor Hoşgeldin/B'xêr hatî albümüyle. 
  
Müzikal derinliğini sözünün gücüyle birleştiren BAJAR, albümünde Yaklaş/ Nêzbe dediğini dinleyicisine bu kez yolculuğumuza Hoşgeldin/B'xêr hatî diyor. Alternatif müzikal arayışların ve şehrin hızla değişen kültürel çeşitliliğinin yansıması olan Hoşgeldin/B'xêr hatî albümü yaşamı anlamlı kılan tüm duyguların içinde yer bulduğu bir albüm olma özelliği taşıyor. 
 