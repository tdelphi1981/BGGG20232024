Boston Türk Kültür ve Sanat Festivali sona erdi
Bu yıl 17'incisi düzenlenen Boston Türk Kültür ve Sanat Festivali, genç ressam Nedret Andre'nin Boston Üniversitesi'ndeki "Transit" isimli sergisinin kapanışı ile sona erdi. Çağdaş Türkiye'yi, kültür ve sanatını "Anadolu'nun Renkleri" temasıyla çeşitli yönleriyle Amerikalılara tanıtmayı amaçlayan festival programında konserler, sergiler, atölyeler, belgesel ve kısa film yarışması, Türk mutfağının ve şaraplarının tanıtımı gibi bir dizi etkinlik yer aldı.

Festival programının Boston'da yaşayanların büyük ilgisini çektiğini ve tanıtım kampanyalarıyla geçen yıl olduğu gibi bu yıl da altı haftayı aşan bir sürede hedefledikleri 200 bin dolayında kişiye ulaştıklarını belirten festival yöneticileri, katılımcıların büyük bölümünün de Amerikalılardan oluşmasının festivalin geleceği açısından olumlu bir gösterge olduğunu söylediler.

Festival direktörü Erkut Gömülü, festivalin ana sponsorları olan Türk Kültür Vakfı'na, Kültür ve Turizm Bakanlığı'na, Türk Hava Yolları'na ve başta Türkiye'nin Boston Başkonsolosluğu, Boston Güzel Sanatlar Müzesi, Boston Üniversitesi Howard Thurman Merkezi ve Boston Goethe Enstitüsü olmak üzere festivale destek veren tüm kurum ve kuruluşlar ile festivalde yer alan sanatçılara ve katılımcılara teşekkür etti.

Gömülü, gelecek yıl 29 Ekim-15 Aralık arasında düzenlenecek 18. Boston Türk Kültür ve Sanat Festivali'nin programı ile ilgili hazırlıklara şimdiden başladıklarını söyledi.