Hititler de çalıyordu
Alacahöyük'teki kazı çalışmalarını yürüten Prof. Dr. Çınaroğlu, bölgede yer alan bir duvar taşında gitara çok benzeyen telli bir çalgı çalan kişi figürü bulunduğunu söyledi.
Prof. Dr. Çınaroğlu, bazı müzikogların çalgıyı gitara, bazılarının ise Orta Asyada kullanılan başka bir telli çalgıya benzettiklerini söyledi. 
 
Çorumum Alaca İlçesinde bulunan Alacahöyük Beldesinde yapılan kazı çalışmalarında Hitit dönemine ait eserler arasında yer alan bir duvar taşında telli bir çalgı çalan kişi figürü bilim adamlarını ikiye böldü. Bölgede 1997 yılından bu yana kazı çalışması yapan Ankara Üniversitesi Dil ve Tarih Coğrafya Fakültesi Arkeoloji Bölümünden emekli Prof.Dr. Aykut Çınaroğlu, bazı müzikologların figürdeki çalgıyı gitara benzettiğini bazılarının ise Orta Asyada kullanılan başka bir telli çalgı olduğunu iddia ettiğini söyledi. Duvar taşı üzerinde bulunan ve Hititlere ait bahar bayramında gerçekleştirilen şenliği tasvir eden kabartmanın yıllardan bu yana bilindiğini dile getiren Prof. Dr. Çınaroğlu, telli çalgıyı çalan insan figürüyle ilgili yıllardan bu yana çeşitli yorum ve değerlendirmeler yapıldığını dile getirdi. Hititlerin bu tür telli çalgıları kullandığını söyleyen Prof.Dr. Çınaroğlu, şöyle konuştu: 
"Bu yıllardır bilinen bir konu. Bu figür yıllar önce ortaya çıktı. Yeni bir durum söz konusu değil. Müzikogların bu figürle ilgili farklı düşünceleri var. Ancak, figürde gitarda da olduğu gibi perdelerin bulunduğu görülüyor. Eğer bu bir gitarsa şunu diyebiliriz ki gitarı İspanyollardan önce Hititler çalıyordu. Gerçekten de bu telli çalgı günümüzdeki gitara çok benziyor. Ancak kesin olarak bu gitardır diyemiyoruz."  
Bölgedeki kazı çalışmalarına bu yıl da devam ettiklerini dile getiren Prof. Dr. Çınaroğlu, yapılan kazılarda Hitit uygarlığına ait eserler bulmaya devam ettiklerini ifade etti.