Vizyonda bu hafta: 8 Mart
"Gelmeyen Bahar", "Eve Dönüş: Sarıkamış 1915", "Uzun Boylu Esmer Adam", "Muhteşem ve Kudretli Oz", "Kadınlar" ve "Aşkın İzleri" bu hafta vizyona girecek filmler... Bu hafta 6 yeni film sinemaseverlerle buluşacak. 

Gelmeyen Bahar

"Küçük Emrah" olarak bilinen Emrah Erdoğan'ın ilk kez yönetmen koltuğuna oturduğu "Gelmeyen Bahar", yarın vizyona girecek. 

Töre ve töre cinayetleri, kadına karşı baskı ve şiddet konularını işleyen "Gelmeyen Bahar", kadına karşı şiddete dikkati çekmek amacıyla Dünya Kadınlar Günü'nün kutlanacağı yarından itibaren gösterimde olacak.

Filmin öyküsünü yazan Emrah Erdoğan'ın Tarkan Ateşman ile senaryosuna şekil verdiği filmde, Ayten Uncuoğlu, Kerem Kupacı, Turgay Tanülkü, Orhan Alkaya, Beyza Şekerci rol aldı. "Küçük Emrah" filmin müziklerini de Caner Tepecik ile birlikte hazırladı.

Filmin konusu özetle şöyle:
"Bir fabrikada işçi olarak çalışan, 18 yaşına yeni giren Bahar'ın geleceğiyle ilgili bambaşka hayalleri varken, ailesi onun kaderini çoktan belirlemiştir. Suskun bir anne, evinde bulamadığı mutluluğu başka yerlerde arayan emekli bir baba ve işsiz bir ağabeyin arasında sıkışıp kalan Bahar, kurtuluşu çok iyi bilmediği bir dünyada aramaktadır. 

Amcası ise oğluna eş yapmak için Bahar'ın kanunen reşit olmasını beklemektedir. Başına gelen üzücü bir olay sonrasında evden kaçmak zorunda kalan Bahar için hüküm çoktan verilmiştir. Ailenin namusunu temizlemek ise evin oğlu Mirza'ya düşmüştür. 

Mirza ise işsizlik ile mutsuz giden evliliğinin kıskacında her geçen gün biraz daha sıkışırken, eşi Songül'ün kendisinden habersiz bir şeyler çevirdiğini hisseder. Ancak bu küçük, sıkıntılı dünyada hiçbir şey göründüğü gibi değildir."

Eve Dönüş: Sarıkamış 1915

Yönetmen Alphan Eşeli'nin "Eve Dönüş: Sarıkamış 1915" adlı filmi, yarın vizyona girecek. Senaryosunu Alphan Eşeli'nin Serdar Tantekin ile birlikte yazdığı, baş rollerini Uğur Polat, Nergis Öztürk ve Serdar Orçin'in paylaştığı filmin hazırlıkları, 2011 yılının Kasım ayında başladı. 

Filmin, geçen yıl şubat ayında başlayan çekimleri, 5 hafta sürdü ve yaklaşık 120 kişilik bir ekiple çalışıldı. Film, Sivas'ta eksi 27 derecede, soğuk ve zor kış koşullarında çekildi.

Filmin konusu şöyle:
"I. Dünya savaşı sırasında Ruslara karşı yapılan, 109 bin 274 askerin şehit düştüğü Sarıkamış Harekatı, Osmanlı İmparatorluğu'nun mağlubiyeti ile sonuçlandı. Ne Rusların ne de Osmanlı'nın tam olarak sahip olamadığı, yönetim ve otoriteden yoksun bu bölgede kaderlerine terk edilen insanlar, kendilerini daha önce karşılaşmadıkları bir hayatta kalma mücadelesi içinde buldu. 

Bakü'de görevli Hariciye Nazırlığı Kalem Müdürü'nün eşi Gül Hanım ve kızı Nihan, onlara Erzurum yolunda eşlik eden Hariciye Nazırlığı mensubu Saci Efendi, zorlu ve sert kış koşullarının hakim olduğu bu kimsesiz topraklarda yol alırken, savaşın ortasında kalmış, harabeye dönmüş ve terk edilmiş bir köye ulaşır. 

Ekip, ıssızlığın ortasındaki bu köyde geçirdikleri ilk akşamlarında yalnız olmadıklarını öğrenir. Birbirlerinden farklı, toplumun değişik sınıf ve kültüründen gelen 8 insan, bu ıssız köyde açlıkla baş ederken hayatta kalmanın ve eve dönmenin mücadelesini verir."

Uzun Boylu Esmer Adam

Woody Allen'in senaryosunu yazdığı ve yönettiği "Uzun Boylu Esmer Adam/You'll Meet A Tall Dark Stranger", yarın vizyona çıkacak.

Ödüllü yönetmen Woody Allen'ın kamerasını iki evli çiftin hayatlarına çevirdiği filmde, usta oyuncular Antonio Banderas, Josh Brolin, Anthony Hopkins ile Gemma Jones kamera karşısına geçti.

Muhteşem ve Kudretli Oz

Macera ve fantastik film severlerin merakla beklediği "Muhteşem ve Kudretli Oz" filminin yönetmenliğini Sam Raimi yaptı.

Filmde, James Franco, Mila Kunis, Rachel Weisz, Michelle Williams, Zach Braff rol aldı. Filmde, küçük çaplı bir sirk sihirbazı olan Oscar Diggs (James Franco) çevresinda yaşanan olaylar konu ediliyor.

Kadınlar

Fransa, Almanya ve Polonya ortak yapımı "Kadınlar/Elles" de haftanın bir diğer filmi...

Yönetmenliğini Malgorzata Szumowska'nın üstlendiği filmde, Juliette Binoche, Anais Demoustier, Krystyna Janda, Joanna Kulig, Ali Marhyar rol aldı.

Aşkın İzleri

Yönetmen Terrence Malick imzasını taşıyan "Aşkın İzleri/To The Wonder" dram severler için vizyona girecek.

Rachel McAdams, Ben Affleck, Javier Bardem, Olga Kurylenko, Charles Baker'in rol aldığı filmde, Neil'in, Paris'te tanıştığı güzel ve hayat dolu Marina ile tutkulu aşkı çevresinde gelişen olaylar konu ediliyor.