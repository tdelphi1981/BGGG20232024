En havalı sergi açıldı!
RESSAM Cumhur Koraltürk'ün, Türkiye'de ticari havacılık tarihini konu alan yağlıboya tablolardan oluşan sergisi, İstanbul Atatürk Havalimanı Dış Hatlar Terminali TAV Galeri' de açıldı.
Sergi açılışı nedeniyle düzenlenen törene Atatürk Havalimanı'nda sorumlu İstanbul Vali Yardımcısı Ali Bakoğlu, Devlet Hava Meydanları İşletmesi Atatürk Havalimanı Baş Müdürü Celal Özuğur, TAV İstanbul Genel Müdürü Kemal Ünlü ve çok sayıda davetli katıldı. İstanbul Atatürk Havalimanı'nda TAV Galeri'nin ev sahipliğini yaptığı "Türkiye'de Ticari Havacılık Tarihi" sergisi, çok sayıda davetlinin katıldığı bir törenle açıldı. Fly Service CEO'su Gökhan Sarıgöl tarafından ressam Cumhur Koraltürk'e yaptırılan ve 1950-2012 yılları arasında İstanbul Atatürk ve Ankara Esenboğa Havalimanı'na inen uçakların yağlı boya tablolarından oluşan serginin, Türkiye sivil havacılık tarihine ışık tutacağı belirtildi. Sergide başta Türk Hava Yolları olmak üzere Olympic Air'den Japan Airlines'a, Air France'dan British Airways'e kadar birçok havayoluna ait uçakların yağlı boya tabloları yer alıyor. DC10, F28 gibi farklı yolcu uçaklarının yağlıboya yorumlarından oluşan toplam 70 tablonun bulunduğu sergi mart ayının ikinci haftasına kadar TAV Galeri'de ziyaret edilebilecek.