Büyünün Gözleri tamamen açık!
İBB Şehir Tiyatrolarının bugün perde açan yeni oyunu Büyünün Gözleri, iyilik kötülük, inanç ve inançsızlık gibi zıt konuları irdeliyor.

İstanbul Büyükşehir Belediyesi Şehir Tiyatroları’nın yeni ve yerli oyunlarından biri olan Büyünün Gözleri, bugün Fatih Reşat Nuri Sahnesi’nde perde diyecek. Komedi tarzındaki oyun, borç batağından kurtulmaya çalışan Kont Merteverdi’nin etrafında geçen entrika, bencillik ve çıkar ilişkilerinin sevgi üzerinde kurduğu tahakkümü anlatıyor. Roman ve öykü kitapları da bulunan yazar Mehmet Murat İldan’ın 12 yıl önce kaleme aldığı ve 2000 yılında Kadıköy Belediyesi Ulusal Oyun Yazma Yarışması’nda birincilik alan Büyünün Gözleri, 16. asırda geçse de günümüze göndermeler yapıyor. İldan’a göre Büyünün Gözleri, ‘Çaresiz insanların büyü gibi saçmalıklara sığınmalarına, manastır kurallarının akıl dışı yanlarına, kızlarını bir meta gibi görme ilkelliklerine dönük bir yergi.’ 
İyilik de kötülük de insana ait 
Oyunun yönetmenliğini ise Şehir Tiyatrosu’nun deneyimli isimlerinden Hülya Karakaş yapıyor. Oyunu Star’a anlatan Karakaş, Büyünün Gözleri’nin ‘Hayat, sadece iyilerle kötülerin çatışmasından mı oluşur? Bu çatışmanın kazananı kimdir? Hayatın skorunu kim belirler?’ sorularının etrafında döndüğünü söyledi. Karakaş,oyunun, iyilik-kötülük, zenginlik-fakirlik-inanç-inançsızlık gibi insana dair zıt kutupları mizah yoluyla irdelediğini kaydediyor. Oyunun satır aralarında hayatın gri renklerine odaklanmaya çalıştığını ve tartışmaya açık bir oyun tasarladığını dile getiren Karakaş, ‘Sanat zaten süreç işidir. Seyirci de bu sürece katılacak ve birlikte eğlenerek belki bir sonuca varabileceğiz. Sonuçta kötülük de iyilik de insana aittir’ diye konuştu. 
MÜZİKLER BABA ZULA’DAN ŞARKI SÖZLERİ SHAKESPEARE’DEN 
Şehir Tiyatroları’nın yeni oyunu Büyünün Gözleri’nde kalabalık bir ekip yer aldı. Dramaturgluğunu Gökhan Aktemur’un yaptığı oyunun sahne tasarımı Rıfkı Demirelli’ye, kostümleri Eylül Gürcan’a, müzikleri ise BaBa ZuLa’ya ait. Oyundaki son şarkının sözleri ise Shakespeare’in sonelerinden alındı.