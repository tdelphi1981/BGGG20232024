Çallının Çıplakları 500 bin liraya satıldı
Ressam İbrahim Çallının terk edilmiş bir evde uzun yıllar rulo halinde tutulan en büyük tablosu Kayalıklarda Yıkanan Çıplaklar, dün gerçekleştirilen Karma Sanat Eserleri Müzayedesinde 500 bin liraya satıldı. Karşı Müzayede tarafından Bağlarbaşı'ndaki International Art Center'de (IAC) gerçekleştirilen Anadolu yakasının ilk müzayedesinde, 330 eser satışa çıkarıldı. 
Müzayedenin en ilgi çeken eseri, İbrahim Çallı'nın 3 metre boyundaki en büyük ve mitolojik tablosu olarak bilinen 80 yıllık Kayalıklarda Yıkanan Çıplaklar isimli eseri oldu. 400 bin liradan satışa çıkarılan ve 4 sanatseverin almaya talip olduğu tablo, müzayedeye telefonla katılan ve isminin açıklanmasını istemeyen bir sanatsevere 500 bin liraya satıldı. IAC İstanbul'un kurucusu Hafize Uncuoğlu, İbrahim Çallı'nın  Kayalıklarda Yıkanan Çıplaklar isimli çalışmasının satılmasından dolayı hem üzgün hem de mutlu olduklarını ifade ederek, Bugünkü müzayedenin Anadolu yakasında gerçekleştirilen ilk müzayede olması nedeniyle, çok heyecanlıyız.  Anadolu yakası ve sanat adına hayırlı olmasını diliyorum diye konuştu. Uncuoğlu, tarihi bir ana tanık olduklarını anlatarak, kayıp olan 80 yıllık bir eseri sanat camiasına kazandırdıklarını kaydetti. Müzayedeye katılan İbrahim Çallı'nın torunu Yaşar Çallı ise Batı anlamındaki Türk resminin öncüleri İbrahim Çallı, Feyhaman Duran, Ruhi Arel ve Sami Yitik'tir. Bu tablo, Avrupa ülkelerinden birinde yapılsaydı, daha iyi bir fiyata satılırdı. Müzayedeye daha çok devlet erkanı ve sanatseverin katılmasını beklerdim dedi.  
ESER           Çallı'nın Kayalıklarda Yıkanan Çıplaklar eserinin hikayesi şöyle:  1930'lu yıllarda Mustafa Kemal Atatürk, İbrahim Çallı'ya Kaşık Adası'nda çalışması için bir yer tahsis eder. O yıllarda Burgazada'da İbrahim Çallı'nın doktoru Mehmet Medeni Akman yaşamaktadır. Çallı ve Akman'ın dostluğu,  uzun yıllar devam eder. Çallı, 'Kayalıklarda Yıkanan Çıplaklar' adlı eserini,  Mehmet Medeni Bey için yapar. Çallı'nın o dönemde, bu kadar büyük tuval olmadığı için 2 tuvali birleştirerek yaptığı 2.98 X 2.18 boyutlarındaki tablo, Medeni Bey'in Burgazada'daki yalısında uzun yıllar asılı kalır. Mehmet Medeni Bey'in ölümünden sonra, boyutundan dolayı uzun süre bakımsız kalan tablo, Bayram Karşıt'ın gözetimine geçerek, restore edilir ve İbrahim Çallı'ya ait olduğu belgelenir, ayrıca Bayram Karşıt tarafından sertifikası da verilir. Ancak eser,  rulo şeklinde saklandığı için Çallı'nın imzası dökülmüştür. Son olarak restorasyon işleri, Prof. Dr. Süleyman Saim Tekcan tarafından denetlenir ve korumaya alınır. Eserin, 1930'lu yıllarda yapıldığı tahmin ediliyor. 
Müzayedede, İbrahim Safi, Nazmi Ziya, Sabri Berkel, Avni Arbaş, Nuri Abaç, Fikret Mualla, Adnan Çoker, Abidin Dino ve Bedri Rahmi Eyüboğlu'nun da aralarında bulunduğu birçok sanatçının yaklaşık 100 eseri, alıcı buldu.