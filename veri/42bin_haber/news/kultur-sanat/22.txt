Çalamadığı sazın yapım ustası oldu
Sazı çalamayınca yapmaya karar vererek bugüne kadar 3 binin üzerinde saz üreten bağlama ustası Bekir Tekeli, 80 yıllık ömrünün 55 yılını Anadolu nağmelerinin seslendirildiği sazlara adadı. 2010 yılında Yaşayan İnsan Hazineleri ödülünü alan Tekeli'nin ürettiği sazlar, Neşet Ertaş başta olmak üzere birçok ünlü ozanın elinde zülfü yare dokundu.
 Tekeli Kardeşler Saz Evini açan ağabeyleri Ali ve Ahmet Tekeli'den mesleği öğrenen küçük kardeş Bekir Tekeli, 55 yıldır ağabeyinden öğrendiği mesleği devam ettiriyor.
 Tekeli, AA muhabirine yaptığı açıklamada, 12 yaşında köyde saz yaptıkları sırada ağabeyleri Ali ve Ahmet Tekeli'yi izlerken bu işe merak sardığını ve ilk sazını da o yaşlarda yaptığını söyledi.
   
 İlk yaptığı sazın da satıldığını dile getiren Tekeli, askerden geldikten sonra ağabeyi Ali Tekeli'nin ''Bu işi sen devam ettir'' sözü üzerine saz yapmaya devam ettiğini bildirdi.
  
 Tekeli, bugüne kadar en az 3 bin saz yaptığını belirterek, ''Türkiye'de başta Neşet Ertaş'a, radyo sanatçılarından Nida Tüfekçi, Bayram Aracı, Ahmet Sezgin ve birçok saz ustasına saz yaptım. Aşık Veysel'e de saz yaptık'' ifadesini kullandı
          
 -Avrupa'da saza ilgi-
          
 Tekeli, sazların sadece Türkiye ile sınırlı kalmadığına işaret ederek, ''Almanya, Hollanda, İsveç gibi ülkelere gönderiyorum. Burada fazla ilgilenen kalmadı. Avrupa'nın daha çok ilgisi var'' diye konuştu.
 Önceki yıllarda 6-7 çırakla çalıştığını ve şu an işi yalnız yürüttüğünü vurgulayan Tekeli, şunları kaydetti:
 ''Şu anda haftada 1-2 gün yardımıma gelen dünürüm var. İşi tamamen öğrendi ama her gün gelmiyor. Çırak da bulunmuyor artık. Ama sağ oldukça bu işi yapmaya devam edeceğim. Oğlum da arada yardımıma gelir ama ben öldükten sonra devam ettirir mi bilemiyorum. Bende fazla sipariş almıyorum artık yaşlıyım malum.''
 40 sene evvel ağabeyiyle çalışırken müşterilerin bir saz için sene boyunca beklediğine dikkati çeken Tekeli, artık tam üzerinde durulduğunda bir sazın 10 gün içerisinde bittiğini dile getirdi.
 Sazın teknesinde dut ağacı, göğsünde ladin veya köknar, kolunda kayın ağacı kullandıklarını ifade eden Tekeli, ''Şimdi herkes fabrikasyon yapıyor, bizim sazlarımız oymadır'' dedi.
 2010 yılında Yaşayan İnsan Hazineleri ödülünü Ertuğrul Günay'dan alan Tekeli, kısa süre önce hayatını kaybeden Neşet Ertaş ile de bu ödülü alırken tanıştığını kaydetti.