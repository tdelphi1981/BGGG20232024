'Terminatör' geri dönüyor
 
 Aksiyon filmlerinin vazgeçilmez aktörü Arnold Schwarzenegger, kendisini beyazperdeye döndüren ‘The Last Stand’ filminin tanıtımları sırasında yeni bir ‘Terminatör’ filmiyle geri döneceğini açıkladı
 
 Uzun yıllar yürüttüğü California valiliğini bırakan aktör Arnold Schwarzenegger, sinemaya en ünlü rolüyle geri dönmeye hazırlanıyor. Schwarzenegger, Londra’da son fimi ‘The Last Stand’in basın toplantısı sırasında ‘Terminatör’ rolünü tekrar canlandıracağını açıkladı.
 
 Hitfix sitesinin haberine göre, henüz hazırlık aşamasındaki yapım yazar grubunu topluyor. Filmde yaşlanmayan katil robotu canlandıran 65 yaşındaki aktörün nasıl genç görüneceği ise merak konusu. 
 
 Schwarzenegger, ilk olarak 1984’de rol aldığı ‘Terminatör’ filminin 1991 ve 2003 yıllarındaki devam filmlerinde rol almıştı. Ünlü aktörün son filmi ‘The Last Stand’ ise Schwarzenegger’in 10 yıl aradan sonra ilk başrolü. 
 
 ntvmsnbc
  