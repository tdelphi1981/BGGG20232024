İstanbul'un en eski su yolu Bathonea’da bulundu
Küçükçekmece Gölü Havzası'nda yürütülen Bathonea Kazıları’nda, arkeoloji dünyasında ilgiyle karşılanan ve İstanbul'un tarihinde yeni bir sayfa açacak kalıntılara ulaşıldı. Bathonea antik kenti kazı alanında, büyük taşlarla oluşturulmuş düzenli bir su yolu ortaya çıkarıldı.
 İstanbul İl Özel İdaresi’nin desteğiyle gerçekleştirilen Küçükçekmece Göl Havzası/Bathonea Kazıları’ndan elde edilen yeni bulgular, yapılan bir toplantı ile kamuoyuyla paylaşıldı. İstanbul Valisi Hüseyin Avni Mutlu, Bathonea Kazı çalışmalarında elde edilen bulguların heyecan verici olduğunu söyledi.
 Bölgede 2009 yılından beri süren çalışmaların süratle devam ettiğini belirten Vali Mutlu, “Yapılan kazılar sonucu su yolu ortaya çıkarıldı. Bildiğimiz açıktan giden bir su yolu değil. Bathonea Kazıları içinde sadece 300 metresi keşfedildi. İstanbul için çok kıymetli bir yer ortaya çıkarıldı. Şehre su taşıyan çok önemli bir su hattı. Şu ana kadar 5 noktada kapak sistemi bulundu. Kapaklardan içine girerek temizleme yapılmış. Günümüzdeki su yollarının bire bir aynısı inşa edilmiş” dedi.
 İstanbul’dan insanlık tarihine büyük mesajlar verildiğini dile getiren Vali Mutlu, şunları kaydetti. “İnsanlık geriye güzel şeyler bırakarak ilerliyor. Geçmişe bakıldığında insanlar güzel şeyler başarıyor. İstanbul’un tarihi zenginliğine katkı sağlamak istiyoruz.  İl Özel İdaresi olarak desteklerimizi sürdürmeye devam edeceğiz. İstanbul bu çalışmalar sonunda Ören yeri haline gelecek. Daha fazla sorumluluk almaya hazır olduğumuzu belirtmek istiyorum. Üniversite ekibini yürekten kutluyorum.”
 İstanbul İl Kültür Müdürü Ahmet Emre Bilgili ise bölgeyi İstanbul’un yeni ören yeri olarak planladıklarını belirtti. "Burası İstanbul’un yeni tarihi yarımadasıdır. Keşifler ve buluntular bu tespitimi haklı gösteriyor.  İstanbul bu konuda yeni değerler kazanacak. İstanbul’a gelecek turistler için yeni gezilecek alanlar ortaya çıkacak. İstanbul’un yeni bir turizm bölgesi kazanabilmesi için kazılara hızla devam etmeliyiz” dedi.  Bilgili, bölgenin İstanbul için çok önemli bir gezi ve bilgilenme alanı olacağını da sözlerine ekledi.
 Kazı başkanlığını yürüten Kocaeli Üniversitesi Arkeoloji Prehistorya Anabilim Dalı Başkanı Yrd. Doç. Şengül Aydıngün de Roma döneminden Osmanlı Devleti'ne kadar kullanılan büyük taşlarla düzenli şekilde oluşturulmuş bir yol bulunduğunu söyledi. Ayrıca 5-6'ncı yy'da yapılmış dini yapıya rastladıklarını belirten Aydıngün, 1034 tarihli bir sikke bulunduğunu, tarihi yerleşim alanının o yıllarda oluşan depremle toprağa gömüldüğünü ifade etti.
 Bathonea kentinin 12. yy'a ait yaşam izleriyle son bulduğunu kaydeden Aydıngün, kazı alanında bulunan tarihi eşyalar ve objeler hakkında şu bilgileri vardi: “Yemek takımları, parfüm şişeleri, küpe ve yüzükler, 7 bin metreküplük su deposu, 11 metre yüksekliğinde kale, kanallar, kartal motifli tabak dipleri, melek tasvirli tabak dipleri, MÖ dayanan seramik parçaları, ocak ve Konstantin yazılı tabletler bulundu.” 
 Aydıngün, ayrıca Firuzköy Yarımadası’nda yapılan çalışmalarda ise ilk tarımsal faaliyetlerin burada yapıldığına dair bulgulara rastladıklarını ifade etti.
  