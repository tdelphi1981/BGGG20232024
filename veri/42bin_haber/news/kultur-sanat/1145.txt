Türk filmleri Hong Konglu sinemaseverlerle buluştu
İzmir Sinema Derneği'nin bu yıl 4. kez düzenlediği 'Hong Kong Türk Filmleri Festivali', Türk sinemasının ve kültürünün bölgede tanıtımına önemli katkılar sağlıyor.
İzmir Sinema Derneği Başkanı Kayhan Kırmızıgül, Hong Kong Grand Cinema'da 5-10 Mart tarihleri arasında yapılan ve 8 Türk filminin katıldığı festivalin ardından AA muhabirine yaptığı açıklamada, her yıl daha fazla izleyici sayısına 
ulaştıklarını, festivale gösterilen ilginin kendilerini mutlu ettiğini söyledi.Uzak Doğu'da yapılan ilk Türk filmleri festivali olma özelliğini taşıyan etkinliğin, programında yer verdiği filmler aracılığıyla Türk sinemasının yanı sıra, Türkiye'nin ve Türk kültürünün tanıtımında da önemli görev üstlendiğini ifade eden Kırmızıgül, 'Önemli bir sinema birikimine sahip Hong Kong seyircisini Türk sinemasıyla buluşturmaktan gurur duyuyoruz' diye konuştu. Kırmızıgül, Başbakanlık Tanıtma Fonu, Kültür ve Turizm Bakanlığı ve Türkiye'nin Hong Kong Başkonsolosluğu'nun desteğiyle düzenledikleri festivalde, 
Hong Kong Başkonsolosu Haldun Tekneci ile Ticaret Ataşesi Şükran Öğün'ün kendilerini yalnız bırakmadıklarını belirterek, festivalin uzun yıllar aralıksız şekilde ve her yıl izleyicisini artırarak ilerlemesi için ellerinden gelen çabayı göstereceklerini dile getirdi.4. Hong Kong Türk filmleri Festivali, Erdem Tepegöz'ün 'Zerre' filmiyle 
 açılırken, bu yıl 'Ateşin Düştüğü Yer', 'Bu Son Olsun', 'Yük', 'Ferah Feza', 'Can', 'Aziz Ayşe' ve 'Canavarlar Sofrası', Hong Konglu sinemaseverlerle buluşan diğer Türk filmleri oldu.
 
 -Türk filmleri Nisan ayında Pekin'de-
 
Çin'de 2013 yılının 'Türk Yılı' olarak kutlandığını hatırlatan Kırmızıgül, derneğin Uzak Doğu'da film festivali düzenleme konusundaki deneyimini göz önünde bulunduran Kültür ve Turizm Bakanlığı'nın, kendilerine proje üretme 
çağrısında bulunduğunu kaydetti.Sundukları 'Pekin Festivali' önerisinin kabul edildiğini bildiren Kırmızıgül, Türk filmlerinin 23-28 Nisan tarihleri arasında düzenlenecek 'Pekin Türk Filmleri Festivali' kapsamında ilk kez Çinli izleyiciyle buluşacağını söyledi.