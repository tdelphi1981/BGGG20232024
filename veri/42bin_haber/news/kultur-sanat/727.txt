Hatıraların Kokusu renklendi
Türk resminin önde gelen isimlerinden Cengiz Gücükün geleneksel çizgilerden esinlenen Hatıraların Kokusu sergisi Niş Art Galleryde açıldı.

Eserlerinde sıkılıkla geleneksel Türk motiflerine yer veren ressam Cengiz Gücük’ün yeni sergisi, Teşvikiye’deki Niş Art Gallery’de izlenime açıldı. 1965 yılında staj için gittiği Almanya’da ‘Fantastik Gerçeklik’ akımının kurucularından Prof. Ernst Fuchs ile kısa süreli de olsa çalışma imkanı bulan Gücük, fantastik ögeleri geleneksel çizgilerle buluşturarak yepyeni sentezler elde ediyor eserlerinde. ‘Bize ait olanı kullanmak kadar doğal bir şey yok’ diyor sanatçı. Gücük’ün, resimlerinde kullandığı semboller daha çok zaman içindeki yolculuğu simgeliyor. Gücük eserlerinden bahsederken "Benim meselem zamanla. Zamanın ne olup olmadığı, ne zaman başladığını düşünmek beni hem yoruyor, hem de çok ilgilendiriyor’ diyor. İç yolculuğumuzu tamamlamanın kolay olmadığını dile getiren sanatçı, duygular, heyecanlar, hissedişler ve hayatı algılayış şekillerinin zaman içinde hep değiştiğini dile getiriyor ve ekliyor ‘Kendimize yeniden dönmek ve özümüzü bulmak zorundayız. Derin bir yalnızlığımız var. Figüratif çalışmalara da bu hüzün, çaresizlik ve mutsuzluk yansımış olsa gerek."  Cengiz Gücük’ün ‘Hatıraların Kokusu’ adlı sergisi 30 Ocak tarihine kadar Niş Art  Gallery'de görülebilir.