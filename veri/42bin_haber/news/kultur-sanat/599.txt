6 yeni film vizyona giriyor
Sinemaseverler bu hafta 6 yeni film ile buluşuyor.
 Haftanın öne çıkan filmi 2004 yılında Tayland’da yaşanan tsunami de hayatta kalmayı başaran bir ailenin yaşadığı dramı anlatan “Kıyamet Günü”. Juan Antonio Bayona’nın yönetmenliğini yaptığı filmin kadrosunda Naomi Watts, Ewan McGregor, Tom Holland bulunuyor.
 KIYAMET GÜNÜ
 Maria, Henry üç oğullarıyla beraber Tayland’a kış tatillerini tropikal bir cennette geçirme isteğiyle giderler. 26 Aralık sabahı, Noel kutlamalarının ertesi günü, ailece havuz başında dinlenirlerken dünyanın merkezinden gelen korkunç bir gürültüyle irkilirler. Maria korkudan donakalmışken, otelin duvarları ardından kara bir su üzerine doğru yükselmektedir. 2004 yılında, Noel’in ertesi günü, deniz yükselip Tayland’ın batı şeridini yerle bir etmişti. Ülke tarihindeki en büyük doğal afetti bu. Ölümcül gelgit dalgaları Tayland kumsalında 10 dakikalık mesafedeki tüm yerleşimi vurmuştu. Yalnızca bu ülkede yaklaşık 5.000 ölü ve 2.800’ün üzerinde kayıpla, 1480 çocuk yetim kalmıştı. Juan Antonio Bayona’nın yönettiği ve Naomi Watts, Ewan McGregor, Tom Holland ile Samuel Joslin’in oynadığı “Kıyamet Günü” 2004’te Hint Okyanusu’ndaki tsunamide hayatta kalmayı başaran bir ailenin güçlü etkileyici hikayesini anlatıyor.
 MEDYUM
 Psikolog Dr. Margaret ve asistanı Tom metafizik olaylar üzerine çalışmaktadırlar. Yüzlerce medyumun kirli çamaşırlarını açığa çıkarmışlardır. Tom ünlü medyum Simon’ın 30 yıl sonra tekrar gösteriye çıkacağını öğrenmiştir. Tom, Simon ile tanıştıktan sonra onu saplantı haline getirecek, gerçeği öğrendiğinde çok etkilenecektir ama işin peşini de bırakmayacaktır. Rodrigo Cortes’in yönettiği ve Robert De Niro, Cillian Murphy ile Elizabeth Olsen’ın oynadığı “Medyum”un çekimleri Barselona, Toronto şehirlerinde yapıldı ve çekimler 11 haftada tamamlandı.
 HTR2B: DÖNÜŞÜM
 Güzel bir Haziran gecesi. Orman içinde huzur dolu bir ev. Aynı ormanın içinde saklı yasa dışı bir klinikten kaçmış kobaylar. Birbirlerini koruma içgüdüsüyle kenetlenmiş bir aile ve karşılarında doğaları değiştirilmiş duygusuz insanlar. Kim daha vahşi olabilir? Osman Evre Tolga’nın yönettiği ve Veda Yurtsever İpek, Ahmet Somers, Serkan Altunorak ile Teoman Kumbaracıbaşı’nın oynadığı “Htr2b: Dönüşüm”, tüm bilimsel araştırmalar insanların iyiliği için mi? Peki ya bazı araştırmalar insanların iyiliği için değil de, insanları yok etmek içinse? Sorularına cevap arıyor.
 AŞK
 80'lerinde emekli ve eğitimli iki müzik öğretmeni olan Georges ve Anne'ın, kendileri gibi müzisyen olan fakat uzakta yaşayan bir kızları vardır. Bir gün Anne bir kriz geçirir ve felç olur. Çift kadının felç geçirmesinin ardından bu durumla başa çıkmaya çalışmaktadır. Şimdi onca yıla yayılmış olan evlilikleri yeniden bağlılık testinden geçmektedir. Jean Louis Trintignant, Emmanuelle Riva, Isabelle Huppert ile Alexandre Tharaud’un oynadığı “Aşk”, usta yönetmen Michael Haneke'nin kamerasından çıktı. Film, 2012 Cannes Film Festivali'nden büyük ödülle dönmüştü.
 ANNA KARENINA
 Yüksek bir sosyal konuma sahip Anna Karenina, erkek kardeşi Oblonsky’den evliliğini kurtarmasına yardım etmesine dair aldığı mektup üzerine Moskova’ya hareket eder. Yolculuk sırasında tanıştığı Kontes Vronsky’nin oğlu, subay Vronsky ile karşılaşır, aralarında bir çekim oluşur. Anna, St. Petersburg’a döndüğünde Vronsky de peşinden gelir. Başlayan tutkulu aşk, halk arasında skandal yaratır. Joe Wright’ın yönettiği ve Keira Knightley, Jude Law, Aaron Taylor Johnson ile Kelly Macdonald’ın oynadığı “Anna Karenina” dram türünde.
 Pİ’NİN YAŞAMI
 Pi Patel’in Hindistan’daki egzotik bir hayvanat bahçesinden Pasifik’e uzanan yolculuğunda yaşadığı gemi kazası sonucu bir sandalda bir sırtlan, kırık bacaklı bir zebra, bir orangutan ve üç yüz kiloluk bir Bengal kaplanı ile hayatta kalan tek insan olarak yaşadığı akıl almaz hikâyesini sunuyor. Pi, besin zincirine kurban gitmez ve Kaplan ile başbaşa kalır. Ang Lee’nin yönettiği ve Tobey Maguire, Gerard Depardieu, Irrfan ile Suraj Sharma’nın oynadığı “Pi’nin Yaşamı” macera sevenler için.
 
 CİHAN