Hacı Sabancı İstanbul'da anılacak
Çukurova Devlet Senfoni Orkestrası (ÇDSO) geleneksel olarak her yıl Adana'da düzenlediği "Hacı Sabancı'yı Anma Konseri"ni, bu yıl ilk kez İstanbul'da gerçekleştirecek. ÇDSO, 1998'de vefat eden işadamı Hacı Sabancı'nın ölümünün ardından her yıl Adana'da anma konserleri düzenlendi. 

Konser, bu yıl Sabancı Ailesi'nin isteği üzerine ilk kez İstanbul'da gerçekleştirilecek. 

25 Kasım'da İstanbul Cemal Reşit Rey Konser Salonu'nda bu yıl 14'üncüsü düzenlenecek anma konserini ÇDSO Şefi Emin Güven Yaşlıçam yönetecek. 

Orkestra, Mario Frangoulis'in solist olarak sahne alacağı konserde 'Napoliten Şarkılar ve Aryalardan Seçmeler' seslendirecek.

Orkestra Şefi Emin Güven Yaşlıçam, merhum Hacı Sabancı'nın ÇDSO'nun bugünlere gelmesine büyük katkı sağladığını belirterek, "Merhum Hacı Sabancı, birçok alana olduğu gibi sanata da destek olmuştur. Onun senfoninin bugünlere gelmesine büyük katkı sağladığını düşünüyorum. Bu yıl ilk kez İstanbul'da düzenleyeceğimiz konserde Hacı Sabancı'yı rahmet, saygı ve özlemle anacağız" dedi. 

Yaşlıçam, 25 Kasım Pazar günü 19.00'da Cemal Reşit Rey Konser Salonu'nda gerçekleştirilecek anma konserine tüm İstanbulluları davet etti.