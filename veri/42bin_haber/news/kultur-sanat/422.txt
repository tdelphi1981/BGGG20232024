"Sakıp Sabancı Sanat Ödülleri" sahiplerini buldu
Sabancı Vakfı tarafından bu yıl 19'uncusu gerçekleştirilen 'Sakıp Sabancı Sanat Ödülleri', düzenlenen törenle verildi. Sakıp Sabancı Müzesi The Seed Etkinlik Merkezi'nde sunuculuğunu Yağız Can Konyalı'nın yaptığı törende, Mimar Sinan Güzel Sanatlar Üniversitesi'nden Heykel, Resim ve Geleneksel Türk Sanatları bölümlerinden ilk üçe girerek mezun olan 9 öğrenci, ödüllendirildi.
Törene katılan Vali Hüseyin Avni Mutlu, ödül alan genç sanatçıları kutladığını belirtti. Mutlu, şöyle devam etti: 
"Öncelikle muhterem büyüğümüz, sanat dostumuz Sakıp Sabancı'yı rahmetle anıyorum. Öğrencilerimiz birbirinden güzel eserler ortaya koydu. Sabancı ailesinin ülkemizin sanayisine verdiği katkılar büyük. Onların sayesinde sanat vazgeçilmezimiz oldu. Ödül töreninin bu yıl 19'uncusunu kutladık. Nice yıllar diliyorum. Bu güzel sanatçılarla gurur duyuyoruz. Zaten Mimar Sinan Üniversitesi sanatın baş tacı olduğu için burada sanatla ilgili çok güzel işler yapılıyor. Değerli hocalarımızı bu başarılı gençleri yetiştirdikleri için takdir ediyorum." 
 
Sakıp Sabancı'nın eşi Türkan Sabancı da bu ödül törenlerinin devam edeceğini ifade ederek, şunları söyledi: 
"Sakıp Sabancı Sanat Ödülleri'nin 19'uncu yılında yine bir aradayız. Her yıl ödüllerin sahiplerini bulacağı bugünü heyecanla bekliyoruz. Bu ödüller Sakıp Sabancı'nın sanata ve sanatçıya verdiği sevginin ve saygının adeta göstergesi. Bizler de onun adını yaşatmak ve desteklemekten gurur duyuyoruz." 
Ödül almaya hak kazanan öğrencileri kutlayan Türkan Sabancı, "Umarım bu ödül sanat hayatlarında onlara şans getirir. Ayrıca onları yetiştiren aileleri ve yol gösteren öğretim görevlilerini tebrik ediyorum" diye konuştu. 
Sakıp Sabancı Müzesi'nin 10 yıl önce kurulduğunu hatırlatan Sabancı, "Rahmetli eşimin bu ülkeye bıraktığı en değerli miraslardan biri. Her yıl birbirinden değerli koleksiyon ve sergiye ev sahipliği yapıyor" ifadelerini kullandı. 
Mimar Sinan Güzel Sanatlar Üniversitesi Rektörü Prof. Dr. Yalçın Karayağız da bu ödüllerin genç sanatçılar için teşvik edici olduğunu kaydetti. 
Törende, Mimar Sinan Güzel Sanatlar Üniversitesi öğrencileri Simge Kılıç ve Gözde Çakır, flüt dinletisi sundu.

Öğrencilere Cumhuriyet altını verildi

Resim bölümünden Ece Gözen Ünal, Pınar Subaşı, Canberk Özcan, Heykel bölümünden, Eda Güngör, Melike Akyıldız, Çiğdem Yıldırım, Geleneksel Türk Sanatları bölümünden Dilek Karayel, Yeşim Okutan ve Gülsüm Köseoğlu ödül aldı. 
Törende, birincilere 40, ikincilere 25, üçüncülere de 15 Cumhuriyet altını verildi.