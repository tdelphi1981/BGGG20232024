Bakan Çelik: Müslüm Gürses sevgi ve hasretle anılacak
Kültür ve Turizm Bakanı Ömer Çelik, sanatçı Müslüm Gürses'in vefatı sebebiyle bir mesaj yayınladı.
Sanatçı Müslüm Gürses'in vefatını büyük bir üzüntüyle öğrendiğini belirten Bakan Çelik, hastanede tedavi gördüğü süre boyunca doktorları ve eşi Muhterem Nur ile bağlantısını hiç koparmadığını ancak takdir-i ilahinin bugün vuku bulduğunu söyledi. 

Müslüm Gürses'in Adana'da başlayan hayat hikayesi ile akıllara arabeskin babası olarak kazındığını ifade eden Çelik, duygularını şöyle dile getirdi: "Başlangıcını, 'İlkokulu bitirdim. Gerisi yok. Adana'da damda yatarken uzun hava okudum. Arkadaşım halkevine gidiyordu, ben de gittim. Derken Çukurova Radyosu'nda sanatçı oldum' diye, aynı kendisi gibi, sade bir şekilde özetlediği görkemli sanat yaşamı boyunca kendine has tarzıyla milyonlara ulaşmasını ve onlardan biri olmayı hep bildi. Bıraktığı birbirinden değerli çalışmalarıyla her zaman sevgi ve hasretle anılacak merhum Müslüm Gürses'e, Müslüm Baba'ya bir kez daha Allah'tan rahmet, kederli ailesi, sevenleri ve sanat camiamıza başsağlığı diliyorum."