Vampirlere hayat veren Türk
23 Kasım 2012'de Türkiye'de gösterime girecek olan, "Otel Transylvania" 3D Animasyon filminin yaratıcı kadrosunda, Hollywood animasyon filmlerinde bir çok başarılı çalışmaya imza atan bir Türk de bulunuyor.Barbaros Tapan, CNN TÜRK Los Angeles--   Yönetmenliğini Genndy Tartakovsky'nin yaptığı ve başrol seslendirmelerini, Hollywood'un önde gelen aktörlerinden Adam Sandler, Selena Gomez, Andy Samberg, Jon Lovitz gibi ünlülerin yaptığı filmde, Dracula'nın insanlardan uzakta kurduğu ve işletmeciliğini yaptığı "Hotel Transylvania"nın içerisinde geçen ilginç ve eğlenceli hikayesi "3D animasyon" filmi olarak beyaz perdeye taşındı.

Yapımına 2006 yılında başlanan ve bitim aşamasına kadar 6 yılda 6 değişik direktörün görev aldığı film Sony Pictures stüdyolarına yaklaşık 100 milyon dolara maloldu.

Şimdiye kadar hem Amerika hem de dünya pazarında yaklaşık 300 milyon dolar gibi bir hasılat elde edilen film, altı senelik bir çalışma sonrası yapımcılarının yüzünü güldürdü.

Filmin yapım aşamasında büyük bir rol oynayan ve daha önce "Aslan Kral", "Pocahontas", "Herkül", "Surf's Up", "Treasure Planet", "Cloudy With Chance of Meatballs" gibi Hollywood'un bir çok önemli animasyon filminde hikaye artistliği yapan Kaan Kalyon ile Sony Pictures stüdyolarında özel bir roportaj gercekleştirdik.

Malibu'da restoran garsonluğundan Hollywood'a, animasyon dünyasına

Ögrencilik yıllarında, Los Angeles Malibu'da bir restoranda garsonluk yapan Kaan Kalyon, 80'li yıllarda Amerika'nın ünlü "Talk Show" ustası Johnny Carson ile tanışdıktan sonra hayatının değiştiğini söylüyor.

Restoran adisyonlarının arkasına çizdigi figürlerinin Johnny Carson tarafından fark edilip kendisinin "Walt Disney Film" stüdyolarında çalışmasının tavsiyesi üzerine, o zamana kadar çizmiş olduğu bütün amatör çizimlerini bir pazar poşetine koyup, "Walt Disney Film" stüdyolarının yolunu tutan Kaan Kalyon'un Hollywood'a giriş macerası böyle başlamış.

"Walt Disney Film" stüdyoları tarafından yeteneği keşfedilen ve "Kaliforniya Sanat Enstitüsü"nde burslu olarak film eğitimi alan Kalyon, okul sonrası "Walt Disney" ile kontrat imzalamış ve ilk çalışmasını dünya animasyon film tarihi içerisinde büyük bir yeri olan "Aslan Kral"ın "I just want to be a King" sahnesini çizerek yapmış.

Hikayenin çizgi karakterlere dönüşmesi

Animasyon filmlerinin en önemli bölüm aşamasının bu bölüm olduğunu söyleyen Kalyon, "Bizler hikayeyi okuduktan sonra, motion pictures filimlerine göre çok daha fazla zaman harcıyoruz. Bazı seneryoların yapım aşamasının çizgi karakterlere dönüşümünün 1 ila 5 seneye kadar uzayabiliyor" diyor. 

Kalyon örnek olarak "Disney" yapımı olan "Herkül" için yaklaşık sadece 1 seneyi Yunanistan ve Türkiye'de karakter ve tarihi gözlem yaparak geçirdiklerini ve "Sony Pictures" yapımı olan "Surf's Up" için ise yine yaklaşık 1 sene boyunca filmin yapım aşamasından önce San Diego hayvanat bahçesinde penguenlerle birlikte vakit geçirdiklerini, onların davranış ve hareket biçimlerini inceledikden sonra çizim aşamasına geçildiğini belirtiyor.

Kalyon ayrıca bu işe gonül veren gençler içinde, eğer animasyon dünyasında başarılı olmak istiyorsanız sadece güzel çizim yapmanın yeterli olmadığını, film yapım aşaması hakkında eğitim alınmasının gerektiğini, genç animatörlerin çok iyi bir hayat gözlemcisi olmalarının gerektiğini söylüyor.



Adam Sandler ile stüdyoda geçen 2 sene

Şimdiye kadar çalıştığı filmler içerisinde yapım aşamasında en çok süre harcadıkları filmin Hotel Transylvania olduğunu belirten Kalyon, Adam Sandler'ın projeye katılması ile her şeyin yapım aşamasında daha da eğlenceli olduğuna da deyiniyor. 

Kalyon, "Adam tam bir basketbol hastası, basketbol oynamayı çok seviyor, onun için stüdyoda basketbol sahası kuruldu. Her fırsatta çalışanlarla basketbol maçı yapıyor ve onun takımı maçı kazanana kadar mücadele bitmiyordu" diyor. 

Ayrıca seslendirme sırasında bol bol çikolata yemesiyle ve bütün çalışanlara da yedirmesiyle Adam Sandler'ın aynı beyazperde filmlerinde olduğu gibi çok eğlenceli bir kişilik olduğunu söylüyor.

Türk sineması Hollywood'da nasıl başarılı olur?

Türk sinemasının son yıllardaki çıkışını başarılı bulduğunu ama Hollywood için yapılan filmlerde özellikle senaryo aşamasında acele davranıldığını düşünen Kalyon, "Hollywood için film yapmak ve bu filmlerin ödül törenlerinde boy göstermesini istiyorsak, özellikle hikaye seçimlerinde ve filmin bitiş aşamasından sonra çok önemli yeri olan pazarlama sürecinin önemli olması gerekiyor" diye tavsiyede bulunuyor. 

Kalyon, özellikle yabancı filmlerin Hollywood'a gelmeden önce çok iyi bir halkla ilişkiler departmanının kurulmasının ve bunun ayrıca devlet tarafından desteklenmesinin gerektiğini söylüyor.