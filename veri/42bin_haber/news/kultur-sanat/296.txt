Erzurum'da kültür sanat
Erzurum Devlet Tiyatrosu "Mekruh Kadınlar Mezarlığı" ve "Bremen Mızıkacıları" adlı oyunları sahneleyecek. Ayla Kutlu'nun yazdığı, Zafer Kayaokay'ın yönettiği "Mekruh Kadınlar Mezarlığı" adlı oyunda, Yasemin Erbulun, Kuvvet Yurdakul, Levent Aras, Burak Altay, Işın Yıldız, Gökhan Kocaoğlu ile Mehmet Yıldız rol alıyor.

Dekor tasarımını Savaş Çevirel, kostüm tasarımını Candan Günay, ışık tasarımını Mehmet Yaşayan, müziklerini ise Can Atilla'nın üstlendiği oyunda, ölü döşeğinde bulunan Ayşad Bahu'nun yıllar evvel köylerinde yaşanmış olan bir cinayetin acısından ölümle kurtulma isteği anlatılıyor.

Oyun, bugün ve yarın saat 19.30'da, 24 Kasımda 14.00 ile 19.30'da tiyatroseverlerle buluşacak. Grimm Kardeşler'in yazdığı, Sedat Şenoğlu'nun yönettiği "Bremen
Mızıkacıları" adlı çocuk oyununda ise Levent Aras, Merve Gül, Fatma Kum rol alıyor.

Oyunda, dört hayvanın duygusal ve naif hikayesi anlatılıyor. Oyun, 25-28 Kasım'da saat 14.00'de izlenebilecek.