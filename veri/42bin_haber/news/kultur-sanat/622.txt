Jolly Joker 2013 yılına merhaba diyor
Jolly Joker 2013 yılına ve sevenlerine güzel konserlerle merhaba diyor. 4 Ocak Cuma : Cem Adrian 
'Siyah Bir Veda Öpücüğü' isimli albümüyle beğeni toplayan Cem Adrian 4 Ocak Cuma akşamı Jolly Joker İstanbul'da. Kendine özgü tarzı ve tavrı ile müzik çalışmalarına devam eden Cem Adrian; güçlü besteleri, çarpıcı şarkı sözleri ve çok özel sesiyle şarkılarını söyleyecek. 
Albümün tanıtım turnesi kapsamında farklı şehirlerde çok sayıda konser veren Adrian; 4 Ocak 2013, Cuma akşamı Jolly Joker İstanbul’da bir kez daha İstanbullu dinleyicileriyle bir araya gelecek. 
“Emir” adlı albümüyle başlayıp “Kayıp Çocuk Masalları”yla devam eden hikâyesinin son albümü olan “Siyah Bir Veda Öpücüğü”nde, tüm şarkılar Adrian imzası taşıyor. “Siyah Bir Veda Öpücüğü”ndeki besteler; piyano ve keman ağırlıklı ezgileri ve etkileyici sözleriyle sanatçının özgün tarzını bir kez daha ortaya koyuyor. 
Albümde, Nisan ayında hayatını kaybeden, Türkiye’nin en önemli kadın müzisyenlerinden Ayten Alpman’ın Cem Adrian ile çok özel bir düeti de yer alıyor. “Hani Bazen” adlı şarkı Ayten Alpman’ın son kaydı olması nedeniyle, tüm müzik dünyası ve Cem Adrian için büyük anlam taşıyor. 
5 Ocak Cumartesi: Yeni Türkü 
Şimdi ve Sonra… Yeni Türkü… 
Uzun bir aradan sonra Yeni Türkü yeni şarkılarıyla müzikseverlerle Jolly Joker sahnesinde buluşmaya hazırlanıyor. 
Şimdi ve Sonra… Yeni Türkü… adını albümde bir şarkı olarak yer alan Yılmaz Erdoğan’ın “Ankara” şiirinin dizelerinden alan yeni albüm, 10 yeni “Yeni Türkü” şarkısı içeriyor. Albümün çıkış parçası “Böyle Gitmez”, Cengiz Onural ve Derya Köroğlu imzalı…  
Derya Köroğlu, Erkin Hadimoğlu, Serdar Barçın ve Furkan Bilgi hem yepyeni şarkılar hem de klasik Yeni Türkü repertuvarı ile sahnede olacak.