"Kuçu Kuçu"nun galası Trump Towers Mall'da yapıldı
Özgü Namal ve Selen Uçer’in, sırların ortaya çıkmasıyla yavaş yavaş çığırından çıkan bir karşılaşmayı anlatan eğlenceli tiyatro oyunu “Kuçu Kuçu”nun galası Trump Towers Mall’da bulunan Trump Kültür ve Gösteri Merkezi’nde gerçekleşti! 
Oyunculukların yanı sıra hikayesi ve uyarlamasıyla da büyük övgüler alan “Kuçu Kuçu” oyunu, galaya katılanlardan da tam not aldı. 

Gala sonrasında düzenlenen kokteyle; oyunun Fransız yazarı Fabrice Roger-Lacan ve eşinin yanı sıra; İsrail Başkonsolosu Moshe Kamhi, Engin Altan Düzyatan, Özge Özpirinççi, Ceyda Düvenci, Güven Kıraç, Tilbe Saran, Fırat Çelik, Serkan Keskin, Yeşim Ceren Bozoğlu, Ülkü Duru, Nazan Kesal, Bülent Alkış gibi ünlü isimler isim katıldı. 
Oyun Hakkında; 
“Kuçu Kuçu”da her şey, önemli işadamı Kudret Bey’in, hafta sonunu geçirmek üzere gözde çalışanı Ragıp ve karısı Melis’i, adadaki villasına çağırmasıyla başlar. Kocasından önce gelen Melis’i, Kudret Bey’in karısı Melda karşılar. Melda ve Melis, tanışıp sohbet ederek kocalarının işten gelmesini beklemeye başlarlar. Zaman ilerledikçe sohbetin rengi değişir. Belki de onları bir araya getiren şey sadece kocalarının iş ilişkisi değildir; iki genç kadının geçmişlerindeki sırlar ortaya çıktıkça, olaylar da yavaş yavaş çığırından çıkar. Nezaket kuralları dâhilinde başlayan bu karşılaşma, acımasız bir hesaplaşmaya dönüşür… 
Kerem Ayan’ın Fransızcadan uyarlayıp sahneye taşıdığı “Kuçu Kuçu”nun dekoru Gamze Kuş, ışık tasarımı ise Arek Nişanyan tarafından hazırlandı. Oyunun bir başka sürprizi ise; Bülent Ortaçgil’in, seyircilere Özge Fışkın’ın sesinden ulaşan unutulmaz şarkısı “Benimle Oynar Mısın?”…