İzzet Günay'a Frankfurt'ta onur ödülü
Yeşilçam'ın unutulmaz sanatçılarından İzzet Günay'a Frankfurt Film Festivali'nde onur ödülü verildi.Frankfurt'ta düzenlenen Türk Film Festivali'ne onur konuğu olarak davet edilen, fakat Alman Konsolosluğu tarafından vizesi geç verilen İzzet Günay, Pazar günü düzenlenen galaya katılamamıştı. Bu nedenle Günay, onur ödülünü Frankfurt Başkonsolosluğu rezidansında düzenlenen törenle Başkonsolos İlhan Saygılı'nın elinden aldı.

Bu yıl 12'ncisi düzenlenen Frankfurt Türk Film Festivali'nin onur ödülü törenine, Günay'ın eşi İpek Günay, Selçuk Yöntem, Müge Ulusoy ve Festival Komitesi Başkanı Hüseyin Sıtkı da katıldı.

Onur ödülünü almaktan dolayı memnuniyetini dile getiren Günay, Alman Konsolosluğu tarafından vizesinin gecikmeli olarak verilmesini eleştirerek, Bunda biraz Alman Konsolosluğunun biraz da sitem etmek gerekirse ülkemizin hatası var. Sanatçılara bir ayrıcalık tanınmasını sağlayamadılar. Hala bizim elimize pembe, mor her neyse bir pasaport tutuşturamadılar. Bunlar belki de o yüzden kaynaklanıyor şeklinde konuştu.

Festivalin gala gecesine katılamadığından duyduğu üzüntüsünü dile getiren Günay, şöyle konuştu:

Keşke ilk gece de burada olabilseydik. Halkımızla birlikte olmak bizlerin çok hoşuna gider. Onlar bizi bugünlere taşıdılar. Bu ödülleri, değer bilir o seyircilerimiz sayesinde alıyoruz. Ödülü Başkonsolosumuzun elinden almak, ödülü daha da değerli yapıyor. Bu tür festivallere gelmek, bizim gibi sanatçıların bir gönül borcudur diye düşünüyorum. Onun için de bu tür yerlerde olmaya gayret gösteriyorum. Emeği geçen herkese teşekkür ediyorum.

Festival Komitesi Başkanı Sıtkı da yaptığı konuşmada, festivalin 12 yıldır büyüyerek devam ettiğini ve Frankfurt'un sınırlarını aştığını kaydetti. Sıtkı, onur ödülünün geç verilmesine ilişkin olarak da İzzet Günay'ın Pazar günü aramızda olmasını arzu ediyorduk. Çünkü kendisini her zaman birlikte olduğu seyircileriyle buluşturmayı amaçlamıştık. Vize konusundaki gecikme nedeniyle konuklarımız Salı günü ancak gelebildiler dedi.

Başkonsolos Saygılı ise düzenlenen festivalin niteliği ve kalitesiyle önemli bir noktaya geldiğini belirterek, Bunun daha da profesyonel ve daha hoş bir hale gelmesini arzu ediyoruz. Bunun için daha fazla desteğe ihtiyaç var dedi.

Festivalin Türk toplumunun bir aynası olduğunu söyleyen Saygılı, bu tür sanatsal faaliyetlerin Türk toplumunun kendi içinden çıkan bir dinamizmle gerçekleştirildiğine işaret etti. Türkiye'den gelen sanatçıların festivale büyük katkılar sağladığına da değinen Başkonsolos, Sanatçılarımızın bu festivale katılması çok önemli. Sadece tek başına Türk filmlerini izleyiciyle buluşturmak yetmiyor. Festivale festival niteliği kazandıran ve onu özel yapan siz değerli sanatçıların katılmalarıdır diye konuştu.
 