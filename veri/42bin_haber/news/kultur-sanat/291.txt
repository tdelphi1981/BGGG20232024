Savaş Ay İstanbul'un kıraathanelerini anlattı
Gazeteci-yazar Savaş Ay, İstanbul'da geleneği 500 yıllık tarihe sahip olan, İstanbul'un kültürüne ve tarihine katkısı bulunan kahvehaneleri gezdi. Ay, uzun yıllar geleneğini koruyarak bugüne kadar sürdüren İstanbul'un kahvehanelerinin 24 tanesini bir kitapta topladı.
 Kitapta, 1900'lü yılların başından itibaren faaliyette olan ve 1970'li yıllara kadar çoğunlukla Rum vatandaşların oturup sohbet ettiği Cihangir'deki ''Asmalı Kahvehane'', ünlü iş adamları, fotoğrafçılar, sanatçılar ve gazetecilerin sıklıkla uğradığı ve 1940 yılından beri işletilen ''Bebek Kahvehanesi'', Ermenilerin kurup İranlıların çalıştırdığı Fatih Cibali'deki 140 yıllık ''Çınaraltı Kahvehanesi'' gibi ilginç kahvehaneler yer alıyor. İBB Kültür A.Ş. Yayınları Araştırma Serisi’nden çıkan “İstanbul’un Kahvehaneleri’nden” isimli kitap, uzun yıllar geleneğini koruyarak günümüze ulaşan İstanbul kahvehanelerinin İlginç serüvenlerini anlatıyor.
 Ay, şöyle devam etti:''Galata Köprüsü'nün altında, Sirkeci, Eyüp, Üsküdar, Kadıköy ve Boğaz'ın çeşitli yerlerinde kahvehaneler vardı. Edebiyatçıların, şairlerin yazarların, gazetecilerin, ilim adamlarının, toplandığı kahvehanelerdi bunlar. Kahvehane ritüelleri vardı. O zaman insanlar en fazla domino ve pişti oynarlardı. Bunlar zekaya dayalı oyunlar, kumar değildi, eğlenceydi. Eskinin kadim kahvehaneleri ya banka şubesi, ya market, ya da otomobil galerisi oldu. Ayak direyen kahvehanelerin eski kadim müşterileri zamanla emri Hak vaki oldu onlar birer birer gittiler. Kahvehane kültürünü alamayan gençler de sahip çıkamadılar buralara. Kadim kıraathaneler kafeler, kafeteryalar, arkasından kafebarlar, bistrolara dönüştü, iğdiş oldu, soysuzlaştı. Şimdi girdiğiniz zaman o kafelere, bir bardak çay rica ettiğiniz zaman tabi diyorlar gidiyorlar seramik fincanlarda sallama çay getiriyor O da belli bir saaate kadar akşam 7'den sonra onu da isteyemezsin. Bizim o ince belli cam bardaktaki semaver çay Hakk'ın rahmetine kavuştu neredeyse. Buram buram Karadeniz kokan çaylarımız ne yazık ki artık çok az yerlerde kaldı.''
 HALK OKULU GİBİYDİ
 Herkesin köy veya kırsal bir yerle alakası olduğu için her köyde bir cami ve kıraathane olduğunu bileceğini kaydeden Ay, en ufak köylerde dahi cami ve kıraathanelerin bulunduğunu, bunların yanı sıra berber gibi mekanların olduğunu dile getirdi.
 Seray ŞAHİNLER / İSTANBUL