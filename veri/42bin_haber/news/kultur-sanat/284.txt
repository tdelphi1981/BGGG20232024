Tolkien'in mirasçıları da davacı oldu
İngiliz yazar J.R.R. Tolkien'in ailesi, "The Lord of the Rings (Yüzüklerin Efendisi)" ve "The Hobbit" filmlerinin yapımcılarına yazarın eserlerini ticari meta haline getirdikleri iddiasıyla dava açtı.
Aile, internette oynanan kumar makineleri dahil birçok üründe yazarın ve yazarın yarattığı fantastik dünyanın karakterlerini kullanarak Tolkien'in saygınlığına gölge düşürmekle suçladığı Warner Bros. film şirketinden 80 milyon dolar tazminat istiyor. 
Tolkien ailesinin avukatları, yapımcılarla sürdürülen görüşmelerin şimdiye kadar herhangi bir sonuç vermediğini ve internetten ürün satışının, "The Hobbit" filminin gelecek ay gösterime girmesiyle daha da artacağını söyledi.

  YÜZÜKLERİN EFENDİSİ DAVALIK OLDU  
Aile, Tolkien'in karakterlerinin heykelcikleri ve karakterlerin resimlerinin basıldığı giyim eşyaları gibi ürünlerin satışı için daha önce yapımcılarla anlaşma imzalamıştı. 
Ünlü yönetmen Peter Jackson'ın Tolkien'in "The Hobbit" adlı fantastik kitabından uyarladığı üçlemenin ilkinin dünya prömiyeri, gelecek hafta Yeni' Zelanda'nın başkenti Wellington'da yapılacak. "The Hobbit: An Unexpected Journey", dünya çapında ise 14 Aralık'ta gösterime girecek. 
Daha önce Tolkien'in aynı adlı eserinden uyarladığı "Lord of the Rings (Yüzüklerin Efendisi)" serisinin üçüncü ve son filmi "Return of the King (Kralın Dönüşü)" ile En İyi Film ve En İyi Yönetmen dahil 11 dalda Oscar alan Jackson, "The Hobbit" serisinin ikinci filmi olan "The Desolation of Smaug"u 2013'te, serinin son filmi "There and Back Again"i ise 2014'te yayınlayacak. 
"Yüzüklerin Efendisi"nin başlangıcı niteliğindeki "The Hobbit", hobbit Bilbo Baggins'in büyücü Gandalf ve 13 cüce ile gönülsüzce çıktığı uzun yolculuğu anlatıyor. Shire kentinde yaşayan, kısa boylu, kocaman tüylü ayaklı, neşeli, ehl-i keyif hobbit ırkından gelen Baggins, Orta Dünya'nın kaderini değiştirecek bu yolculukta "Tek Yüzük"ü Gollum'dan çalıyor ve ulu ejder Smaug'u öldürüyor. 
Filmde Bilbo Baggings'i Martin Freeman canlandırıyor. Daha önce Yüzüklerin Efendisi serisinde rol alan Ian McKellen, Andy Serkis, Hugo Weaving, Cate Blanchett, Christopher Lee, Ian Holm, Elijah Wood ve Orlando Bloom da The Hobbit'te seyirciyle tekrar buluşuyor.