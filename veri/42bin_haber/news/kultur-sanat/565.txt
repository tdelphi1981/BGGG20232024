Engelleri sanatla aşacaklar
Giresun'da, Giresun Fizik Tedavi ve Rehabilitasyon Merkezi'nce düzenlenen ahşap oymacılığı, resim ve el sanatları kursları, kimsesiz zihinsel engelli çocukların tedavisinde yardımcı metot olarak kullanılıyor. Yıl boyunca zihinsel engelli çocuklar tarafından üretilen ürünler, Can Akengin Sanat Galerisi'nde düzenlenen sergi ile satışa sunuldu.

Serginin açılışında konuşan Giresun Valisi Dursun Ali Şahin, kimsesiz zihinsel engelli ve kimsesiz çocukların zamanlarını böyle güzel işlerde harcamalarının sevindirici olduğunu söyledi.

Vali Şahin, "Bu çalışmalar, her ne kadar akli melekelerinde azlık söz konusu olsa bile insanoğlunun, istediğinde çok şeyleri yapabilecek olduğunun göstergesidir. Bakım merkezimizin değerli hocalarını kutluyorum. Sanat engel tanımıyor" dedi.

Çalışmalar tedavi sürecinin bir parçası

Zihinsel engelli ve kimsesiz çocukların eğitmenlerinden resim öğretmeni Selvihan Ünay da ürünleri sergilenen çocukların yüzde 50'nin üzerinde zihinsel engele sahip olduğunu bildirdi.

Çocukların kendilerinden beklenemeyecek kadar güzel işler ortaya koyabildiklerine dikkati çeken Ünay, "Bu çalışmalar tedavi sürecinin bir parçasıdır. Onların atölye çalışmalarında çok mutlu olduklarını gözlemliyoruz. Gün içerisinde onlar için vakit çok zor geçiyor. Onların aileleri yok. Dolayısıyla gidebilecekleri bir yerleri yok. Bu eğitimler, onlar için ciddi bir öneme sahip oluyor" diye konuştu.