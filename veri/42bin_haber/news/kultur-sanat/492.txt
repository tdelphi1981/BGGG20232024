Eurovizyon yerine Avrasyavizyon önerisi
MHP Ankara Milletvekili Özcan Yeniçeri, Eurovision şarkı yarışması yerine, Türk Avrasyavizyon adında, Türk dünyasının tamamını içine alan bir yarışma yapılması önerisi getirdi.
Özcan Yeniçeri, TBMM'de düzenlediği basın toplantısında, Türkiye'nin bu yıl Eurovision şarkı yarışmasına katılmama kararını anımsatarak, böyle bir yarışmaya  İngilizce sözlü şarkılarla katılmaktansa hiç katılmamanın daha iyi olduğunu söyledi. 
"TÜRK DÜNYASININ TAMAMINI KAPSAMALI" 
Son zamanlarda yarışmalardan alınan sonuçların, yarışmanın sanatsal görünümlü siyasi düzenlemeler olduğu gerçeğini ortaya çıkardığını söyleyen Yeniçeri, Bu yarışma yerine Türkiye'nin önderliğinde Türkçe sözlü Türk Avrasyavizyon adı altında Türk dünyasının tamamını içine alan bir yarışma yapılmalı önerisinde bulundu. 
"BÖN BÖN BAKMAK KADER DEĞİL" 
         
Yeni nesillerin, 1928 öncesi 629 yıllık dönemin eserlerini ancak tercüman yoluyla öğrenebildiklerini dile getiren Yeniçeri, Sarayları gezerken, mabetlere  girerken, anıtları süzerken, rastlanılan yazılara bön bön bakmak, Cumhuriyet nesillerinin kaderi olarak görülemez dedi. 
Yeniçeri, kendisine gelen Çanakkale savaşlarıyla ilgili eski Osmanlı Türkçesi bir mektubu kendisi de bilmediği için okuyamadığını ve bundan dolayı içinin sızladığını kaydetti. 
Bu mektubun birer örneğini gazetecilere dağıtarak okuyabilen olup olmadığını soran Yeniçeri, bu konuda kanun teklifinin bulunduğunu anımsattı.