En çok "baskın" yiyen kitaplar!..
Bugüne kadar en çok satan 50 kitabı basarak yaz aylarında sattıktan sonra kenara çekilen korsanlar, strateji değiştirdi. Long-seller (her zaman satan) kitaplara da el atan korsanların matbaaları artık 12 ay aralıksız çalışıyor. Korsan kitaplar, seyyar satıcıların yanı sıra dağıtım şirketlerinin ağını da kullanarak yayınevlerinin raflarına kadar ulaşıyor.

Türkiye genelindeki korsan kitap operasyonlarını yürüten Türkiye Basım Yayın Meslek Birliği (BASYAYBİR) verilerine göre, 2012 yılında 29 ilde gerçekleştirilen baskınlarda piyasa değeri 5 milyon lirayı bulan 220 bin korsan kitap ele geçirildi.

İstanbul, Trabzon, Ordu, Samsun, Sivas, Adıyaman, Urfa, Mersin, Konya , Balıkesir, İzmir Manisa, Kütahya, Ankara, Sakarya, Erzincan,  Hakkari, Bursa, Düzce, Antalya, Adana, Hatay, İskenderun, Çorlu, Amasya, Erzincan, Kocaeli, Ayvalık ve Tarsus'ta yoğunlaşan baskınlarda, kitapların yanı sıra baskıya hazırlık aşamasında onbinlerce sayfa ve kitap kapağına da el konuldu.

Emniyet müdürlüklerinin güvenlik şube müdürlüğü ekiplerinin yürüttüğü operasyonlarda kitapları basmak için kullanılan matbaalarla kapak takma, kaplama, kırma, kesme makineleri ile korsan kitap kalıplarına el konuldu.

En çok "basılanlar"

Türkiye Basım Yayın Meslek Birliği avukatlarının ele geçirdiği kitaplardan, ülkemizdeki korsan kitap okuma kültürü haritasını çıkartmak mümkün.

Timaş Yayınları'ndan çıkan Nazan Bekiroğlu'nun Trabzon-Tebriz-Tiflis-Batum-Bakü-İstanbul hattında geçen muhteşem romanı Nar Ağacı, korsanda ele geçirilen kitaplar arasında ilk sırada.

Korsan matbaalarında İskender Pala'nın Kapı Yayınları'ndan çıkan Efsane (Bir Barbaros Romanı) ikinci, Yapı Kredi Yayınları'ndan Doğudan Uzakta (Amin Maalouf) ile Çıplak Deniz Çıplak Ada (Yaşar Kemal) üçüncü ve dördüncü, Pegasus Yayınları'ndan Grinin Elli Tonu serisi (E.L. James) beşinci sırada yer alıyor.

100 temel eser korsana düştü

BASYAYBİR Korsanla Mücadele Komisyonu Başkanı Muharrem Kaşıtoğlu, Türkiye genelindeki operasyonları ve korsan yayın piyasasını değerlendirdi.

Kaşıtoğlu, şunları söyledi:
"Kitap dünyasında iki önemli kavram vardır: Best-seller (çok satan) ve Long-seller (her zaman satan). Korsanlar eskiden tüketimi kolay ve hedef kitlesi belli olan best-seller kitapları basardı. Genellikle yaz mevsiminde sadece 4 ay satılan kitapların sayısı 50 ile sınırlıydı.

Korsanlar artık long-seller kitaplara da el attı. Üstelik 12 ay boyunca sürekli baskı yapıyorlar. 100 temel eser bile en çok ele geçirdiğimiz kitaplar arasında yer alıyor. Korsanlar 500 adetlik kitap listesiyle dolaşarak sipariş topluyor.

Sadece BASYAYBİR'in 2012'de ele geçirdiği 220 binden fazla kitabın piyasa değeri 5 milyon lirayı buluyor. Devletin vergi kaybı yaklaşık 1,5 milyon, yazarların telif kaybı ise 500 bin lira.

Korsanın merdiven altından, seyyar tezgahlardan çıkıp kitap dağıtım kanalları aracılığıyla kitapçıların raflarına kadar ulaşıyor olması bizi çok şaşırttı. Bunun adı korsana lojistik destek vermektir. Yasadışı kazançtan pay almaktır."

BASYAYBİR olarak çatısı altındaki yayınevlerinin hakkını korumak için çalışmalarını aralıksız sürdüreceklerini vurgulayan Kaşıtoğlu, en büyük temennilerinin korsanla mücadelede toplumsal bilinci sağlamak ve fikri mülkiyet yasalarının bir an önce Avrupa Birliği'ne uyumlu hale getirilmesi olduğunu sözlerine ekledi.

IFRRO Başkanı korsana tanık oldu

Uluslararası Telif Birlikleri Federasyonu (IFRRO) başkanı Olav Stokkmo'nun Türkiye'ye geldiği gün bile İstanbul'da korsan operasyonu vardı.

IFRRO Başkanı Stokkmoun, BASYAYBİR'i ziyareti sırasında alınan bir ihbarı değerlendiren BASYAYBİR avukatları Sarıyer'de operasyondaydı.

Türkiye Basım Yayın Meslek Birliği IFRRO toplantısında  konuşan Meslek Birliği Başkanı Hasan Hüseyin Doğru, dijital yayıncılık ve dijitalleşen dünyada telif haklarının nasıl korunacağı konusu ile Toplu Hak Yönetimi'nin uygulama modelleri üzerinde durdu. BASYAYBİR'in korsan yayınlar ile örgütlü mücadelesini anlattı.

Yeni FSEK yasası çerçevesinde kütüphanelere ve eğitim kurumlarına getirilmek istenen dijital kopya alma istisnasının telif hakkı ruhuna ve AB uygulamalarına karşı olduğunu vurguladı.

IFRRO Başkanı Stokkmo, Türkiye'de yayımcılık alanında BASYAYBİR'in faaliyetlerini takdirle karşıladığını belirterek, sektöre katkılarından dolayı teşekkür etti. Yeni FSEK yasası ile ilgili çekincelerini bakanlığa ilettiklerini ifade etti. Stokkmo, dünyada Türkiye yayımcılığının temsili ve güçlenmesi için ortak çalışmalara devam edileceğini söyledi.

KORSANDA EN ÇOK ELE GEÇİRİLEN KİTAPLAR...

Nar Ağacı - Nazan Bekiroğlu - Timaş

Efsane (Bir Barbaros Romanı) - İskender Pala - Kapı

Doğudan Uzakta - Amin Maalouf - Yapı Kredi

Çıplak Deniz Çıplak Ada - Yaşar Kemal - Yapı Kredi

Grinin Elli Tonu serisi - E.L. James - Pegasus

Şeytanı Uyandırma - John Verdon - Koridor

Aklından Bir Sayı Tut - John Verdon - Koridor

Küçük Mucizeler Dükkanı - Debbie Maccomber - Martı

Karatay Diyeti - Canan Karatay- Hayy Yayınları

Havaya Uçan At - Damla

Kerbela - Sinan Yağmur - Profil

Aşkın Gözyaşları serisi - Sinan Yağmur Profil

Peyami Safa kitapları - Ötüken

Uzun Hikaye - Mustafa Kutlu - Dergah

Ahmet Hamdi Tanpınar kitapları - Dergah

Tarık Buğra kitapları - İletişim

Od - İskender Pala - Kapı

Şeker Portakalı - Vasconselo - Can Yayınları

İstanbul Hatırası - Ahmet Ümit - Everest

Cumhuriyet'in İlk Yüzyılı - İlber Ortaylı - Timaş

Aşktan Dinle - Cemalnur Sargut - Nefes

Şemspare - Aşk- İskender - Elif şafak - Doğan Kitap

Atatürk'ün İhtilal Hukuku - Taha Akyol - Doğan Kitap

Açlık Oyunları Serisi - Susanne Collins - Pegasus

Öteki Tarih 1-2 - Ayşe Hür - Profil

Bora'nın Kitabı - Ayşe Kulin - Everest

Su - Buket Uzuner - Everest

Tek Şişman Beyniniz - Yasemin Soysal - Pozitif

Bambaşka - Kahraman Tazeoğlu - Destek Yayınları

Yedinci Gün - İhsan Oktay Anar - İletişim

Mesnevi Terapi - Nevzat Tarhan - Timaş

100 Temel Eser