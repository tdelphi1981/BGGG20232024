Madonna'nın balmumu heykeli görücüye çıktı
ABD'li ünlü şarkıcı Madonna'nın balmumu heykeli, İstanbul Balmumu Heykel Müzesi'nde görücüye çıktı.İstanbul Sapphire'de yer alan müzedeki heykelin açılışı, Türk-Amerikan İş Adamları Derneği Başkanı Ekim Alptekin, müze müdürü Jale Kuşhan ve sanatçı Betül Arım tarafından gerçekleştirildi.

Alptekin, açılışta yaptığı konuşmada, İstanbul'un artık bir dünya şehri olduğunu söyledi.

Müzeyle İstanbul'un bir eksikliğinin giderildiğini belirten Alptekin, Heykel açılışı deyince 'acaba kim denk gelecek' diye heyecanlandım. Hitler falan denk gelir diye... Madonna, siyasetle alakalı bir insan değil ama Amerikan vatandaşı. Bu heykelin açılışında bulunmaktan mutluyum diye konuştu.

Jale Kuşhan da müzede 58 ünlünün balmumu heykelini sergilediklerini dile getirdi.

Kuşhan, Madonna'nın balmumu heykelinin 8 kişilik Ukraynalı ekip tarafından 3 ayda tamamlandığını kaydetti.

Betül Arım ise Madonna'nın şov dünyasının önemli bir ismi olduğunu ifade ederek, Madonna, seyretmekten ve zaman zaman dinlemekten zevk aldığım bir şarkıcı. Sanatçının azmi ve çalışkanlığı, beni çok ilgilendiriyor. Sürekli farklılık yaratması ve bu yaşta şov yapması önemli. Hakikaten bize örnek olabilecek işler yaptı dedi.

Müzenin önemine de işaret eden Arım, konuşmasını şöyle sürdürdü:

Çocuklar büyürken mutlaka buraya gelmeli. Heykelleri gezerken, onların hayatlarını öğreniyoruz. O tarihlerde neler olmuş bize anlatıyorlar. Mutlaka herkesin çocuğunu buraya getirmesi gerekiyor. Çünkü çocuklar heykellerin gözlerinin içine baka baka, bire bir canlıymış gibi hayat hikayelerini dinliyor. Hem çok eğlenceli hem de çok etkileyici.

Arım, Türk yazarlarının ve şairlerinin heykellerini de müzede görmek istediğini sözlerine ekledi.

Konuşmaların ardından davetliler, müzeyi gezerek, bilgi aldı.