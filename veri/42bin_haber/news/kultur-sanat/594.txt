Ben bu sahneyi bir yerlerden hatırlıyorum...
The Hobbit: An Unexpected Journey ABD'deki gişe hâsılatı sıralamasında iki haftadır birinci. Peter Jackson'ın yönettiği film hafta sonunda 36.7 milyon dolarlık gişe yaptı.
Büyük başarı... 
Özellikle de, asırlardır tekrarlanan bir kurgunun teknolojinin nimetlerine bulanarak halka sunulması sonucu elde edilen böylesi bir hâsılat, takdiri hak ediyor. 
Bir sonraki aşamada ne olacağını bile bile izlenen filmden, yaşattığı görsel şölen sayesinde sıkılmak mümkün olmuyor. 
Filmin Fragmanı / WEB TV 
Hobbit'in dünya prömiyerinden renkli görüntüler / Foto Galeri 
Peki, sıkılmamak gerekli ve/veya yeterli ölçüt müdür bir sanat yapıtı için?  
Popüler kültür için konuşacak olursak; evet, hem gerekli hem de yeterli şart budur. Kültür mirası arşivine kaldırılacaklar listesine girmek için yeterli midir? 
Hayır.  
Yapısalcılığın, kurgu üretimi için önümüze koyduğu geleneksel şemalar, listeler, modeller yaratıcı yazarlık kursları için iyi birer kılavuz olsa da, hep aynı tornadan çıkan yapıtlar gerçek bir sanatseveri doyurmuyor. 
Şahsen, Hobbiti seyrederken kurguda hala Claude Levi-Straussun Julien Greimasa devrettiği iyi/kötü, yardımcı/engelleyici gibi ikili yapılarını görmekten; Rus masallarından yola çıkan Vladimir Iakovlevitch Proppun belirttiği sekiz temel karakteri ve 31 işlevi bulmaktan ve bundan mütevellit, filmin her sahnesini aşağı yukarı tahmin etmekten memnun değilim. Keyif almadım, alamadım. 
Ama, Hobbit de bir nevi masal diye bir savunma yapılabilir, böylelikle kendini yüzyıllardır tekrar eden kurgu haklı çıkarılabilir. 
Bu durumda, Hobbiti bir kenara koyar, gişe rekorları kıran, çoğu ABD yapımı uzun bir film listesiyle çıkarım ortaya. Kurgunun da, karakterlerin de Orta Dünyadakilerden farklı olmadığını beraberce görürüz... 
Hayatlarımız sıkıcı tekrarlar silsilesinden ibaretken, sanatın bize daha fazla heyecan tattırmasını, şaşırtmasını, köşeye sıkıştırıp kışkırtmasını hak etmiyor muyuz? 
Haydi Hollywood, elini büyük yapımlar için cebine attığında, bir kez olsun farklı bir şeyler anlatsana... 
Sebla Kutsal