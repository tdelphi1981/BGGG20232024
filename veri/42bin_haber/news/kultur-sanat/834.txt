'Dünyanın geldiği yer'in yüzü ortaya çıktı
Ressam Gustave Courbet'nin dünyaca ünlü tablosu 'Dünyanın Geldiği Yer'de (L'Origine du Monde) resmedilen kadına ait olduğu iddia edilen bir portre ortaya çıktı.
Fransa'da yayımlanan haftalık dergi Paris-Match'in kapağına taşıdığı habere göre, 'Dünyanın geldiği yer' tablosu Courbet'ye poz veren kadının yüzünün bulunduğu bir tablo ortaya çıktı. 
İrlandalı olduğu tahmin edilen kadının isminin ise Joanna Hiffernan olduğu öne sürüldü. 
AMATÖR KOLEKSİYONERİN ŞÜPHESİ ORTAYA ÇIKARDI 
Derginin haberine göre, kadın yüzünün bulunduğu imzasız tablo, 2010 yılında amatör bir koleksiyoner tarafından bin 400 euro'ya satın alındı. Koleksiyoner, 33×41 cm boyutlarındaki yağlı boya eserin büyük bir ustaya ait olabileceğinden şüphe ederek, araştırmaya başladı ve resmin kesilmiş olduğu, başka bir resmin parçası olabileceği anlaşıldı.    
Resmin arkasındaki yarı silinmiş kaşe, 1860'larda tabloyu satan kişinin kimliğini ele verdi. Bu ipucunu elde ettikten sonra uluslararası resim uzmanlarına tabloyu incelettiren koleksiyoner, renklerin ve stilin Courbet'ninkine benzediği yanıtını aldı. 
İSMİ ÖNCEDEN BİLİNİYORDU 
Tablodaki kadının Joanna Hiffernan olabileceği daha önce belirtilmişti ancak 'Dünyanın geldiği yer'i tamamlayan kadın yüzünün bulunduğu eserin ortaya çıkması, araştırmalara yeni bir boyut kazandırdı. 
Uzun bir süredir, resimdeki kadının kim olduğuna dair yürütülen çalışmada gelinen son nokta sanat dünyasında heyecan yaratırken, uzmanlar, Paris-Match'in iddiasına şüpheyle yaklaşıyor. 
Tablo'nun 1995'ten beri sergilendiği Paris'teki Orsay Müzesi yönetimindense henüz bir açıklama gelmedi.  
 