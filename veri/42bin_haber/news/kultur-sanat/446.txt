Caz piyanisti ve besteci Dave Warren Brubeck hayatını kaybetti
ABD'li caz piyanisti ve besteci Dave Warren Brubeck, 92 yaşında hayata veda etti. Chicago Tribune gazetesi, piyanistin menajerine dayanarak, Brubeck'in ABD'nin Connecticut eyaletindeki Norwalk hastanesinde, doğumgününden bir gün önce kalbinin durduğunu duyurdu.
Menajer Russell Gloyd, Brubeck'in bu sabah ölümünün beklenmedik bir durum olduğunu belirtti. Gloyd, yarın 92 yaşına basması beklenen caz piyanisti için büyük bir kutlama hazırlığı yapmış olduklarını ifade etti. Geçen yıla kadar piyano çalan Brubeck, daha çok Dave Brubeck adıyla tanınıyordu. 
6 Aralık 1920'de California eyaletinde doğan Brubeck, ABD'nin en gözde caz ustalarından biriydi. 1946- 1949 yıllarında çeşitli orkestralar ve caz triolarında çalıştıktan sonra 1951'de dünyanın en tanınmış topluluklarından biri olan "Dave Brubeck Kuarteti"ni kurmuş ve "Time Out" albümü ile 1950lerin sonunda büyük ilgi toplamıştı. Brubeck'in "Time Out", dünyanın en çok satan caz albümlerinden biri olurken, Brubeck, Kuartetle, Orta Doğu ve Avrupa'da çok başarılı konserler vermiş ve satış rekorlarını kıran plaklar doldurmuştu. 
Başarılı bir besteci de olan Brubeck'in "The Light in the Wilderness" adlı bir oratoryosu, "Elementals" adlı bir senfonisi, 2 kantatı ve 100'den fazla caz bestesi vardı. 
Brubeck, birçok kez Türkiye'de de konserler vermişti.