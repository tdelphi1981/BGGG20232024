Oyuncu Dinçer Çekmez için tören
Tedavi gördüğü hastanede 73 yaşında vefat eden usta oyuncu Dinçer Çekmez için Kadıköy'deki Haldun Taner Sahnesi'nde tören düzenlendi.
Törene, Çekmez'in kardeşi Metin Çekmez, kızları Ceren Muslu ve Canseli Çekmez, eski eşi Ayşin Atav, Kemal Sunal'ın eşi Gül Sunal ile Mustafa Alabora'nın da aralarında bulunduğu sanatçılar ve sevenleri katıldı.

Çekmez'in Türk bayrağına sarılı tabutunun sahnedeki katafalka konulduğu törende, saygı duruşunda bulunuldu. Sahnedeki ekranda da sanatçının tiyatro oyunlarından sahneler gösterildi.

Kızı Ceren Muslu, törende yaptığı konuşmada, babasının vefatının ardından gösterilen ilginin çok gurur verici olduğunu söyledi.

Babasının son 10 yıldır ekranlarda yüzünü göstermediğini dile getiren Muslu, 'Buna rağmen zamanında yaptığı işler ne kadar doğruymuş ne kadar çok kişiye ulaşmış ki, hala onu sevgiyle anıyor, ilgi gösteriyorlar. Bu, bizim için çok büyük bir gurur kaynağı. Benim de 1,5 yaşında bir kızım var. Kızımın, babamı hatırlaması için elimden gelen her şeyi yapacağım. Herkesin başı sağ olsun. Biz onunla gurur duyuyoruz' diye konuştu.

Ayşin Atav, Dinçer Çekmez'in anlatmayla bitmeyeceğini ifade ederek, Çekmez'in, çocukluğundan beri güvendiği insanlardan biri olduğunu söyledi.

Atav, duygularını 'Dinçer'i anlatmak çok zor. Hele onunla yaşamışsan, karı-koca olmuşsan çok zor. Tiyatroda küçük rolde de büyük rolde de karizması olan insanlar vardır. O, onlardan biridir. Her yerde bir ağırlığı, efendiliği olan bir adamdı. Çok arayacağım onu. İçimin, yüreğimin acıdığını hissediyorum. Tiyatroda yeri doldurulamayacak insanlardan biridir. Ruhu şad olsun' sözleriyle dile getirdi.

Sanatçı Metin Çekmez, çok üzgün olduğunu ifade ederek, 'Belki herkes meslektaşını, arkadaşını kaybetti. Ben kardeşiydim. Üçü bir anda kayboldu gitti hayatımdan. Beraber girdik bu işe, bunca sene beraber olduk ve artık yalnız yürümek zorundayım. Çok acı bir şey ama katlanmak zorundayız. Mademki doğduk sonuç bu...' ifadelerini kullandı.

Konuşmaların ardından törene katılan sanatçılar Dinçer Çekmez'in naaşının önünde saygı geçidinde bulundu. Çekmez'in cenazesi daha sonra omuzlara alınarak, cenaze aracına taşındı.

Dinçer Çekmez'in cenazesi, Üsküdar Şakirin Camisi'ndeki öğle vakti kılınacak cenaze namazının ardından Karacaahmet Mezarlığı'nda toprağa verilecek.