21 yıl önce Hocalı Buz gibi bir gece!
Azerbaycanda 21 yıl önce yaşanan Hocalı katliamı sinemaya aktarıldı. Ermenistanın bir düğün gecesi 600 kişilik Azeri kasabasını yok ettiği olayları anlatan Hoca adlı film yarın gösterime giriyor. Filmin yönetmeni Vahid Mustafyev.

HOCALI Katliamını anlatan “Hoca” adlı film yarın gösterime giriyor. Filmin Kanyon alışveriş merkezindeki galasına yönetmen Vahid Mustafayev ile başrol oyuncuları katıldı. Gösterim öncesinde gazetecilerin sorularını yanıtlayan Azeri yönetmen Vahid Mustafayev, filmde, savaşın acı yönlerini ve savaşta ülkeler arasında kaybedilen dostluk, kardeşlik duygularını anlatmak istediğini söyledi. Mustafayev, “21 yıl önce, 26 Şubat 1992’de Hocalı kasabasında soğuk bir gecede 600’ü aşkın kişi katledildi. Bugün dünyanın birçok yerinde savaş var ya da savaşa başlama arifesinde bulunuluyor. Bu film sadece Azerbaycan halkının dertli konusu değil. Bu film Türkiye’yi de ilgilendiriyor. Savaş zemininde yazılmış bir aşkın hikayesidir bu” diye konuştu. Bir gecede bir kasabanın tamamen yok olduğu Hocalı katliamı, İnsan Hakları İzleme Örgütü tarafından Dağlık Karabağ bölgesi işgal edildikten sonra en kapsamlı sivil katliam olarak nitelendirildi. Filmde perdeye yansıyan Azerbaycan’ın direnişçi halk kuvvetlerinin, Rus ve Ermenistan ordusu karşısındaki mücadelesi sinema izleyicisine yakın tarihin acılı bir sayfasını hatırlatıyor. 
Düğün gecesi  gelen katliam 
- Filmin konusu bir aşk hikayesi ekseninde ilerliyor. Evlenmek üzere olan genç çift Alekber ve Günel, düğünlerini Bakü’de planlarken, Karabağ’da Alekber’in kasabasına bir saldırı planlanmaktadır. Düğün hazırlıkları sürerken, hâlâ askerlik görevini yapan Alekber ve arkadaşları, hiç gelmeyen destek ordusunu beklemektedir. Düğün gecesi gelen katliam ise bütün planları altüst eder.     