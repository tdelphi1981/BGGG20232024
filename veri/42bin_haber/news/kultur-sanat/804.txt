Sefarad şarkılarının kraliçesi İstanbul'a geliyor
Sefarad şarkılarının kraliçesi Suzy, "Baba Dili" albümünün ilk konseri için 10 yıl aradan sonra 13 Şubat'ta Cemal Reşit Rey Konser Salonu'nda sahne alacak. Konuya ilişkin açıklamaya göre, 15. yüzyıl İspanya'sından tüm Akdeniz ve Ortadoğu'ya yayılan Sefarad şarkılarını, 1998'de çocuklarına aktarmak için kaydettiği 10 geleneksel Sefarad şarkısıyla bir efsaneye dönüşen, ardı ardına yayınladığı albümlerle ve "Unut Sevme Beni" şarkısına yazdığı İbranice sözlerle Ortadoğu'dan çıkan en önemli dünya müziği yıldızlarından biri haline gelen Suzy, yepyeni çalışması 'Baba Dili' albümünün ilk konseri için İstanbul'a gelecek.

İlk kez 5'inci albümüyle ana dili Türkçe bir albüm kaydeden Suzy, babasının en sevdiği şarkıları ve kendi yazdığı yeni şarkılardan oluşan albümünün ilk konseri için, albüm şubat ayında raflarda yerini almadan, 10 yıl aradan sonra Türkiye'de ilk kez 13 Şubat'ta Cemal Reşit Rey Konser Salonu'nda sahne alacak.

Sanatçı kimliğinin yanı sıra çok başarılı bir dekoratör olan Suzy, büyükannesinden öğrendiği Ladino mirasını devam ettirebilmek için 10 ladino şarkı kaydetti.

Günümüzde bu geleneği yaşatan, çağdaş Ladino şarkıcıları arasında efsaneleşen yegane isimlerinden biri olan Suzy, 1998'de çıkardığı ilk albümü "Herencia" ile büyük başarı elde etti.

Suzy, 2001'de ikinci albümü "Estos y Munchos" ile genç nesillere ilham vererek Ladino geleneğini devam ettirmeyi başardı.

Bu iki albümüyle Suzy, dünyanın en prestijli dünya müzikleri ve lounge albümlerinde de yer aldı. Suzy'nin bir şarkısını da içeren ünlü Buddha Bar derlemelerinden biri olan "The Flying Carpet" Fransa'da 1998 yılında serinin en yüksek satış rakamına ulaştı.

Dinleyicilere 2004'te "Aromas y Memorias" adında bir başka geleneksel Ladino albümü daha kazandıran Suzy, bu albümle Margalit Matitiahu'nun şiirlerine besteleri kendi yaptı.

Sanatçının 4. albümü, "Kwan Se Om" 2009 yılında yayınlandı. Bu albümle de hiç eskimeyecek bir meditasyon albümüne imza atan Suzy, farklı dillerdeki şarkılarda, spiritüel birikimini ve etkileyici sesini kompozitör Uri Ophir'nin besteleriyle buluşturdu.

Orijinalı Türkçe olan "Unut Sevme Beni" şarkısına yazdığı İbranice sözlerle büyük bir hit yaratan Suzy, "Tishkah" şarkısıyla filmlerde de kullanılan ve Ortadoğu'nun en çok parlayan şarkılarından birine imza attı.

Suzy, son 14 yıldır Sefarad şarkılarını yeniden hayata geçiren ve atalarının geleneklerini canlandıran bir isim olarak dünya müziği alanında ayakta alkışlanıyor.