Pera Müzesi belgesel etkinliğine ev sahipliği yapacak
Suna ve İnan Kıraç Vakfı Pera Müzesi, 11-26 Ocak 2013'te "Aklın Gözü: François Caillat Belgeselleri" ile 12-30 Ocak 2013'te "Yeni Yılda Deneysel Masallar" programlarına ev sahipliği yapacak. Müzeden yapılan açıklamaya göre, yeni yılın ilk programında, l'Institut Français işbirliğiyle, François Caillat'nın 4 belgeseli gösterilecek. 

Caillat'nın çalışmaları arasından farklı temaları inceleyen "Aklın Gözü" programında, tarih, zaman ve bellek kavramlarını belirli olaylara odaklanarak araştıran belgesel filmler izlenebilecek.

"Aklın Gözü" programına paralel sunulan "Yeni Yılda Deneysel Masallar", François Caillat'ın seçtiği 5 belgeselden oluşuyor.

Pera Film ve l'Institut Français işbirliğinde gerçekleştirilen program, yönetmenin, çok fazla bilinmeyen, hatta gösterime girmemiş belgeseller arasından yaptığı bir seçkiyi sunuyor.

Belgesel film yapımcılığının estetik açıdan başarısını gözler önüne seren seçki, gözden uzak, alternatif ve deneysel olanı, motif, stil ve metot sayesinde yakalayarak, görselliği ön planda çarpıcı hikayeler yaratabilme yetisini de beyaz perdeye taşıyor.