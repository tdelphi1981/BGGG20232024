'Çanakkale 1915' filmi, Şırnak’ta ilgi gördü
Gençlik ve Spor Bakanlığı'nın 'Ücretsiz sinema' projesi kapsamında Şırnak'ta ilk etapta öğrencilere ücretsiz sinemaya çıkan 'Çanakkale 1915' filmi izleyicilerden büyük ilgi gördü.
 Gençlik Hizmetleri ve Spor İl Müdürü Selahattin Yürenç, Gençlik ve Spor Bakanlığı'nın 'Ücretsiz sinema' devrini başlattığını bu doğrultuda Şırnak'taki öğrencilere ücretsiz sinema günleri düzenlediklerini söyledi.
 Müdür Yürenç, "Gençlik ve Spor Bakanlığı tarafından yeni uygulamaya alınan ücretsiz sinema günleri için vizyondaki filmlerden oluşacak olan film gösterimi üç seans olarak gösterilecek. Lise ve üniversite öğrencileri ile halk için ayrı ayrı seanslar halinde olacak. Son dönemin en gözde yerli sinema eseri olan 'Çanakkale 1915' filmi Gençlik ve Spor Bakanlığı tarafından sinema salonu bulunmayan 11 ilde ücretsiz olarak özel gösterime çıkıyor. Gençlik ve Spor Bakanlığı, filmin yapım şirketi FİDA Film ile özel bir anlaşma imzalayarak, Ağrı, Ardahan, Bayburt, Bitlis, Gümüşhane, Hakkari, Iğdır, Kilis, Sinop, Şırnak ve Tunceli olmak üzere toplam 11 ilde 'Çanakkale 1915' filminin özel gösterimini yapacak. Çanakkale'yi geçilmez kılan destansı savaşın beyaz perdeye aktarıldığı 'Çanakkale 1915' filminin özel gösterime alındı. 11 ilin tamamında tek bir sinema salonun bulunmaması Gençlik ve Spor Bakanlığı'nın dikkatini çekti. Bu seansta öğrencilerimize bu sinemayı gösterdik. Öğrencilerimiz 'Çanakkale 1915' filmine büyük ilgi gösterdiler." dedi. CHA