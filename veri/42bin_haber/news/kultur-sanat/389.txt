Çin'in gizemli ordusu İstanbul'a girdi
Çin'in yeraltı ordusu Terra Cotta askerleri ve Çin'in hazineleri İstanbul'da sergilenecek.
İstanbul'da Topkapı Sarayı'nda 20 Kasım'da açılacak Çin'in Hazineleri Sergisi'nde, 5 Terra Cotta askerinin yanı sıra 100'ü aşkın eserin sergileneceği belirtildi. Çin, normal uygulamada birden fazla Terra Cotta askerini karma sergilere göndermiyor ancak edinilen bilgiye göre, Türkiye için özel bir düzenleme yapılmış. 
Sergide, dünyada eşi olmayan Terra Cotta askerlerinin yanı sıra Pekin'deki Yasak Şehir ve Şanghay Müzesinin de eserleri kamuoyuna açılacak. Terra Cotta askerleri sergisinde ayrıca, genelde Çin dışına çıkarılmayan Terra Cotta atı da sergilenecek.

Sergi 1 yılda hazırlandı

Eserler için büyük miktarda sigorta bedeli ödendi, eserlerin muhafazası için özel önlemler alındı. 
Bu tür sergilerin hazırlık aşamasının normalde 2- 3 yıl aldığı belirtilirken, Türk ve Çin makamlarının bu sergiyi 1 yıl içinde hazırladığı belirtiliyor. 
Çin Sanat Sergiler Kurumu Müdür Yardımcısı An Yao, düzenlenen basın toplantısında, İstanbul'da 3 ay sergilenecek eserlerin iki ülke halklarının birbirini daha yakından tanıma fırsatı vereceğini söyledi. 
An, Topkapı Sarayı Müzesi'nin günde 10 bin kişiyi ağırladığını ifade ederek, Topkapı Sarayı Müzesi'nin Türk müzeciliğinde önemli bir mekan olduğunu anlattı.
Çin'in Hazineleri Sergisiyle eş zamanlı olarak İstanbul Tophane'de, Çin'in Gansu eyaletinin "Dunhuang Mağaraları" sergisi de düzenlenecek.

Terra Cotta Askerleri

Çin'de 11 hanedanlığın başkentliğini yapmış ülkenin orta kesimindeki Şian'da bulunan Terra Cotta askerleri, dünyanın en büyük kral mezarlarından biri olarak kabul edilen "Çin Şı Huang'ın mezarını koruyor". 
56 kilometrekarelik dev mezarın etrafında Çinli bir köylü tarafından rastlantı üzerine bulunan binlerce toprak asker, normal insan ebatlarında ve her biri dönemin askeri nizamına göre dizilmiş şekilde duruyor. 
Savaş öncesi hazır konumda bekleyen binlerce asker, dönemin at arabaları ve atlar, orijinaline uygun şekilde boyanarak dönemin imparatoruyla birlikte gömülmüş. 
Toprağın altından ilk çıkartıldığında renklerini koruyan Terra Cotta'ların havayla temasının ardından boyaları birkaç gün içinde siliniyor. Bu nedenle bölgede daha fazla olduğu bilinen askerler gün yüzüne çıkartılmıyor ve renginin korunması için teknolojiler geliştirilmeye çalışılıyor.