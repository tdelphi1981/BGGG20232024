Sen misin ulan Hz. Ömeri hançerleyen!
Beyazperde'de 'kötü adam'ı canlandırmak, yeteneğin yanı sıra yürek de istiyor. Filmin esas oğlanına akla gelmedik eziyetler yapan, esas kızın dünyasını karartıp, hiç acımadan onlarca insanı öldüren 'kötü adam'ların, sinema kariyerinde ödül almak kadar yuhalanmak hatta taş yağmuruna tutulmak da bazen söz konusu olabiliyor.
Tamamen bir kurmaca ya da hayal ürünü olan filmlerdeki kötü karakterlerin gerçekmiş gibi algılanması, sinema oyuncularını yer yer zor durumlarda bırakabiliyor. Gerçek hayatlarında yufka yürekli ve yardımsever olarak bilinen sanatçılar, hafızalarda ise oynadıkları rollerle özdeşleştiriliyor. 

Sanatçıların biyografileri ve söyleşilerinden derlenen bilgilere göre, Yeşilçam'da beş yüzün üzerinde filmde rol alan Süheyl Eğriboz, 1971 yapımı 'Hz. Ömer'in Adaleti' filminde 'Hz. Ömer' karakterini namaz kılarken öldüren kişiyi oynuyordu. Filmin gösterimi sırasında Düzce'de bulunan Eğriboz'un önünü kesen dört kişi,"Ulan Hazreti Ömer'i öldürürsün haaa" diyerek odun parçalarıyla sanatçının üzerine çullanır. Hastanede gözünü açan Eğriboz'un kafasına18 dikiş atılır. Çoğu filmde baş kadın karakterlerin korkulu rüyası olan Eğriboz'un, uzun süre hanımıyla sokağa çıkamadığı da emektar sanatçının talihsiz anıları arasında... Eğriboz'un, "Neden?" diye sorduklarında, "Sokakta insanlar, 'Bak! Gene düşürmüş bir kadını götürüyor'" diye karşılık verdiği söylenir. 

BİLAL İNCİ KÜFÜR YAĞMURU ALTINDA GALAYI TERK ETTİ

Türk sinemasında 'kötü adam' rollerini başarıyla canlandıran Bilal İnci, eşiyle katıldığı bir filminin galasında, canlandırdığı karakter sebebiyle küfür ve aleyhte tezahüratlara hedef olunca salonu terk etmek zorunda kalır. 

Kıbrıs Barış Harekâtı'nın yapıldığı 1974'de çekilen 'Önce Vatan' adlı filmde Fatma Girik'i kaçırıp saldıran, Türklere işkence yapan; kiliselere kadınları sokup iğfal eden EOKA kumandanını oynayan karakter oyuncusu İhsan Gedik, film yazlık sinemalarda gösterime girdiğinde neredeyse sokağa çıkamaz hale gelir. Yolda yürürken arkasından "Dur" diye bağıran yaşlı bir kadın, Gedik'in "Ne oldu abla?" sorusuna sert bir ses tonuyla:'Sen akşamüstü Fatma Girik'e saldırdın.' deyince Gedik, filmdeki gibi kötü bir insan olmadığını anlatabilmek için saatlerce dil döker. 

KURTLAR VADİSİ'NDE TERÖRİSTİ OYNADI DAYAK YEDİ 

'Kurtlar Vadisi Pusu' dizisinde 'Terörist Rıza' karakterini canlandıran oyuncu Arif Öngen, terörist rolü oynadığı için İstanbul'da tekme tokat dövülür. Diziyi gerçek zanneden saldırganlar, "Pis terörist" dedikleri Öngen'i feci şekilde dövdükten sonra sırra kadem basar.

Kısa süren 'Kurtlar Vadisi-Terör' isimli dizide Polat Alemdar karakterine silah çeken terör örgütü üyesini canlandıran tiyatro oyuncusu Eda Özdemir de bir süre sokaklarda halkın sert bakışlarına katlanmak zorunda kalır; bindiği taksiden kovulur.

Yılmaz Güney'in 1967 yapımı 'İnce Cumali' filminde,köylüleri hayvanlarına varıncaya kadar zalimce öldüren köy ağası 'Ali Ağa'yı oynayan Erol Taş, filmin doğuda bir ilde yapılan galasında sahneye çıktığında ortalık birden karışır. "Yuuh" seslerini, sahneye atılan taş ve şişeler izler.Aralarından Taş'ı yumruklayanlar olur.Ünlü karakter oyuncusu, kan revan içinde sahneye çıkarak "Atın atın; bana çiçek, ekmek atıyorsunuz." deyince kargaşa birden durulur. Öfke yerini kahkahaya ve alkışa bırakır. Bir başka filminde bir Rus generalini oynayan oyuncunun Cankurtaran semtinde işlettiği kahvehanesi, "Seni gidi Rus tohumu." diyerek taşlanır. 

KÖYLÜLER 'ESAS KALLEŞ BU' DİYEREK EROL TAŞ'I DÖVDÜ

Yüzlerce filmde oynayan Erol Taş'ın başına gelenler bunlarla sınırlı değil. Mersin'de çekilen bir filmin verilen molasında "Durun, yapmayın. Ben kötü adam değilim" diyerek kan ter içinde koşan bir adamın sesi ortalığa yayılır. Yaklaşık 20 kişinin "Vay kalleş, demek öyle yaparsın hee" diyerek ellerindeki odunlarla kovaladıkları kişi Erol Taş'tan başkası değildir. Taş'ı kurtarmaya gelen bir başka karakter oyuncusu Çetin Başaran olunca öfkeli grup bu kez Başaran'ın üzerine çullanır. Saldırganlardan birinin,"Durun ulan bu az kalleş, esas kalleş aha bu." diye Erol Taş'ı göstermesiyle ünlü oyuncu yine darbelerin hedefi olur. Jandarmanın kurtardığı Erol Taş, "Şikâyetçi misin?" sorusuna "Hayır, şikâyetçi değilim.Onlar beni seviyorlar, benim hayranlarım." şeklinde karşılık verir. 

'TARZAN ÇETİN'İ BEYAZPERDEDE VURDULAR!

Türk Sineması'nın "Tarzan Çetin" lakaplı karakter oyuncusu Çetin Başaran, Yılmaz Güney'in kayıp filmleri arasında gösterilen 'Yabancı Düşman' isimli filmde başroldeki Güney'in annesini oynayan Aliye Rona'ya tarlada tecavüz edip öldüren kötü adamı oynar. Filmin Adana'da yapılan gala gösteriminde tecavüz sahnesi perdede oynadığında birden 5 el silah sesi duyulur. Makinist ışıkları yaktığında beyaz perdede 5 kurşun deliği görülür. Perdedeki görüntüsüne ateş edildiğini görünce şoka giren oyuncun imdadına Yılmaz Güney yetişir ve Adana şivesiyle "Ağam şöyle geri gel bu seni görmesin buraya da ateş eder." diyerek Başaran'ı locadan çıkarır. 

ÇAĞRI FİLMİNDE 'VAHŞİ'Yİ OYNADI KİMSE İŞ VERMEDİ

Anadolu uygarlıklarını anlatan bir belgesel çekimi için Kayseri kalesine Bizans bayrağı asılması tepkilere sebep olur, seti basan grup "Haçlı bayrağı asamazsınız" diyerek çekim ekibini engeller. 

Yönetmen Mustafa Akkad'ın'ın İslamiyet'in doğuşunu anlatan 1976 yapımı 'Çağrı' (The Message) filminde Hz. Hamza karakterini mızrakla öldüren Vahşi'yi canlandıran oyuncu SalemGedera, uzun süre ülkesinde iş bulamaz. "Sen nasıl Hz. Hamza'yı öldürürsün?" denilerek gittiği çoğu mekândan kovulur. Ölüm tehditleri alır. Çağrı, Gedera'nın oynadığı son film olur. 

KİRLİ HARRY'NİN SERİ KATİLİ ÖLÜM TEHDİTLERİ ALDI

Ünlü aktör ClintEastwood'un başrolde göründüğü ve gişede büyük iş yapan 1971 yapımı 'Kirli Harry' (Dirty Harry) filminde seri katil 'Scorpio'yu canlandıran Andrew Robinson 'un başına da gelmedik kalmaz. Film gösterime girdikten sonra ölümtehditleri alan aktör;evini, telefon numarasını değiştirir ve telefon idaresinden gizli numara almak zorunda kalır. 

Televizyon tarihinin efsane dizisi 'Dallas'ın kötü adamı 'J.R' karakterini başarıyla canlandıran LarryHagman, kariyeri boyunca çok sayıda dizi ve filmde rol almasına karşın 'J.R' rolüyle adeta özdeşleşir. Öyle ki geçtiğimiz günlerde ölen sanatçının, gerçek hayatında da J.R gibi bir karaktere olduğuna dair Amerikan kamuoyunda yaygın bir inanç olduğu haberlere yansır. 

ROBERT REDFORD'U KALDIĞI OTELDE KAÇIRACAKLARDI

Rolleri sebebiyle sosyal hayatlarında tehditlere maruz kalan sadece kötü adamlar değil elbet. Watergate skandalını konu alan 1976 yapımı Başkanın bütün adamları ( AllthePresident's Men) filminde, skandalı ortaya çıkaran gazeteci BobWoodward karakterini canlandıran ünlü aktör Robert Redford, Başkan Nixon'ı seven muhafazakârların tepkisini çeker. Redford, filmin tanıtımı için Fransa'ya gittiğinde, Fransız polisi, ülkede güçlü olan bir muhafazakâr grubun ünlü sanatçıyı kaldığı otelden kaçırmayı planladığını gün yüzüne çıkarır.