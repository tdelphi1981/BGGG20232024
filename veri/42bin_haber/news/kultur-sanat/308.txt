Klasik müzik sanatçılarının dikkatine
İstanbul Kültür Sanat Vakfı (İKSV), geleceğin sanatçılarının yetişmesine katkıda bulunmak amacıyla teşvik ödülü düzenleyecek.
İKSV'den yapılan açıklamaya göre, vakfın kurucuları arasında yer alan ve Türkiye'de operanın gelişmesine büyük katkıda bulunan Aydın Gün anısına başlatılan Aydın Gün Teşvik Ödülü, her yıl klasik müzik alanında bir gence verilecek. 
Çalgı, şan, bestecilik veya şeflik branşlarından gelecek başvurular arasından seçici kurul tarafından belirlenecek 30 yaşın altındaki genç bir sanatçıya, 15 bin TL destek sağlanacak. 
İKSV Genel Müdürü Görgün Taner başkanlığında, Devlet Opera ve Balesi Genel Müdürü Rengim Gökmen, Devlet Opera ve Balesi Başrejisörü Yekta Kara, İstanbul Teknik Üniversitesi Türk Musikisi Devlet Konservatuvarı Müdürü keman sanatçısı Cihat Aşkın, Borusan Kültür Sanat Genel Müdürü Ahmet Erenli ile İstanbul Müzik Festivali Direktörü Yeşim Gürer Oymak'tan oluşan seçici kurulun kararı, Ocak 2013'te açıklanacak. 
Başvuruların 20 Aralık'ta sona ereceği ödülle ilgili ayrıntılı bilgiye www.iksv.org adresinden ulaşılabiliyor.