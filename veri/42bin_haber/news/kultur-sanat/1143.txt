Hekatomnos Anıt Mezarı restore ediliyor
Muğla'daki Hekatomnos Anıt Mezarı'nda başlatılan restorasyon çalışmaları ile tarihi alanın orijinal görünümüne kavuşturulması amaçlanıyor.
Milas Hisarbaşı Mahallesi'nde tarihi eser kaçakçıları tarafından tahrip edildikten sonra yapılan operasyon kapsamında 2010 yılında ortaya çıkartılan ve son yüzyılın en önemli tarihi eserleri olarak değerlendirilen Karia Kralı 
Hekatomnos'a ait mezar ve çevresinde Kültür ve Turizm Bakanlığı tarafından yaklaşık 2 yıl önce kazı çalışmaları başlatılmıştı. Alanda şimdi de restorasyon 
projesi yürütülüyor. Muğla Sıtkı Koçman Üniversitesi Edebiyat Fakültesi Arkeoloji Bölümü Öğretim Üyesi ve Hekatomnos Anıt Mezarı Kazı Alanı Koordinatörü Yrd. Doç. Dr. 
Abuzer Kızıl,yaptığı açıklamada, tarihi evlerin ve kutsal alanı çevreleyen temenos duvarının sağlamlaştırılması için restorasyon çalışmaları başlatıldığını söyledi.
Bir taraftan arkeolojik kazıların devam ettiğini kaydeden Kızıl, 'Mezar odası ile ilgili çalışmalar sürdürülüyor. Yakın bir gelecekte alan daha da şekillenecek, farklı bir görünüme kavuşacaktır' dedi. Bunun için Muğla Anıtlar Kurulundan geçen restorasyon projeleri ve rölevelerinin uygulanmaya başladığını bildiren Kızıl, 'Tarihi alanın farklı bölgelerinde görevlendirilen ekiplerin kimisi temenos duvarında kimisi de seçilmiş evlerde çalışmalara başladılar. Yakın zamanda çalışmalar bitirilerek tarihi alana müze binası, halı müzesi şeklinde değişik fonksiyonlar 
kazandırılacak. Bir yılı geçmeden restorasyon çalışmaları bitirilecek diye düşünüyoruz' diye konuştu.