Tiyatronun cadısı için son görev
Akciğer rahatsızlığı nedeniyle tedavi gördüğü hastanede önceki gün hayatını kaybeden sinema ve tiyatro oyuncusu Macide Tanır, bugün son yolculuğuna uğurlanıyor. Tanır için ilk tören 12:00'de Ses Tiyatrosu'nda düzenlenecek. Tanır'ın naaşı Teşvikiye Camii'nde ikindi vakti kılınacak cenaze namazının ardından Zincirlikuyu Mezarlığı'nda toprağa verilecek.
 Ankara Devlet Konservatuarı Tiyatro ve Opera Bölümü'nden mezun olduktan sonra yüksek lisans sonrası 1943 yılında Devlet Tiyatroları'na katılan Tanır, 1985 yılına kadar sahnelerde kaldı. Sanat yaşamı boyunca sayısı 50'yi aşan dünya tiyatro edebiyatının seçkin eserlerinin başrollerini oynadı, 65 ödülle onurlandırıldı. 
 Son olarak 17'nci Sadri Alışık Tiyatro Ödülleri'nde Onur Ödülü'ne layık görülen usta oyuncu, 1991'de Devlet Sanatçısı unvanı almıştı. Macide Tanır'ın, sanat serüvenini anlatan 'Tiyatronun Cadısı' adlı bir anı kitabı da bulunuyor.  