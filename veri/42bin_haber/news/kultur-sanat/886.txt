Uluslararası fuarda Türkiye sanat dünyasına davet verdi
İspanya'nın başkenti Madrid'de düzenlenen 32. Uluslararası çağdaş sanat fuarı ARCO'ya konuk ülke olarak katılan Türkiye sanat dünyasına davet verdi.
 Türkiye'nin Madrid Büyükelçisi Ayşe Sinirlioğlu'nun ev sahipliğinde gerçekleşen davete, Kültür ve Turizm Bakan Yardımcısı Abdurrahman Arıcı ile Türk,İspanyol ve diğer uluslararası sanat çevresinden seçkin davetliler katıldı.
Madrid'in Conde Duque Sanat Merkezi'nde verilen davette bir gösteri yapan performans sanatçısı Eser Selen büyük ilgi gördü. 'Hayalin' adlı performans kapsamında, müzik eşliğinde, beyaz bir elbiseyle davetliler arasına karışan 
Selen, 'insanların anlık düşlerini iletmekte kendi vücut dilini yeryüzündeki bir köprü olarak' izleyicilere sundu.
17 Şubat Pazar günü sona erecek ARCO'ya 10 sanat galerisi ve 30 kadar sanatçı ile katılan Türkiye, bu kapsamda Madrid'de yan etkinlikler düzenleyerek, Türk sanatını her yönüyle İspanyolların beğenisine sunuyor.