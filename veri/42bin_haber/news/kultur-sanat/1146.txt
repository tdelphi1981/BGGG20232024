Bu hafta 6 film vizyona giriyor
Bu hafta 6 yeni film vizyona girecek.Genel yönetmenliğini Serdar Akar'ın, yönetmenliğini Kemal Uzun'un üstlendiği Çanakkale Savaşı'nı konu alan 'Çanakkale Yolun Sonu' filmi, 18 Mart Şehitleri Anma Günü ve Çanakkale Deniz Zaferi'nin 98. Yıl Dönümü haftası dolayısıyla sinemaseverlerle buluşacak.
Film, Türkiye ile aynı anda Almanya, İngiltere, Fransa, Belçika, Hollanda, İsviçre, Azerbaycan'ın da aralarında bulunduğu 25 ülkede gösterime girecek.
Savaşı, bir askerin gözünden bütün gerçekliğiyle beyaz perdeye aktaran filmin baş rollerini; 'Kurtlar Vadisi' dizisinde Memati Baş karakterini canlandıran Gürkan Uygun, İngiliz oyuncu Stephen Chance, Ben Warwick, Umut Kurt, 
Berrak Tüzünataç ve Mahir Günşıray paylaştı. Filmin afiş çalışması için Mehmet Turgut, Çanakkale'nin Ezine ilçesindeki özel platolarda oyuncuların fotoğraflarını çekti.Film, izleyiciyi bir zaman makinesi gibi 1915 yılına, cephenin ve savaşın yaşandığı, bir ulusun ölüm kalım mücadelesinin içine götürecek. 
 -'Aşk Kırmızı'-
 
Yönetmen Osman Sınav'ın senaryosunu da kaleme aldığı yeni filmi 'Aşk Kırmızı', haftanın ilgi çeken filmlerinden... Nurgül Yeşilçay (Nazlıgül), Tayanç Ayaydın (Ferhat), Ezgi Asaroğlu (Zeynep) ve Teoman Kumbaracıbaşı'nın (Şahin) baş 
rollerini paylaştığı film, iç içe geçen aşk hikayesini konu alıyor.Reha Erdem'in hem yönetmenlik koltuğunda oturduğu hem de senaryosunu yazdığı 'Jin' de bu hafta vizyona girecek. Deniz Hasgüler, Onur Ünsal, Sabahattin Yakut ve Yıldırım Şimşek'in rol aldığı film, terör örgütünden kaçan 
bir kızın hikayesini anlatıyor.
 
 -Yabancı filmler-
 
'Testere' serisinin 2, 3 ve 4. filmlerinin yönetmeni Darren Lynn Bousman'ın senaryosunu da yazdığı 'Şeytanın Ormanı/The Barrens' vizyona girecek. Stephen Moyer, Mia Kirshner, Allie MacDonald, Peter DaCunha, David Keeley'in rol aldığı filmde, mitlere dayanan korku dolu bir hikaye konu ediliyor. Ödüllü yönetmen Julia Loktev'in yeni filmi 'Yalnız Gezegen/The Lonliest Planet', haftanın yeni filmleri arasında. Gael Garcia Bernal ve Hani Furstenberg'in baş rolleri paylaştığı film, Locarno, Toronto, New York'taki çok festivalde beğeniyle karşılandı. Amerika ve Almanya ortak yapımı film, AFI Fest En İyi Film Ödülü'nün yanı 
sıra Nuri Bilge Ceylan'ın jüri başkanı olduğu 31. İstanbul Film Festivali Altın Lale Uluslararası Yarışma'da da en iyi filme verilen 'Altın Lale Ödülü'nün sahibi oldu.
Yönetmen Veronica Fernandez imzası taşıyan 'Hazine Avcısının Maceraları/Tad The Lost Explorer' adlı filmin senaryosunu Veronica Fernandez, Jordi Gasull, Neil Landau, Javier Lopez Barreira, Gorka Magallon, Ignacio delMoral ve Diego San Jose kaleme aldı.Gişe rekorları kıran ve son yılların en kaliteli animasyonlarından biri olarak gösterilen film, eğlence dolu hikayesiyle hem çocukları hem yetişkinleri maceraya davet ediyor. 3D teknikleriyle çekilen film, 17 Şubat'ta verilen Goya Ödülleri'nde 'En 
İyi Animasyon', 'En İyi Uyarlama Senaryo' ve 'En İyi Yeni Yönetmen' olmak üzere tam 3 ödül kazandı. Film, Buğra Gülsoy'un seslendirmesiyle vizyona girecek.