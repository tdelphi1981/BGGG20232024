Osmanlı dönemi işlemeleri gün yüzüne çıktı
Sadberk Hanım Müzesi koleksiyonundaki Osmanlı dönemi işlemelerinden oluşan 'El Emeği Göz Nuru' sergisi açıldı. Sadberk Hanım Müzesi, sarayın görkemli şölenlerinden halkın gündelik yaşamına kadar Osmanlı dönemi işlemelerinin en seçkin örneklerini 'El Emeği Göz Nuru' adlı sergide sanatseverlerle buluşturdu.
Küratörlüğünü Hülya Bilgi ve İdil Zambak'ın üstlendiği sergide yer alan Osmanlı dönemi işlemeleri, 17 ve 20'nci yüzyıllar arasındaki 300 yıllık serüveni kapsıyor. Açıklamada görüşlerine yer verilen Sadberk Hanım Müzesi Müdürü Hülya Bilgi, işleme alanına ait sayıları yaklaşık 2 bine ulaşan bu zengin koleksiyonun temelinin, Vehbi Koç'un eşi Sadberk Hanım'ın özel ilgi ve gayretiyle oluşturulduğunu belirtti. Bilgi, Sadberk Koç'un gelenek ve göreneklerine bağlı bir kişi olarak en büyük hayalinin özenle topladığı Osmanlı dönemine ait işleme ve kıyafetleri ileride kendi adını taşıyan bir müzede sergilemek olduğunu hatırlattı.

Sanatseverlerin, Sadberk Hanım Müzesi'nin koleksiyonundan seçilerek sergilenen bu eserler sayesinde Osmanlı dönemi işlemelerinin 300 yıllık serüvenini takip etme imkanı bulabileceği ifade eden Bilgi, sergideki Osmanlı işlemelerinin, sarayın görkemli şölenlerinden halkın gündelik yaşamına kadar Osmanlı insanının hemen her anına eşlik ettiğini kaydetti.

Serginin küratörlerinden İdil Zambak, Osmanlı döneminde yaygın kullanım alanı bulan belli başlı işlemeler arasında sayılabilecek sedir örtüsü, perde, yorgan yüzü, yatak örtüsü, seccade, bohça, havlu, çevre, kuşak, nihale, peşkir, yağlık, kahve örtüsü, berber (tıraş) önlüğü, kavuk örtüsü ve ayna örtüsünün sergide görülebilecek eserler arasında olduğunu belirtti.

Osmanlı döneminin klasik sanat özelliklerini yansıtan 17. yüzyıla ait işlemelerin ise dönemin ipekli dokumaları ve İznik çini-seramikleriyle paralellikler göstermesi bakımından dikkat çekici olduğunu aktaran Zambak, sergide yüksek kalitedeki işlemelerin yoğun olarak kullanıldığı Osmanlı evinde günlük hayat ve kahve ikramı, gelin odasında çeyiz sergilemesi, hamam ve berber tıraşı gibi mizansenlere de yer verildiğini ifade etti.