Dünya geleneksel düğün geceleri Çorum'da
Devlet Tiyatro Salonu'nda düzenlenecek olan programla Anadolu'dan ve İran, Irak, Suriye, Tayvan, Pakistan ve Filipinler'deki düğün gelenekleri ve kına geceleri canlandırılacak.
Çorum Belediyesi Kadın Kültür ve Sanat Merkezi, Dünya Kadınlar Günü'nü çeşitli ülkelere ait geleneksel düğün geceleri ve kına yakma merasimlerini canlandırarak kutlayacak. 

Devlet Tiyatro Salonu'nda düzenlenecek olan programla Anadolu'dan ve İran, Irak, Suriye, Tayvan, Pakistan ve Filipinler'deki düğün gelenekleri ve kına geceleri canlandırılacak. Hitit Üniversitesi Halk Oyunları Topluluğu ile Kadın Kültür ve Sanat Merkezi bünyesinde bulunan Kadın Bestakarlar Konseri'nin de yer alacağı programda Çorum'un son yıllarda yetiştirdiği kadın şairlerinden Gülser Kırış da kitaplarını kadın mahkumlar yararına imzalayacak.

Kadın Kültür ve Sanat Merkezi Müdürü Hanife Nuran Hakyemez, programla ilgili yaptığı açıklamada bu yıl Çorum'da Kadınlar Günü'nü farklı bir etkinlikle kutlamak istediklerini ve bu yüzden de böyle bir program düzenlediklerini belirtti. Hakyemez, Anadolu'nun ve dünyanın birçok ülkesinde bugün de yaşanan geleneksel düğün merasimlerini ve kına gecelerini canlandırmalı olarak Çorumlu kadınlara seyir imkanı tanıyacaklarını dile getirdi. 

Program vesilesiyle Çorum'da evde veya atölyede, hamur işi veya ev yemekleri üreten küçük ölçekli hanım girişimciler için satış yapabilecekleri bir ortam oluşturmak amacıyla Devlet Tiyatro Salonu fuayesinde satış stantları kurulacaklarını ve bu standlarda kadınlara satış imkanı tanıyacaklarını ifade etti. 

KADIN MAHKUMLARIN EL İŞLERİ DE SATIŞA SUNULACAK 

Hakyemez ayrıca programda Çorum Cezaevi'nde yatmakta olan ve hiçbir geliri bulunmayan kadın mahkumların ürettikleri el emeklerinin de satışa sunulacağını söyledi. Hakyemez, hiçbir gelirleri bulunmayan kadın mahkumlara da yaptıkları el işlerini satma imkanı tanıyarak bir şekilde gelir elde etmelerinde katkıda bulunmak istediklerini ifade ederek 'Bu emek stantlarına da katılımcılarımızdan ilgi ve desteklerini bekliyoruz. Halkımızın katkılarını bekliyoruz. 'diye konuştu.