Şivan Perwer'den Birand'a başsağlığı
Sanatçı Şivan Perwer, Mehmet Ali Birand'ın vefatından dolayı başsağlığı mesajı yayınladı. Mesajda, "Türkiye'de gazeteciliğin ahlak ve değerlerinin dürüst temsilcisi ve mesleğinin hakkını her türlü baskıya rağmen istikrarlı bir şekilde sürdüren değerli gazeteci..." ifadesine yer verildi.
Ünlü Kürt Sanatçı Şivan Perwer, Mehmet Ali Birand'ın vefatından dolayı bir başsağlığı mesajı yayınladı. Sanatçı Perwer, başsağlığı mesajında Birand'ın ölümünden derin üzüntü duyduğu dile getirdi. Perwer başsağlığı mesajında şunları söyledi: "Türkiye'de gazeteciliğin ahlak ve değerlerinin dürüst temsilcisi ve mesleğinin hakkını her türlü baskıya rağmen istikrarlı bir şekilde sürdüren değerli gazeteci Mehmet Ali Birand'ın ani vefatından dolayı büyük üzüntü içindeyim. Kendisine yüce Allah'tan rahmet, başta ailesi, yakın arkadaşları ile meslektaşları olmak üzere bütün medya camiasına ve sevenlerine başsağlığı diliyorum. 

Barış ve kardeşlik ortamının kalemi, dürüst gazeteciliğin üstadı, tamda sana ve senin çizgine en çok ihtiyaç duyulan bir dönemde bu fani dünyada aramızdan erken ayrıldın. 32'inci gün programı böylece babasını kaybetti ve yetim kaldı. Boşluğunu doldurmak o kadar kolay olamayacak. Kişiliğinle demokrat ve dürüst, haberleri sunarken sempatik ve sevgi dolu idin. Herkesin hassasiyetlerine özen gösterirdin. Aramızdan zamansız ayrılışın Türkiye'deki hemen herkesi üzdü. Arkanda iyi öğrenciler ve gerçek bir gazetecilik terbiyesi bıraktın. Umarım öğrencilerin sana layık olur ve toplumda büyük umut uyandıran ve sizleri de heyecanlandıran barış sürecinde bıraktığın boşluğu doldurmaya çalışırlar. Nur içinde ve huzurlu bir şekilde yat. Sizleri saygı ve sevgi anacağım."