Büyük Ödüller Gülün elinden
KÜLTÜR ve Turizm Bakanlığı tarafından 1979dan beri kültür ve sanatının gelişmesine katkıda bulunan sanatçılara verilen Kültür Sanat Büyük Ödülü sahiplerini buldu.

Cumhurbaşkanlığı Senfoni Orkestrası Konser Salonu’nda Cumhurbaşkanı Abdullah Gül, Başbakan Yardımcısı Bülent Arınç ile Kültür ve Turizm Bakanı Ömer Çelik’in katılımıyla ödül töreni düzenlendi. Törende konuşan Cumhurbaşkanı Gül ‘Maalesef geleneksel sanatlarımızı çok ihmal ettiğimiz, görmezlikten geldiğimiz hatta onu ademe mahkum ettiğimiz dönemler olmuştur. Ama bugün geleneksel sanatların da büyük bir geri dönüş içinde olduğunu görüyoruz’ dedi. Gül, Türkiye’nin de son yıllarda hiçbir dönemde olmadığı kadar istikrarlı ve güçlü bir hale geldiğine işaret ederek, bunun yansımalarının kültür ve sanat alanında da görüldüğünü söyledi. Konuşmaların ardından, hat sanatı alanında Yrd. Doç .Dr. Hüseyin Öksüz, minyatürde Cahide Keskiner, tezhipte Prof. Dr. Fatma Çiçek Derman, ebruda Alparslan Babaoğlu, cilt sanatında İslam Seçen ve sedefkarlıkta Salih Balakbabalar’a ‘2012 Kültür ve Sanat Büyük Ödülü’ takdim edildi. 
En büyük kültürel miras: birliktelik 
ÖDÜL törenine katılan Kültür ve Turizm Bakanı Ömer Çelik turizmde yaşanan gelişmelerde Türkiye’nin ‘’özgün kültür derinliğiyle beslenen imajı’’nın büyük payı olduğunu belirterek, ‘’Ancak sahip olduğumuz en önemli kültür mirasımız, birlikte yaşama kültürüdür’’ dedi. Türkiye’nin istisnai bir kültür ülkesi olduğuna değinen Çelik, kültür politikasını topluma, tarihe, geleceğe hizmet ve sorumluluk alanı olarak gördüklerini bildirdi.