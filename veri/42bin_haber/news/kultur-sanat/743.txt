İ-ka-se-venin 40ı çıktı
İstanbulun ve Türkiyenin kültür sanat hayatına 40 yıldır katkıda bulunan İstanbul Kültür Sanat Vakfı (İKSV), kuruluş aşamasından kırkıncı yılını kutladığı 2012 yılının sonuna kadarki tarihini anlatan bir kitap yayımladı

“i-ka-se-ve: 370 Kişi İstanbul Kültür Sanat Vakfı’nın 40 Yılını Anlatıyor”  adını taşıyan kitapta vakfın geçmişten bu güne ne yaptığından çok nasıl yaptığı konu ediliyor. Kurumsal bir sözlü tarih çalışması özelliği taşıyan “i-ka-se-ve” kitabı  kurumun kırk yıllık tarihine tanık olan 370 kişinin gördükleri, duydukları, yaşadıkları ve hatırladıklarından yola çıkılarak kurgulanmış. Kitabın tanıtım toplantısında konuşan İKSV Yönetim Kurulu Başkanı Bülent Eczacıbaşı, “Kırk yıllık birikimimizi bir kitapla kayıt altına almak ve İKSV’nin bu yolculuğunun hikâyesini aktarmak istedik. Kolektif bir kurum tarihi olarak hazırlanan kitap, İKSV’nin yola nasıl çıktığını, bu süreçte uluslararası nitelikte dört festival, iki bienal ve yıl boyunca özel etkinlikler gerçekleştiren bir kurum haline nasıl geldiğini anlatıyor” dedi. 
Neler oldu, ne anılar birikti... 
İlkay Baliç ve Didem Ermiş’in hazırladığı kitabın tasarımını Bülent Erkmen üstlendi. Kitap için, İKSV tarihine tanıklık etmiş toplam 260 kişiyle sözlü ve yazılı görüşmeler yapıldı, arşivler tarandı. Kitapta 40 yıl boyunca kurumsal olarak biriktirilen tecrübeler, organizasyonel anlamda kazanılan tecrübeler, hatalar, sevinçler ve hayal kırıklıkları paylaşılıyor.