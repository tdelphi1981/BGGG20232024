"Sessiz" Kosova'da
Kosova'nın başkenti Priştine'de, 11 Kasım Pazar gününe kadar sürecek Avrupa Film Haftası etkinlikleri başladı. Film haftasında yönetmen Rezan Yeşilbaş'ın "Sessiz" adlı ödüllü filmi de gösterilecek
Avrupa Film Haftası kapsamında, Almanya, Türkiye, Belçika, İtalya, İngiltere, Finlandiya, Avusturya ve İsveç'ten toplam 11 film seyirciyle buluşacak.

Film haftasında Türkiye'den de yönetmen Rezan Yeşilbaş'ın Cannes Film Festivali'nde bu yıl En İyi Kısa Film Ödülü'nü kazanan "Sessiz" (Be Deng) filmi yer alacak.

Kosova Kültür, Gençlik ve Spor Bakanı Memli Krasniqi, Avrupa Film Haftası kapsamında gösterilecek filmlerin son iki yılda ödüle layık görülen filmler olduğunu, dolayısıyla film haftasının son derece beğenileceğine inandığını söyledi.

Bakan Krasniqi, Avrupa Film Haftası'nın ülkedeki sinema sektörünün gelişimini teşvik edeceğini, bunun ülke için iyi bir fırsat olduğunu ifade etti.

Kosova Ulusal Tiyatrosu'nda başlayan Avrupa Film Haftası kapsamında filmler ücretsiz gösterilecek. 
 