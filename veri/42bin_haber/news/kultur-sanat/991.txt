Küçük hanımlar ve beylere Uluslararası tiyatro festivali
'Küçük Hanımlar Küçük Beyler Uluslararası Çocuk Tiyatroları Festivali', 24-29 Nisan tarihleri arasında düzenlenecek.
Ankara Devlet Tiyatrosu (DT) Müdürü Akif Yeşilkaya, festival komitesi üyeleriyle Refik Ahmet Sevengil Tiyatro Kütüphanesi'nde basın toplantısı düzenledi. Yeşilkaya, bu yıl festivalin 9. kez gerçekleştirileceğini hatırlatarak, 
emeği geçen tüm sanatçılara teşekkür etti. DT'nin farklı illerde ve birçok sahnede etkinlikler düzenlediğini dile 
getiren Yeşilkaya, çocuk seyircilere geleceğin büyükleri olması dolayısıyla çok önem verdiklerini vurguladı.
Yeşilkaya, DT'nin 15 yıldır 5'i uluslararası düzeyde 7 festivali sürdürdüğünü kaydetti.Dış İlişkiler ve Festivaller Birim Sorumlusu Sükun Işıtan da DT'nin kendi seyircilerini yetiştirmek ve onlara küçük yaşta bu vizyonu kazandırmakla yükümlü olduğunu ifade etti. Yurt dışından ve içinden çok önemli tiyatro topluluklarının çeşitli gösteriler, atölye çalışmaları sunacağını anlatan ışıtan, festivale yurt dışından gözlemcilerin de katılacağını, bu sayede Türkiye'deki tiyatro alanındaki kültürel gelişmenin de yabancılar tarafından görülüp, tanınarak reklamın yapılacağını dile getirdi. Festival Koordinatörü İpek Atagün de kendisinin de 10 yıl önce 'küçük hanım' olarak seyirci koltuklarında yer aldığını belirtti. Beş gün sürecek ve 12 ülkenin katılacağı festival kapsamında, 11 sahnede yaklaşık 90 etkinliğin düzenleneceğini söyleyen Atagün, festivalde yalnızca oyunların değil atölye ve workshoplarla seyircilerin de birebir katılacağı etkinliklerin olacağını kaydetti. Görme engelli çocuklar için 'Pasta Yapma Sanatı' isimli tiyatro okumalarının yapılacağı festivalde, kukla, gölge oyunu, dans tiyatrosu, sokak tiyatrosu gibi farklı çocuk oyunları, Oz Büyücüsü, Define adası gibi dünya 
edebiyatı ile Nasreddin Hoca, Üç Şehzade gibi Türk kültüründen de örnekler sahnelenecek.23 Nisan Ulusal Egemenlik ve Çocuk Bayramı'na tiyatroyla katkıda bulunmak, Türk tiyatrosu'nun dünya çocukları yoluyla yurt dışına açılmalarını sağlamak, tanıtmak ve yurt dışındaki gelişmeleri takip ederek kültürler arası değişim ve gelişime hizmet etmek amacıyla 9 yıldır sürdürülen 'Küçük Hanımlar 
Küçük Beyler Uluslararası Çocuk Tiyatroları Festivali' bu yıl da 24-29 Nisan tarihleri arasında perde açacak.
Festivale bu yıl ABD, İtalya, Hollanda, Çek Cumhuriyeti, Bulgaristan, Macaristan, Brezilya, İsrail, Sırbistan, Endonezya, Polonya'dan tiyatro toplulukları katılacak.