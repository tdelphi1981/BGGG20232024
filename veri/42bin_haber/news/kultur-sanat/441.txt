Akbank Kısa Film Festivali'nin jürisi belirlendi
Türkiye'de kısa film alanında etkin bir platform oluşturan Akbank 9'uncu Kısa Film Festivali'nin jüri üyeleri belirlendi.
Yeni fikirleri desteklemeyi ve kısa film kültürüne katkı sağlamayı amaçlayan festival, 18- 28 Mart 2013'te yapılacak. Festival kapsamında, kurmaca, belgesel ve canlandırma dalında kısa film yarışması düzenlenecek. Her 3 kategoride "En iyi film" seçilecek ve eserlerin yönetmenleri Akbank Sanat tarafından 8 bin TL ile ödüllendirilecek. 
Son katılım tarihi 31 Aralık olarak açıklanan yarışmanın ön eleme jürisinde oyuncu ve oyuncu koçu Bahar Kerimoğlu, Maltepe Üniversitesi öğretim görevlisi Serkan Öztürk ve yönetmen Selim Evci yer alıyor. 
Festivalin kurmaca kategorisi jüri üyeleri ise oyuncu Demet Evgar, yönetmen Emin Alper, görüntü yönetmeni Gökhan Tiryaki, yönetmen Cemil Ağacıkoğlu ve Akbank Sanat Müdürü Derya Bigalı'dan oluşuyor. 
Belgesel kategorisinin jüri üyeleri yönetmen Aslı Özge, yazar ve yönetmen Derviş Zaim, Maltepe Üniversitesi İletişim Fakültesi Dekanı Prof. Dr. Selahattin Yıldız, yönetmen Rüya Arzu Köksal ve Akbank Sanat Müdürü Derya Bigalı olarak belirlendi. 
Festivalin canlandırma kategorisine katılacak eserler ise ressam Cemal Erez, Uykusuz dergisi çizeri Galip Tekin, Canlandıranlar Derneği ve Asifa Türkiye Başkanı Berat İlk, Anadolu Üniversitesi Güzel Sanatlar Fakültesi Çizgi Film (Animasyon) Bölümü Başkanı Doç. Dr. Fethi Kaba ve Akbank Sanat Müdürü Derya Bigalı'dan oluşan jüri üyeleri tarafından değerlendirilecek. 
Akbank 9'uncu Kısa Film Festivali yarışması başvuru formları, Akbank Sanat'tan ya da www.akbankkisafilm.com ve www.akbanksanat.com adreslerinden temin edilebilecek.