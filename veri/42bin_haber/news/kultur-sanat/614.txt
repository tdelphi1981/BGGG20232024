Oscar oylamalarında elektronik sistem krizi
Oscar Ödülleri’nde elektronik oylama sistemine geçen Sinema Sanatları ve Bilimleri Akademisi, sistemde yaşanan sorunlar nedeniyle oylama tarihini bir gün ileri attı
 Elektronik oylama sistemine geçen Sinema Sanatları ve Bilimleri Akademisi, sistemde yaşanan sorunlar nedeniyle oylama tarihini bir gün ileri attı. Oylamalarda yeni sistem dolayısıyla rekor derecede az katılım olması endişeleri nedeniyle oylamanın son tarihi 3 Ocak’tan 4 Ocak’a çekildi. Konuyla ilgili açıklama yapan Operasyonlar Bölümü şefi Ric Roertson, “Bir gün erteleyerek bu geçmiş sürecini olabildiğinde sorunsuz geçirmeye çalışacağız” dedi.
 Hack’lenme endişesi var
 Oscar’ın elektronik oylama sistemine girerken yaşanan zorluklar ve sistemin ‘hack’lenmesi konusuyla ilgili endişeler 24 Şubat’ta dağıtılacak 85. Akademi Ödülleri’nin üzerine gölge düşürüyor. Hollywood Reporter’a konuşan ödül analisti Scott Feinberg, “Pek çok Akademi üyesi bu yıl katılımın rekor düzeyde az olmasından korkuyor. Çünkü oy kullanmak isteyenler yeni elektronik sistemle uğraşmaktan bir noktada vazgeçiyor ve oylarının sayılmama olasılığından korkuyorlar” dedi. “Supersize Me” adlı belgeselin Oscar adayı yönetmeni Morgan Spurlock, sosyal medya üzerinde yaptığı açıklamada, Akademi’nin gönderdiği şifreyle sisteme girmeyi başaramadığını açıklamıştı. Akademi’nin 6 bin üyesi, bu yıla kadar önceden postadan gelen mektuplar üzerinden oy kullanıyordu.
 Adaylıklarda neler olması bekleniyor?
 * Oscar adaylarının listesi 10 Ocak’ta açıklanıyor. Şimdiden yarışın hangi filmler arasında geçeceği tahmin edilebiliyor. Öne çıkması beklenen üç film var. Bunlardan biri kendisini bir yönetmen olarak kanıtlayan aktör Ben Affleck’in çekimlerinin büyük bölümünü İstanbul’da gerçekleştirdiği 1970’lerde İran’da yaşanan bir rehine krizini konu alan filmi “Argo”. Diğer film, Kathryn Bigelow’un Usama Bin Ladin’in yakalandığı askeri operasyon etrafında dönen filmi “Zero Dark Thirty”... Üçüncü film ise Steven Spielberg’ün ABD tarihinin en belirleyici dönemlerinden birine, dönemin başkanı Abraham Lincoln üzerinden baktığı “Lincoln” filmi.
 * Bu yıl Oscar’da En İyi Kadın Oyuncu dalı birkaç yıl önce kimsenin ismini bilmediği iki genç oyuncunun rekabetine sahne olacak. “Hunger Games”le bütün dünyanın dikkatini çeken Jennifer Lawrence, “Umut Işığım”daki performansıyla 23 yaşında Oscar’ı zorlayacak gibi. Jessica Chastain de, “Zero Dark Thirty” ile Oscar’ın güçlü diğer adayı.
 * “Lincoln”de Abraham Lincoln’ü canlandıran Daniel Day Lewis’in de En İyi Erkek Oyuncu dalında öne çıkması bekleniyor. MİLLİYET