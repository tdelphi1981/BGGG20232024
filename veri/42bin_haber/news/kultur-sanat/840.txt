Asitli saldırıya uğrayan Filin Almanya'ya gidiyor
Rusya'da asitli saldırıya uğrayan Bolşoy tiyatrosunun sanat yönetmeni Sergey Filin, tedavinin devamı için Almanya'ya gideceğini söyledi.
Filin, Moskova'da art arda operasyonlar geçirdiği hastaneden ayrılırken, saldırının arkasında olmasından şüphelendiği kişiler bulunduğunu, ancak araştırma devam ederken isim vermenin doğru olmayacağını belirtti. 
Güneş gözlüğü kullanan ve çenesinin altında bandaj bulunan Filin, göz tedavisinin de sürdüğünü açıkladı. 
Filin, tedavinin devamı için uçakla Almanya'ya gideceğini ve yolculukta kendisine eşinin destek olabileceğini sözlerine ekledi. 
Birçok kez ölüm tehdidi alan ödüllü balet Filin, 17 Ocak'ta başkent Moskova'da evine yürürken maskeli bir kişinin asitli saldırısına uğramıştı.