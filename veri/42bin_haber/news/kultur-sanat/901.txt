Goya "protestolarla" sahiplerini buldu
İspanyol sinemasının en önemli ödülü olan Goya, pazar akşamı düzenlenen törende sahiplerini buldu. Aralarında en iyi film ödülünün de bulunduğu toplam 10 ödül kazanan, yönetmenliğini Pablo Berger'in yaptığı "Blancanieves" (Pamuk Prenses) adlı film gecenin yıldızı oldu.

Bu arada İspanya Sinema Akademisi tarafından bu yıl 27'ncisi düzenlenen Goya ödüllerinde ekonomik krizle bağlantılı olarak sanatçıların protestoları dikkati çekti. 

İspanya Sinema Akademisi Başkanı Enrique Gonzalez Macho yaptığı konuşmada, hükümetin kemer sıkma politikaları kapsamında kültür sektöründeki vergi oranlarını yüzde 8'den yüzde 21'e çıkartmasını sert dille eleştirdi. 

Macho ayrıca, sinemayı ayakta tutabilmek için korsan CD'lere karşı mücadelenin daha kararlı bir şekilde yapılması çağrısında bulundu.

En iyi kadın oyuncu ödülünü alan Maribel Verdu da ödülünü "adil olmayan sistemden dolayı evlerini, hayallerini, geleceklerini, hatta hayatlarını kaybeden insanlara" adadı.

Goya onur ödülü: Cancha Velasco
En iyi film: Blancanieves (Pablo Berger)
En iyi yönetmen: Juan Antonio Bayona (Lo İmposible)
En iyi kadın oyuncu: Maribel Verdu (Blancanieves)
En iyi erkek oyuncu: Jose Sacristan (El muerto y ser feliz)
En iyi yardımcı kadın oyuncu: Candela Pena (Una pistola en cada mano)
En iyi yardımcı erkek oyuncu: Julian Villagran (Grupo 7)
En iyi Avrupa filmi: Intocable (Erci Toledano ve Olivier Nakache)
En iyi İspanyolca konuşulan yabancı film: Juan de los muertos
En iyi belgesel filmi: Hijos de las nubes, la ultima colonia (Alvaro Longoria)
En iyi orijinal senaryo: Pablo Berger (Blancanieves)
En iyi animasyon filmi: Las Aventuras de Tadeo Jones (Enrique Gato)
Gelecek vadeden kadın oyuncu: Macerana Garcia (Blancanieves)
Gelecek vadeden erkek oyuncu: Joaquin Nunez (Grupo 7)