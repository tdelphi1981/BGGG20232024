100 Temel korsan!
Korsan kitap satıcıları çok satanlardan sonra şimdi de Milli Eğitim Bakanlığının tavsiye ettiği 100 temel esere göz dikti. Eskiden yaz aylarına odaklanan korsancılar artık mesai yapıp 12 ay aralıksız çalışıyor.

Yayın dünyasının korkulu rüyası haline gelen ve alınan tüm engellere rağmen emek hırsızlığına devam eden korsan kitapçılar Milli Eğitim Bakanlığı tarafından okullara tavsiye edilen 100 temel esere de göz dikti. Bugüne kadar en çok satan 50 kitabı basarak yaz aylarında satan korsanlar artık on iki ay aralıksız çalışıyor ve korsan olarak satışa sunulan kitaplar arasında 100 temel eserin olması da dikkat çekiyor. Türkiye genelindeki korsan kitap operasyonlarını yürüten Türkiye Basım Yayın Meslek Birliği (BASYAYBİR) verilerine göre, 2012 yılında 29 ilde gerçekleştirilen baskınlarda piyasa değeri 5 milyon lirayı bulan 220 bin korsan kitap ele geçirildi. İstanbul, Ankara, İzmir, Antalya, Bursa gibi büyükşehirler başta olmak üzere çok sayıda ile yapılan baskınlarda kitapların yanı sıra baskıya hazırlık aşamasında on binlerce sayfa kitaba el konuldu. Türkiye Basım Yayın Meslek Birliği avukatlarının ele geçirdiği kitaplardan, ülkemizdeki korsan kitap okuma haritasını çıkartmak da mümkün. 
Nar Ağacı korsanbaşı! 
Timaş Yayınları’ndan çıkan Nazan Bekiroğlu’nun Trabzon-Tebriz-Tiflis-Batum-Bakü-İstanbul hattında geçen romanı Nar Ağacı, korsanda ele geçirilen kitaplar arasında ilk sırada. Korsan matbaalarında İskender Pala’nın Kapı Yayınları’ndan çıkan Efsane (Bir Barbaros Romanı) ikinci, Yapı Kredi Yayınları’ndan Doğudan Uzakta (Amin Maalouf) ile Çıplak Deniz Çıplak Ada (Yaşar Kemal) üçüncü ve dördüncü, Pegasus Yayınları’ndan Grinin Elli Tonu serisi (E.L. James) beşinci sırada yer alıyor. 
BASYAYBİR Korsanla Mücadele Komisyonu Başkanı Muharrem Kaşıtoğlu, “Korsanlar eskiden tüketimi kolay ve hedef kitlesi belli olan çok satan kitapları basarlardı. Yaz mevsiminde satılan kitaplara yoğunlaşırlardı. Artık uzun süreli satan kitaplara da el attılar. 100 temel eser bile en çok ele geçirdiğimiz kitaplar arasında. Sadece BASYAYBİR’in 2012’de ele geçirdiği 220 binden fazla kitabın piyasa değeri 5 milyon lirayı buluyor. Devletin vergi kaybı yaklaşık 1,5 milyon, yazarların telif kaybı ise 500 bin lira” şeklinde konuştu. “Korsanın merdiven altından, seyyar tezgahlardan çıkıp kitap dağıtım kanalları aracılığıyla kitapçıların raflarına kadar ulaşıyor olması bizi çok şaşırttı” diyen Kaşıtoğlu, bunun korsana lojistik destek verme ve yasadışı kazançtan pay almak anlamına geldiğini söyledi. Kaşıtoğlu, fikri mülkiyet yasalarının bir an önce Avrupa Birliği’ne uyumlu hale getirilmesi gerektiğine dikkat çekti.