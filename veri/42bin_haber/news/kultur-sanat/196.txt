Eserleri 17 milyon dolara satıldı
ABD'li ünlü ressam, film yapımcısı ve yayıncı Andy Warhol'un 350'den fazla eseri, New York'ta yapılan açık artırmada toplam 17 milyon dolara satıldı.
Christie's Müzayede Evi, internet sitesinde yaptığı açıklamada, en yüksek fiyata satılan eserin 1,2 milyon dolara alıcı bulan "Endangered Species: San Francisco Silverspot (Nesli Tükenmekte Olan Canlılar: San Francisco Gümüş Benekli Kelebeği)" adlı tablo olduğunu açıkladı. 
 
Christie's, Warhol'un Jacqueline Kennedy'yi tasvir eden kolajının ise 626 bin dolara satıldığını belirtti. 
Müzayede Evi yetkilileri, koleksiyoncuların özellikle Warhol'un fotoğraflarına ve baskılarına ilgi gösterdiğini ifade etti. Açık artırmada 12 bin dolar değer biçilen Warhol'un otoportresi ise 50 bin dolara alıcı buldu. 
Açık artırmadan elde edilen gelir, Andy Warhol Görsel Sanatlar Vakfı'na verilecek.