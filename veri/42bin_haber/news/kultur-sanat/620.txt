Kültür Mafyası, 4. sayısıyla yine dopdolu
İlk sayısı ekim ayında yayımlanan Kültür Mafyası dördüncü sayısında özel haberlerin ağırlıklı olduğu bir içerikle 2013 yılına başlıyor. Farklı içeriğiyle, zengin yazar kadrosuyla, politik, kültürel ve sanatsal duruşuyla yayın dünyasına yeni bir soluk getiren Kültür Mafyası dergisi, birbirinden ilginç haberler, röportajlar ve yazılarla okurlarına, yeniden dopdolu bir sayıyla merhaba diyor. 
Ailesinden ve yakınlarından aylarca uzakta, dünyanın dört bir yanında devam eden savaşları yerinde takip eden, haber ulaştırabilmek için hayatını ortaya koyan cesur gazetecileri; savaş muhabirlerini ocak sayısında dergimize konu ettik. Farklı medya kuruluşlarından savaş muhabirleri, mesleğin Türkiye’deki yerini, savaş bölgesindeki çalışma koşullarını, sorunlarını ve yaşadıklarını dergimize yazdılar. Her bir muhabirin kendi kaleminden anlattığı savaş muhabirliği hakkındaki; “Savaş Muhabirleri Yazıyor: Bu görevde esir düşmek de var, ölmek de!” başlıklı haber dosyasını Kültür Mafyası’nın yeni sayısında okuyabilirsiniz. 
Geçtiğimiz aylarda son romanı “Gönül Meselesi”ni çıkaran Tuna Kiremitçi’yle edebiyat, müzik, sinema ve dahası üzerine konuştuk. Ünlü edebiyatçıyla yaptığımız keyifli röportajı dergimizin ocak sayısında okuyabilirsiniz. 
Tiyatro sezonunda öne çıkanlar; Lacan’ın torunu Fabrice Roger-Lacan’ın yazdığı, yeni tiyatro oyunu Kuçu Kuçu’nun oyuncularından Selen Uçer’le, bambaşka rejisiyle dikkat çeken müzikli iktidar oyunu Mi Minör’ün oyuncuları Mehmet Ali Alabora’yla ve Pınar Öğün’le yaptığımız röportajlar da bu sayıda. 
2012 yılının en iyi filmleri, en kötü filmleri, en az ve en çok izlenen filmleri; en akıl almaz filmleri, en çilekeşleri, en akılda kalıcı sahneleri, ulusal ve uluslar arası festivallerden notları, dopdolu ve gösterişli bir kaynak niteliğindeki “2012 Sinema Raporu”nu bu sayımızda okuyabilirsiniz. 
Orhan Kemal’i bu kez oğlundan dinledik. Edebiyatımızın en önemli isimlerinden Orhan Kemal’in müzesine, yazarın hayatına, günlük yaşamına ve kişiliğine dair ilginç notlar, “Sayfalar ve Haneler” bölümümüzde okurla buluşuyor. 
Fotoğraf sanatçısı Ali Alışır’la savaşın popüler kültür malzemesi haline gelmesine dikkat çeken son sergisi “Sanal Savaşlar”ı ve savaşın değişen yüzünü konuştuk. 
“Benim silahım kelimelerim” diyen underground rapçi Hayki’yle, şiddet, politika, müzik piyasası ve rap üzerine dört dörtlük bir söyleşiyi de dergimizin ocak sayısında okuyabilirsiniz. 
Andrey Platonov’un “Mutlu Moskova”sı, Amin Maalouf’un “Doğu’dan Uzakta”sı, Alain Corbin’in  “Kokunun Tarihi” ve Muriel Spark’ın “Bayan Jean Brodie’nin Baharı” adlı kitaplarına dair yazılarımızı da Kültür Mafyası dergisinin ocak sayısında okumak mümkün. 
Kültür Mafyası, kültür sanata her ay farklı bir bakış getirmeye devam ediyor. Dergiye indirimli fiyatlarla abone olabilir ya da dergiyi internet üzerinden sipariş edebilirsiniz. Bunun dışında, tüm D&R’lardan, İstanbul’da Mephisto, Kırmızı Kedi Kitabevi, Remzi Kitabevi, İnkılap Kitabevi, Beyaz Adam Kitabevi, Gergedan Kitabevi, Alkım Kitabevi, Pandora Kitabevi, Penguen Kitabevi, İmge Kitabevi ve Kadıköy Nazım Hikmet Kültür Derneği’nden; Ankara’da, Remzi Kitabevi, İnkılap Kitabevi, Dost Kitabevi, Arkadaş Kitabevi ve Kızılay Nazım Hikmet Kültür Derneği’nden; İzmir’de, Remzi Kitabevi, İnkılap Kitabevi ve Kitapsan’dan, Bursa’da Nilüfer-İnkılap Kitabevi’nden, Antalya’da Remzi Kitabevi’nden edinebilirsiniz.