Yılmazın Behçet Necatigili beni çok üzdü
Şair Hilmi Yavuz, Yılmaz Erdoğan'ın "Kelebeğin Rüyası" filmini eleştirdi. Filmde Yılmaz Erdoğan'ın canlandırdığı Behçet Necatigil karakterinin gerçeği yansıtmadığını söyleyen Yavuz, "Erdoğanın Necatigil tiplemesi, beni sadece büyük bir hayal kırıklığına uğratmakla kalmadı, çok üzdü de!" dedi.

Necatigil’in talebesi ve yakınında bulunmuş isimlerden biri olan Yavuz, ünlü şair Necatigil’in kendine has mimikleri, jestleri olan özel bir insan olduğunun altını çizerek "O tiplemede kişilik olarak yoktu Necatigil! İyiliksever, hoşgörülü ama herhangi, evet, herhangi bir edebiyat öğretmeni! Edebiyat öğretmeni, evet, ama kişi olarak Necatigil yoktu o filmde…" dedi. ‘Erdoğan’ın, oynayacağı kişiyi hiç etüd etmediği, onu tanımak için en küçük bir çaba göstermediği o kadar belli ki!’ diyen Yavuz, Zaman’da kaleme aldığı yazısını şöyle noktaladı: "Bundan on yıl kadar önce, Yılmaz Erdoğan’ın şiirleri konusundaki düşüncelerimi söylediğimde, bana kızmış, “Hilmi Yavuz’un dizinin dibine otursaydım, böyle konuşmazdı!” kabilinden bir şeyler söylemişti. Erdoğan’ın ‘şair’ olarak rahle-i tedrisime oturması sözkonusu bile değildir; ama Necatigil tiplemesinde: ‘Sorsaydı, söylerdik!’… Ah, kahrolası kibir!"