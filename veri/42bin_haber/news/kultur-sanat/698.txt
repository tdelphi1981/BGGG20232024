Çukurova Kitap Fuarı açıldı
Çukurova 6. Kitap ve Eğitim Fuarı, TÜYAP Adana Uluslararası Fuar ve Kongre Merkezi'nde kapılarını okurlara açtı.
TÜYAP Adana Fuarcılık, Türkiye Yayıncılar Birliği işbirliği ve Büyükşehir Belediyesi'nin desteğiyle gerçekleştirilen fuara 205 yayınevi ve sivil toplum kuruluşu katılıyor. Düzenlenen açılış töreninde Vali Hüseyin Avni Coş, organizasyonun bugünlere gelmesinde emeği geçenlere teşekkür etti. Adana merkezli kitap fuarının ışığının Şanlıurfa, Mersin, Adıyaman, Kahramanmaraş gibi çevre illere ulaşmasını dileyen Coş, bölgesel bir fuar için gayret edilmesini istedi. Kitap fuarının 10'uncu yılına varmadan 500 bin ziyaretçiyi aşması gerektiğinin altını çizen Coş, "500 bini aşkın öğrencimiz, öğretmen ve öğretim görevlimiz var. Bunların mutlaka burayı ziyaret etmesini sağlamak lazım. Bölgedeki insanların kitapla olan dostluğunu pekiştirecek, kendilerini yenilemelerini ve daha donanımlı olarak hayata bakmalarını sağlayacak adımlar atılmalı. Bunun için sivil toplum kuruluşu, medya ve kamudaki herkese görevler düşüyor. Fuar en iyi şekilde tanıtılmalı." dedi. 

TÜYAP Kültür ve Sanat Fuarları Genel Koordinatörü Deniz Kavukçuoğlu ise kitap fuarının sadece ilgili şirketin çabalarıyla tek başına yürüyen bir etkinlik olmadığını ifade etti. Adana Valiliğinin ve Büyükşehir Belediyesi'nin önemli desteklerini aldıklarına işaret eden Kavukçuoğlu, geçen yıl 40 bin öğrencinin kitapla buluştuğunu hatırlattı. Aynı katkıların bundan sonra da devam etmesini talep eden Kavukçuoğlu, "Adana başından itibaren kitaba önem veren bir kent. Dolayısı ile bu fuar ille çok yakıştı. Her halde önümüzdeki yıllarda da bu aktivite ivme kazanarak, yoluna devam eder. 10'uncu yılında bir jübile olarak, hep birlikte kutlamayı umut ediyorum." diye konuştu. Fuarda bu yıl 60 civarında kültür sanat etkinliğinin tertiplendiğini dile getiren Kavukçuoğlu, çocuk kitapları kapak sergisi ve 205 yayınevinin katılımıyla sektör içi bir kaynaşmanın ayrı bir sinerji oluşturduğunu belirtti. Fuarın yıllık ziyaretçi sayısının 200 bini bulduğunu aktaran Kavukçuoğlu, Adana nüfusuna göre bu rakamın iyi olduğunu anlattı. 

ŞEHRİN KİTAP FUARLARINA SAHİPLENMESİ GEREKİR

Türkiye Yayıncılar Birliği Başkanı Metin Celal da kitap fuarlarının var olması için şehrin sahip çıkması gerektiğini bildirdi. Çukurova'nın derin kültür ve edebiyat sevgisiyle başkan itibaren fuara destek verdiğini hatırlatan Celal, organizasyonun Akdeniz ve Güney Doğu Anadolu Bölgesi'ni kapsayacak hale getirilmesini önerdi. 10'nun için bu hedefin yakalanabileceğine anlatan Celal, şöyle devam etti: "2012'de 42 bin 337 çeşit kitap yayınlandı. 480 milyon 157 bin 824 adet kitap üretildi. Kişi başına 6.4 kitap düştüğünü görüyoruz. Bazı dostlarımız bu rakamı inandırıcı bulmuyor. Ama geçen yıl buraya 40 bin, bu sene hedeflenen 50 bin öğrenci bizim potansiyel kitap okurlarımızdır. Kültür ve Turizm Bakanlığı'nın yaptığı okur araştırmasında da 7-14 yaş kuşağı çok büyük bir okur grubunu oluşturuyor. Bu dünyada nadir görülen bir şeydir. Türkiye dünyanın 17. büyük ekonomisi. Geçtiğimiz yıl yapılan araştırmalarda kitap başlıklarına göre ülkemiz 14. Sırada. Uluslararası Yayıncılar Birliği'nin verilerine göre sektör büyüklüğünde de 1 milyar 150 milyon Euro ile dünyanın en büyük 15. yayıncılık sektörü konumundayız. Adana'nın desteği olmasa bazı örneklerde olduğu gibi bu fuar yaşamaz. Dileğimiz 10'nuncu yılında fuarın 500 bin ziyaretçi sayısına ulaşmasıdır." 

OKUL BİTTİKTEN SONRA ÖĞRENMEYİ BIRAKIYORUZ

Milli Eğitim Müdürü Mehmet Ali Selamet, okul bittikten sonra kişilerin öğrenmeyi bıraktığını vurguladı. Böylece bireyin 18 yaşında yaşlanıp, 30'lu yıllarda ölüp, 70'li yaşlarda ise toprağa verildiğini anlatan Selamet, canlı ve ayakta kalabilmek için öğrenmenin hayat boyu sürmesinin kaçınılmazlığına değindi. Kitabın en temel öğrenme kaynaklarından birisi olduğunu ifade eden Selamet, "TÜYAP Kitap Fuarı, Adana'da kitap okumayı gündemde tutuyor. Yeni çıkan kitaplara okuyucunun rahat ulaşmasına fırsat sunuyor. Yılarca kitapların yırtılmaması ve kaybolmaması için koruma içgüdüsü ile hareket ettik. Kitaplarımızı kapalı dolaplarda, müdür odalarının yanında, idari katlarda kurduk. Sonra hep sorduk, durduk: Neden kitap okumuyoruz diye. Temel sorun kitaba erişimdir. Başta öğrenciler olmak üzere bireyin kitaba ulaşmasını kolaylaştırmak durumundayız. Kitap ve kitap okumayı devamlı insanımızın gündeminde tutmalıyız." şeklinde konuştu. 

Büyükşehir Belediye Başkan Vekili Zihni Aldırmaz, Çukurova'nın kültür ve sanat açısından Türkiye'nin gülen yüzü olduğuna işaret etti. Adana nüfusunun ülke ortalamasına göre yüzde 2.5 daha genç olduğunu hatırlatan Aldırmaz, kentteki 500 bin öğrenci potansiyeli üzerinde durdu. 
TÜYAP Adana Fuarcılık A.Ş. Genel Müdürü İlhan Ersözlü ise 2006'dan buyana 40 bin metre karelik sergileme alanında 2012 sonuna kadar 83 fuarı başarılı bir şekilde düzenlediklerini söyledi. Ersözlü, şunları söyledi: "2013'te gerçekleştireceğimiz 15 fuar projesi ile 25 ülkeden bin 300 firma temsilciliğini, 45 ülkeden 550 bin ziyaretçiyi Adana Uluslar arası Fuar ve Kongre Merkezi çatışı altında buluşturmayı hedefliyoruz." 

Konuşmalardan sonra Vali Hüseyin Avni Coş, eşi Aylin Hanım ve diğer katılımcılar fuarın açılış kurdelesini kesip, stantları gezdi. 

Fuar kapsamında düzenlenen 'Kapaklar Ormanı - Çocuk ve Gençlik Kitapları Kapakları Sergisi'nde, 40'ın üstünde çocuk ve gençlik yayınevinin öne çıkan kitap kapaklarından yapılan bir seçki, ilginç bir tasarımla kitapseverlerle buluşuyor. Fuar, 20 Ocak'a kadar 10.30-20.30, kapanış günü olan 20 Ocak'ta tarihinde ise 10.30-20.00 saatleri arasında ziyaret edilebilir. Kitapseverler fuarı ücretsiz gezebilecek.