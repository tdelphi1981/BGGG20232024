Oda müziği festivali başlıyor!
Türk ve yabancı sanatçıların barok, klasik, romantik ve modern türdeki eserleri seslendireceği 'Uluslararası Opus Amadeus Oda Müziği Festivali', 7 Mart-8 Nisan tarihleri arasında gerçekleştirilecek.
Konuya ilişkin yapılan açıklamaya göre, festival, klasik müzik eserlerini 7 konserle Beşiktaş Belediyesi Fulya Sanat ve Saint Antuan Kilisesi'nde İstanbullu müzikseverlerle buluşturacak.Festivalde, Türkiye, Avrupa ve Amerika'nın ünlü müzisyenlerinin icraları ile barok, klasik, romantik ve modern müziğin seçkin eserlerine yer verilecek.Festivalin açılışı, 7 Mart'ta Beşiktaş Belediyesi Fulya Sanat'ta kemanda Ellen Jewett'in, viyolada Atilla Aldemir'in yer aldığı'Keman Viyola Duo'konseriyle gerçekleştirilecek. Beşiktaş Belediyesi Fulya Sanat'ta, 14 Mart'ta piyanist Tuluğ Tırpan, kemancı Sevil Ulucan Weinstein, viyola sanatçısı Beste Tıknaz Modiri ve viyolonselci Erman İmayhan, 21 Mart'ta arp sanatçısı Çağatay Akyol ve Ankara Filarmoni Orkestrası solistleri, 24 Mart'ta Bilkent Nefesli Topluluğu ile 28 Mart'ta piyanistler Özgür Aydın ve Muhiddin Dürrüoğlu sahne alacak.Festival kapsamında, ünlü yönetmen Federico Fellini'nin ölümünün 20. yıl dönümü anısına İtalyan Nino Rota Ensemble, 4 Nisan'da Beşiktaş Belediyesi Fulya Sanat'ta konser verecek. Vivaldi, Bach, Handel, Mozart, Çaykovski, Ravel gibi bestecilerin eserleri ile eski çağlardan Macar melodilerinin yer alacağı festival, 8 Nisan'da Beyoğlu'ndaki Saint Antuan Kilisesi'nde, Corelli Consort Barok Müzik Topluluğu'nun konseriyle sona erecek.