Pulitzer ödüllü besteci Elliott Carter hayatını kaybetti
Karmaşık ritmli ve büyüleyici klasik müzik besteleriyle takdir toplamış, 2 Pulitzer ödüllü klasik müzik bestecisi Elliott Carter öldü.Boosey and Hawkes adlı müzik yayın şirketinden yapılan açıklamada, ünlü bestecinin 103 yaşında hayatını kaybettiği belirtildi. Açıklamada, ölüm nedeni hakkındaysa bilgi verilmedi.

Halk tarafından az bilinen bir besteci olmasına karşın müzik dünyasının önde gelen müzisyenleri ve müzik eleştirmenleri arasında çok saygın bir yeri bulunan Carter, ilk Pulitzer ödülünü, İkinci Yaylı Çalgılar Kuarteti adlı eseriyle 1960'da kazandı.

Üçüncü Yaylı Çalgılar Kuartet'i adlı eseriyle 1973'te ikinci kez Pulitzer ödülünü alan Carter, 1985'te de Amerikan Ulusal Sanatlar Nişanı'na layık görüldü.

ABD Kongresi tarafından 1984'te oluşturulan bu nişanı ilk alan sanatçı olarak tarihe geçen Carter, böylece Amerikan Ulusal Sanatlar Nişanı'na layık görülen en seçkin 10 Amerikalı sanatçı arasında yer aldı.



New York Times gazetesinde 2002'de çıkan bir yazıda, Carter'ın bestelediği yaylı çalgılar kuartetleri, şimdiye kadar düşünülmüş en güç müzik kuartetleri arasında gösterilmiş ve bu eserlerdeki değişken duygu durumları, hassasiyet ve bazı yerlerdeki cesurca mizahi unsurlar göklere çıkarılmıştı.

Kendisiyle 1992'de yapılan bir söyleşide çalışmalarını, yoğunlaşılarak ve büyük bir dikkatle dinlenilmeyi dileyen müzik olarak tanımlayan Carter, Açık dramatik etkiyi yaratan müzik değildir. Ancak, dinleyenlerin seslere kulak verdiğini ve bunlardan anlam çıkardığını varsayar demişti.

İlk kez 1951 yılında bestelediği İlk Yaylı Kuartet ile dikkatleri üstüne çeken Carter'ın önemli çalışmaları arasında Minotaur, Pochontas ve İlk Senfoni adlı eserleri bulunuyor.

Carter, en beğendiği eserini ise New York Filarmoni Orkestrası'nın 125. sezon yıldönümü için 1969'da bestelediği Orkestra İçin Konçerto olarak gösteriyor.

Bestelerinin yanı sıra 20. yüzyıl müziğine ilişkin kapsamlı makaleleri olan Carter'ın, 1977'de yayımlanmış, yazdığı makalelerin bir koleksiyonundan oluşan The Writings of Elliott Carter: An American Composer Looks at Modern Music adlı bir eseri bulunuyor.