Müzik sevgisi doğuştan değil!
Müzik sevgisinin doğuştan olmadığı ve öğrenilebildiği belirlendi. Melbourne Üniversitesi'nden Neil McLachlan, müziğin anlaşılması ve beğenilmesiyle ilgili daha önceki kuramların ses, kulak gibi fiziksel özelliklere ve doğuştan gelen armoniyi işitme becerisine dayandırıldığını belirtti.

Bilimadamı, ancak ekibiyle yaptıkları araştırmanın armoninin, beynin "sesleri duymak için eğitilmesiyle" öğrenilebileceğini gösterdiğini vurguladı.

McLachlan, bazı egzotik kültürlerin müziğinin ya da cazın kulağa kötü gelebilmesinin sebebinin, bu müzikleri kurallarına göre dinlemenin öğrenilmemesinden kaynaklandığını ifade etti.

Müzik eğitimi alan 66 gönüllünün katılımıyla yapılan araştırmada, kişilerin aşina oldukları notaların oluşturduğu sesleri uyumlu buldukları veya beğendikleri görüldü.

Araştırmacılar beynin, caz ve rock müzikteki gibi özel varyasyonları sevmek için eğitilebileceğini vurguladı.

McLachlan, bu araştırmayla bazı notaların kulağa "Güzel" veya "Kötü" gelip gelmediği yönünde yıllardır süren tartışmayı, "güzellik beyindedir" cevabını vererek sonlandırdıklarını savundu.

Araştırma, "Journal of Experimental Psychology: General" dergisinde yayımlandı.