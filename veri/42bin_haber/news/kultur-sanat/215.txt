Artnext İstanbul'da ikinci sergi
Geçen ay kapılarını sanatseverlere açan ARTNEXT ISTANBUL, ikinci sergisi "Sentetik İdoller- Serdal Kesgin Solo" ile tüketim toplumunu mercek altına alıyor.
Sanatçı bu ilk kişisel sergisindeki işlerinde modern insanın lüks tüketim ve markalar yolu ile idolleşme psikolojisini  inceliyor. Kendileri için kurguladıkları kimlikler ile vitrin mankeni" gibi görünme isteğinde olan milyonlarca insanı, Serdal Kesginin eserlerindeki cisimsizleşmiş plastik manken figürlerinde görebiliyoruz. 
 
Serdal Kesgin yaptığı gözlemlerden yola çıkarak bugün içinde yaşadığımız sosyolojik yapıyı, bazen imgesel, bazen de realist, plastik ve kavramsal kaygılarla soyutlama yoluna gidiyor. Eserlerinde yağlıboya ve karışık teknik kullanan sanatçı; rengin yanısıra biçim olarak figürlerin kendi aralarında oluşturdukları büyük kompozisyonlar ile tüketim alışkanlıkları ve bu doğrultuda kurgulanan kimlikleri sorgulamaya açmak istiyor. 
Sanatçı çalışmalarını Kadıköy'deki atölyesine sürdürmekte. 
Sergi 4 Aralık'a kadar ARTNEXT Istanbul Çağdaş Sanat Alanında görülebilir.