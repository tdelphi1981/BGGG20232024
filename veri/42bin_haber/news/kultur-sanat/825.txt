Abdülhamit: Dindar ve sanatsever
Araştırmacı-yazar Talha Uğurluel, Sultan II. Abdülhamitin dindarlığı yanında son derece sanatsever ve ilk defa tiyatro oynatacak kadar sanatla ilgili olduğunu söyledi.

Pendik Belediyesinin düzenlediği kültür etkinliğinde araştırmacı-yazar Talha Uğurluel, ‘Sultan II. Abdülhamit Han’ konulu interaktif bir konferans verdi. II. Abdülhamit’in dindarlığı yanında ilk defa tiyatro oynatacak kadar sanatla ilgili olduğunu söyleyen Uğurluel, “Dünyanın dört bir yanında başta saat kuleleri olmak üzere yaptırmış olduğu tüm sanat eserleri, onun ne kadar ilerici bir insan olduğunu gösteriyor” dedi. Yunus Emre Kültür ve Sanat Merkezi’ndeki programda konuşan Talha Uğurluel, “II. Abdülhamit Han içine çok kapanık bir çocuktu. Bitkilere ve hayvanlara çok düşkün, enteresan hobileri olan bir sultandı. Marangozluk sanatı vardı, özel bir marangoz atölyesi de vardı. Onun marangoz atölyesinden günümüze kalan çok az eser bugün Yıldız Sarayı’nın bir köşesinde saklanıyor. Orijinal koleksiyonun parçalarını burada görebilirsiniz” dedi. 
Pek çok ülkede eserler yaptırdı 
Talha Uğurluel konuşmasını şöyle sürdürdü; “II. Abdülhamit Han çok enteresan bir insan. Çin’den Amerika’ya kadar birçok ülkede eserler yaptırmıştır. Japonya, Londra, Paris’te camiler yaptırmış. Müzeciliğe çok önem vermiş bir adam. Arkeoloji müzesini kurdurmuş. Tiyatrolar, porselen fabrikaları kurdurmuştur. Ressamları var, tablolar yaptırmıştır. Yabancı yazarları takip ederdi. İstanbul’da birçok tarihi eser onun restorasyonundan geçmiştir. Bugün dünyanın dört bir yanında gördüğünüz saat kulelerinin hepsi II. Abdülhamit Han’ın eseridir.” 
Abdülhamid Kudüs’ü vermedi 
Uğurluel, “Kudüs’ün bugün kimsenin malı olmamasının en önemli sebebi II. Abdülhamit’tir. Yoksa bugün Kudüs elden giderdi. Arap dünyası iki önemli ismi çok sever. Biri Selahaddin Eyyubi, diğeri ise II. Abdülhamit Han’dır. Çünkü biri Kudüs’ü aldı, diğeri ise vermedi. O yüzden çok seviyorlar” diyerek konuşmasını noktaladı. 