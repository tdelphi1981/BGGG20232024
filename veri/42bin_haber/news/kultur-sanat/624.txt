Tiyatro sahnelerinden bir 2012 geçti
2012 toparlamaları için tüm gazeteciler üzerlerine düşeni yaptılar/ yapıyorlar. İzleyici gözüyle, içinde çok iyi oyunların olduğu bir festivali de barındıran ve çoğu açıdan bereketli geçen 2012 ile ilgili toparlamalar yapmak istedik.Hande Sönmez--   İzleyemediğimiz ve izleyemediğimize yandığımız oyunlardan 2013’te de sahnelenmeye devam edenler var neyse ki. Bol bol yeni oyun, yeni yazarlarla geçen yılın küçük notlar ve listelemelerle özeti: 
YILIN EN İYİ OYUNLARI Yok Oğlum Biz Evdeyiz (Serbest Bölge) Parti (Ekip Tiyatrosu) Sarı Ay (DOT) Babamın Cesetleri (KREK) Aut (Sıfır Nokta İki) Supernova (DOT) Kimsenin Ölmediği Bir Günün Ertesiydi (Altıdan Sonra Yapım) Yalnızlar Kulübü (İkinci Kat) Kaplumbağalar Şişmanlamaz Çünkü Kabukları Vardır (Bulut Tiyatro) 
UNUTULMAZ PERFORMANSLAR Sumru Yavrucuk (Kimsenin Ölmediği Günün Ertesiydi) İpek Bilgin (Uğrak Yeri) Esra Bezen Bilgin (Önce Bir Boşluk Oldu Kalp Gidince Ama Şimdi İyi) Ushan Çakır (Korku Tüneli) Merve Engin (Kıyıya Oturmanın Böylesi, Nerde Kalmıştık, Kaplumbağalar Şişmanlamaz Çünkü Kabukları Vardır) Cem Uslu (Nerde Kalmıştık, Largo Desalato, Parti) Pınar Çağlar Gençtürk (Disosya, Yalnızlar Kulübü, Kurabiye Ev) Bedir Bedir (Yalnızlar Kulübü) Deniz Karaoğlu (Kayıp, Kurabiye Ev) Musab Ekici (Barselo) Defne Kayalar (Babamın Cesetleri) Barış Gönenen (Uğrak Yeri, Limonata, Nerde Kalmıştık) 
Seyirciyi "in your face"ten sonra fiziksel tiyatroyla tanıştıran tiyatro: DOT 
DOT Tiyatrosu’nda çok uzun süre in your face tiyatronun başarılı örneklerini izledik. İyi rejiler ve oyunculukların adresi, her yeni oyunu seyircilerde merak uyandıran DOT, önce Supernova ve ardından Sarı Ay’la fiziksel tiyatronun en güzel örneklerini seyirciyle buluşturdu/ buluşturmaya devam ediyor. Özellikle Supernova’nın koreografisi uzun süre akıllardan çıkacak gibi değil. 
Ne güzel dekordu dedirten: 
Yola Çıktığım Gün Sakin Serin Bir Sabahtı’nın dekoru bir lünapark. Bembeyaz dekor, insanın içini fazlasıyla açan ve çarpıcı oyunu daha da izlenir kılan bir unsurdu şüphesiz. Bu noktada Barış Dinçel’e tebrikler… (Ve Diğer Şeyler Topluluğu- yazan/ yöneten: Yeşim Özsoy Gülan) 
Bu metafora dikkat! 
Adını Largo Desolato ile sıkça duymaya başladığımız Ekip Tiyatrosu, ilk kez 18. Tiyatro Festivali’nde sahnelediği Parti ile bizlere harika bir 2.5 saat geçirtiyor. 
Toplumsal belleğin zayıflığına dem vuran oyunda kullanılan ‘sinek’ metaforuysa şahane. Oyunun yazarı, oyuncusu ve yönetmeni Cem Uslu’yu, 2.5 saatlik oyunu ayakta tutan tüm Ekip Tiyatrosu oyuncularını tebriği de es geçmemek gerek tabii. 
Şarkı detayı… 
Bazı şarkılar bazı oyunların yanında pek iyi gidiyor. Keyifle izlenen oyunlardan Yalnızlar Kulübü’nün finalinde çalan Manic Street Preachers- Ocean Spray’i dinlemek çok güzel olmuştu. Oyuna da pek yakışmıştı hani. 
Yine başka bir Sıfır Nokta İki oyunu Limonata’da çalan Sezen Aksu-Pardon şarkısı da oyunda tam da olması gerektiği yere tabir-i caizse cuk diye oturuyor. 
Telefonla konuşma sahneleri için hatırlatma! 
Hemen hemen hiçbir filmde veya oyunda telefonla konuşma sahneleri gerçekçi oynan(a)maz. Ya karşısındakine süre tanımadan konuşur oyuncu. Yani diyalog değil monolog sunar bizlere. Görüştüğü kişiye konuşma fırsatı vermeden de telefonu kapatır. 
Yok Oğlum Biz Evdeyiz’deyse tüm oyuna hakim olan ‘gerçekçilik’ telefon sahnesinde de vardı şüphesiz. Kerem’in (Görkem Şarkan) annesiyle telefonla görüştüğü sahne, izlediğim en doğal, en gerçek ve inandırıcı telefonla konuşma sahnesiydi. Detaylara dikkati için Görkem Şarkan’a alkışı unutmamak lazım gelmekte. 
Kadın komedyen mi var diyenlere inat: 
Merve Engin… 11 karakteri canlandırdığı Kıyıya Oturmanın Böylesi ile pek çok kişiyi kendine hayran bırakan Engin’in Türkiye’de genç kız- kadın olmakla ilgili yazdığı şahane metni ‘Kaplumbağalar Şişmanlamaz Çünkü Kabukları Vardır’ yani Kapluşlar da en az onun kadar ilgiyi hak ediyor. Her iki oyunda da sahnede kimi kesimlerin Türkiye’de olmadığını iddia ettiği şahane bir kadın komedi oyuncusu izliyoruz. 
Fikri pek güzel, ama’ları olan oyun: 
Mi Minör. Çok iyi düşünülmüş ama eksik tasarlanmış oyun. Pinima adlı bir ülkede geçen, özgürlüklerin kısıtlandığı, düşünce özgürlüğünün bile parayla satıldığı, protestonun adeta günah sayıldığı oyunda çok iyi fikirler var. Ancak bir kısmı karşılık bulamamış. 
Memet Ali Alabora’nın yani başkanın sahneleri, oyun öncesi gösterilen tv’deki reklamlar diziler ve oyunun sonu son derece başarılı olsa da  oyunda yer yer skeç havası hakim. 
Düşünce özgürlüğünün satılması gibi çok iyi fikirleri skeç havasında izleyince ilgi zaman zaman kaybolabiliyor. Ancak yine de sosyal medyayı kullanma-kullandırtma başarısı, interaktivitesi ve ilk defa denenen fikirleriyle izlenmesi gerekenlerden. 
Beklentiyle gidilmemesi gereken: 
Pandaların Hikayesi. (Oyun Atölyesi)  Masalsı bir anlatım için oyunun başvurduğu yol en azından bana göre değildi. Bir de Ebru Özkan’ın dublaj sesiyle konuşması Amerikan bir filmi tiyatro sahnesinde izliyor hissiyatı yarattı. Unutmadan: Seveni de çok ama… 
Bir parça hayal kırıklığı yaratan:  
Senenin en çok konuşulan dizilerinden Kuzey Güney’in Güney’i Buğra Gülsoy’un yazdığı ve yönettiği Pragma, azılı 5 katilin hikayesini anlatmaya çalışan ama sahnedekilerin katil olduklarını broşürden okumamış olsaydık anlayamayacağımız bir oyun. Ve maalesef iddialı bir celebrity, güzel bir broşür, enteresan bir konudan öteye gidemiyordu Pragma. 
Türkiye’nin en iyi oyun yazarlarından Yiğit Sertdemir’in son oyunu ‘Gerçek Hayattan Alınmıştır’ oyun boyunca oyunda eleştirdiği ‘yüksek oyunculuğa’ maruz bırakıyordu. Ama bu oyunun da seveni ve beğeneni pek çok tabii.