Çocuk gelinlerin dramı tiyatro sahnesinde
Kahramanmaraş Sütçü İmam Üniversitesi (KSÜ) öğrencileri tarafından kurulan Çocuk Gelinlere Hayır adlı tiyatro grubu, sahnelediği oyunla çocuk yaştaki gelinlerin dramını anlatıyor.
Derste gördükleri Çocuk gelinler ve çocuk istismarı konusundan yola çıkan Sağlık Meslek Yüksekokulu (MYO) Hemşirelik Bölümünde eğitim gören 8 öğrenci, Çocuk Gelinlere Hayır adlı tiyatro ekibi kurdu. Öğrenciler, hazırladıkları Çocuk Gelinler ve Çocuk İstismarı adlı oyunu ilk kez Necip Fazıl Kısakürek Kültür Merkezi'nde sahneledi. 
Çocuk gelinler ve istismar konusunu ülkenin her yerinde anlatmayı amaçlayan öğrenciler, bu konuda da bir farkındalık oluşturmak istiyor. 
Tiyatro grubuna destek veren KSÜ Sağlık Meslek Yüksekokulu Öğretim Üyesi Yrd. Doç. Seda Arslan, AA muhabirine yaptığı açıklamada, çocuk gelinleri ve çocuk istismarını perdeye yansıtmaya çalıştıklarını söyledi. 
Türkiye'de ortaya çıkmayan bir çok çocuk gelin ve çocuk istismarının olduğunu savunan Arslan, Amacımız farklı bir yöntemle halkı bilinçlendirmek. Oyunda bir yandan toplumsal mesaj verilirken, bu tür durumlarla karşı karşıya kalanların nereye başvurmaları ve neler yapılması gerektiği anlatılıyor. Burada öğrencilerin toplumsal konuya ilgisi de takdir edilmesi gerekiyor dedi. 
Çocuk gelinleri sadece haber çıktığında fark ediyoruz diyen Arslan, böylesi olaylarla her zaman karşılaşılabileceğini, sahneledikleri oyunla da halkın dikkatini bu konuya çekmeye çalıştıklarını dile getirdi. 
Çocuk istismarı denildiğinde sadece cinsel istismar akla gelmemesi gerektiğini vurgulayan Arslan, şiddetin ve çocuk yaşta işçi çalıştırmanın da bir istismar olduğunu sözlerine ekledi.