Türkan Şoray albüm çıkarıyor!
 
 İzmir Büyükşehir Belediyesi ve Edebiyatçılar Derneği’nin ev sahipliğinde Türkan Şoray’ın katılımıyla düzenlenen söyleşi ve imza gününde izdiham yaşandı. Kültürpark İsmet İnönü Sanat Merkezi’nde hem sanatçıyla tanışma hem de Şoray’ın geçtiğimiz günlerde çıkan "Sinemam ve Ben" adlı kitabını imzalatma imkanı bulan hayranları, uzun kuyruklar oluşturdu. İçeri girince dakikalarca ayakta alkışlanan ve "Türkan Sen Bizim Herşeyimizsin" sloganlarına Şoray, "canımsınız" diye karşılık verdi. Bugüne kadar birçok film ve televizyon dizisinde rol alan Türkan Şoray, "Bana bu mutluluğu yaşattığınız için hepinizin gönlünden öpüyorum. Çok sık gelemesem de İzmirlilerde başka bir sıcaklık ve coşku var. İzmirliler sanata düşkün" dedi.
 
 "SES SANATÇILARINI KISKANIRDIM"
 
 Hayranları ile iç içe olamamaktan şikayet eden Türkan Şoray, "Seyircimle aramızda hep bir perde vardı. Bu yüzden ben hep ses sanatçılarını kıskandım. Onlar hep seyirciyle sarılıp öpüşürler ve hasret giderirdi. Çünkü konserleri sayesinde sevenleriyle iç içe zaman geçiriyorlardı. Ama sinema sektöründe öyle birşey yok. Bizler oyuncu olarak hep uzaktan hasret giderdik. Anca galalarda bir araya gelirdik. Ama yazdığım kitap ile seyircimle buluşma olanağı yakaladım. İmza günleri beni mutlu ediyor. Hergün imza günü olsun" dedi.
 
 SIRA ALBÜMDE
 
 İzmir’de hayranlarına yeni bir müjde veren Türkan Şoray, "Hepimiz bu dünyada faniyiz. Hepimiz bu dünyaya bir şey bırakacağız. Dünyayı değiştirdiğim zaman buraya bir şeyler bırakacağım. 220 film çevirmişim. Bunların yanında 120 adet kostüm bırakacağım. En son yazdığım kitabın yanı sıra en önemlisi albüm çıkaracağım. Bu hafta görüşmeler başladı ve iki aya kadar bütün oynadığım filmlerdeki şarkıları ben seslendireceğim. Bir kereye mahsus olacak bu albümde ’İçin İçin Yanıyor’, ’Sevemedim Kara Gözlüm’ gibi şarkılar yer alacak" dedi.
  