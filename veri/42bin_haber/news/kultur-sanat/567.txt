"Handimals" sergisi 2 Ocak'ta açılacak
İnsan eline hayvan figürleri çizerek nesli tükenen hayvanları destekleyen İtalyan sanatçı Daniele Guido'nun "Handimals" adlı sergisi, 2-15 Ocak tarihleri arasında Beylikdüzü Migros Alışveriş Merkezi'nde görülebilecek. İtalyan sanatçı Guido'nun seçmece işlerinden derlenen "Handimals" başlıklı sergi, Türkiye'deki ilk sergisi olma özelliği taşıyor. Nesli tükenen hayvanlar konusunda duyarlı olunmasını isteyen ve insan eline hayvan figürleri çizerek yeteneklerini sergileyen Guido, serginin açılışı dolayısıyla İstanbul'a gelecek.

Sanatçı 2 Ocak'ta Beylikdüzü Migros Alışveriş Merkezi'nde düzenlenecek açılışta manken Deniz Akkaya'nın eline canlı olarak el boyaması yapacak.

Milano'daki stüdyosunda 1990 yılından bu yana resimler yapan Guido'nun bir eli boyaması 1 ile 10 saat arasında sürüyor. İnsan ellerini tuval gibi kullanarak resimler çizen 61 yaşındaki sanatçı, el boyama dışında vücut boyama, illüstrasyon, fotoğrafçılık gibi sanatlar üzerinde de çalışıyor.

Hayvan haklarını sanatıyla savunan aktivist Daniele Guido, yaptıklarını şu şekilde açıklıyor:

"Her gün ekolojik denge için gerekli bitki ve hayvan çeşitlerinden birkaçı dünya üzerinden yok oluyor. Tekrar büyümesi yüzyıllar alacak ormanlar yağmalanıyor. Hepimiz dünyada bu olanlara, insanoğlunun doğal kaynaklarımıza yaptıklarına tanıklık ediyoruz ve bu çok saçma. Bu sebeple sahip olduğum bu küçük fırçalarla soyu tükenmekte olan hayvanları insan ellerine boyayarak kamuoyunu bilinçlendirmeye çalışıyorum."

Sergi, 15 Ocak'a kadar görülebilecek.