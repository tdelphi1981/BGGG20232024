Gençlerde daha öldürücü
Türk Hava Yolları kabin amiri Sema Müstecaplıoğlu'nun uçuş öncesi kaldığı otel odasında ölü bulunması herkesi korkuttu. Henüz 45 yaşında olan Müstecaplıoğlu'nun hiçbir belirti olmadan, uykusunda kalp krizi geçirdiği anlaşılırken genç yaşlarda kalp krizinin nedenlerini uzmanlar hurriyet.com.tr'ye açıkladı.
Memorial Hastanesi Kardiyoloji Bölümünden Uz. Dr. Türker Baran gençlerde yaşanan kalp krizlerinin daha ölümcül sonuçlar yarattığını söylüyor: "Dünyada her yıl 6 milyon kişi kalp krizi nedeniyle hayatını kaybediyor. Kalp krizi geçirenlerin ortalama yaşı 35-65. Ancak Türk insanı için tablo daha da korkutucu. Türkiye, 50 yaş altı kalp krizine bağlı ölümlerde Avrupa birincisi. 
Kalp krizi genç insanlarda daha tehlikeli sonuçlar doğruyor çünkü yaşlılarda ana damar tıkanınca yan damarlar devreye giriyor. Gençlerde yan damarlar gelişimini tamamlamadığı için kalp krizi öldürüyor." diyor.  

GENÇLER NEDEN DAHA ŞANSSIZ 

 
Kardiyoloji Bölümünden Uz. Dr. Türker Baran kalp krizinde gençlerin yaşlılara göre daha şanssız olduğunu belirtiyor: "Çünkü yaşlandıkça damarlar arasında köprü damarları oluşmaktadır. Bu durumda kalp, herhangi bir damar tıkanmasında diğer damardan kan alarak beslenmeye devam edebilmektedir. Gençlerde böyle bir yapı oluşmadığı için krize hazırlıksız olan kalp aniden durup, ölüme sebep verebilmektedir. Kişiyi hayatta bırakan bu ortamlar 50 yaşından sonra gelişmektedir. Ancak gençlerin kalbi buna hazır olmadığı için kriz ile birlikte ölüm ortaya çıkmaktadır. Kalp krizi olduğu zaman 50 yaşındaki bir insan hastaneye yetiştirilebilirken, genç bir kişi hastaneye ulaştırılamadan hayatını kaybetmektedir. Çünkü yaşlıları hayatta bırakan kalbi krize hazırlayan köprü damarları gençlerde bulunmamaktadır. Gençler arasında kalp krizine neden olan bir başka etken de uyuşturucu kullanımı. Kokain, marihuana ya da hap gibi maddeler, kalp krizinin en önemli nedenlerinden biri. Özellikle kokainin direkt kalp krizine neden olan bir etkisi var. Sigara ve alkol gibi kola tüketimi de gençler arasında çok yaygın. Kola, kalp hızını olumsuz yönde etkileyen bir içecek. O nedenle tüketiminin minimuma indirilmesini öneriyoruz."
  
BASİT KONTROLLER HAYAT KURTARIYOR  
  
Uzmanlar yapılacak, basit bir inceleme, kalp sağlığının durumunu, aktif spor yapılmasına engel bir durum olup olmadığını ortaya çıkarmaya yetecektir. Spor esnasında ani ölüm riskinin belirlenmesinde klasik fizik muayene bulgularının, rutin kan biyokimyasının değerlendirilmesi dışında istirahat EKGsi, egzersiz testi ve ekokardiyografi çok önemlidir. İstirahat EKGsinde normal dışı değişiklikler bulunan kişiler mutlaka ekokardiyografi ile egzersiz testlerine yönlendirilmeliler. Spor uzun ve sağlıklı bir yaşam için vazgeçilmez bir gerekliliktir.