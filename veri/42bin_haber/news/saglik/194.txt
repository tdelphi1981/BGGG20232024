Yeni bir aşı artık aşı takviminde
Sağlık Bakanı Recep Akdağ, Eylül 2012 itibarıyla Türkiye'de çocuk aşılama oranlarının yüzde 97 ile dünyanın en yüksek aşılama oranları arasında yer aldığını bildirdi.
Hepatit A aşısının çocukluk dönemi aşı takvimine eklenmesi nedeniyle Sheraton Otel'de tanıtım toplantısı düzenlendi. sağlık bakanlığı Bağışıklama Danışma Kurulu Üyesi Prof. Dr. Mehmet Ceyhan, burada yaptığı konuşmada, 2005 yılına kadar Türkiye'de 7 hastalığa karşı bağışıklama sağlandığını söyledi. Bundan 6-7 sene öncesinde, Hepatit A'nın aşı takvimine konulduğunu rüyamızda bile göremezdik diyen Ceyhan, Türkiye'nin bugün aşılamada birçok ülkenin önünde olduğunu ifade etti. 

Hepatit A'nın basit hastalık olduğu inancının aksine ölüme bile yol açabildiğini kaydeden Ceyhan, Türkiye'nin ABD, Arjantin, İsrail, Katar, Panama, Suudi Arabistan ve Uruguay'dan sonra bu aşıyı ulusal aşı takvimine ekleyen 8. ülke olduğunu bildirdi. 

Bakan Akdağ ise konuşmasında, bugün çok sevindirici, güzel bir birliktelik yaşandığını, çocuklar için hayırlı bir başlangıcın bütün ülkeye duyurulması için bir araya gelindiğini ifade etti. 

1984'te Karabük'te devlet hizmetine başladığında, 24 yaşında olduğunu anlatan Akdağ, o dönem çocuk hastalıklarının teşhis ve tedavisine ilişkin bir rehber kitaptan çok yararlandığını, üzerindeki şiirin de kendisini çok etkilediğini ifade etti. 

Bir çocuk, ölünce boğmacadan ya da kızamıktan/Gökte bulut olunca/Yağmur olup düşünce yere/Can vermek için çiçeklere/Sorar vururdu camlara takır takır/Gerekeni yaptınız mı?/Yaptınız mı gerekeni? dizelerini okuyan Akdağ, Nedendir bilmem ama 30 yıl geçmiş olmasına rağmen bu şiiri her okuduğumda duygulanıyorum. Çünkü aslında büyük milletin çocukları olarak biz çocuklarımızı koruyacak güce geçmişte de sahiptik. Bütün mesele o güzel canlara ne kadar değer veriyoruz, onları neyin önünde tutuyoruz, neyin gerisinde bırakıyoruz, bunun vizyonunu oluşturmaktır, bunun kararını vermektir diye konuştu. 
  
"BU KARAR SAĞLIK ÇALIŞANLARININ YÜKÜNÜ ARTIRIYOR"  
  
10 yılda Türkiye'de çocuklar adına sağlıkta inanılmaz şeyler değişti, sadece aşılama değil diyen Akdağ, bundan 10 yıl önce Türkiye'de doğan her 1000 çocuktan 30'u hayatını kaybederken, bu oranın şu anda binde 8'in altına düştüğünü, 2015 yılında ise binde yedinin altına indirileceğine inandığını kaydetti.
Hükümetinin sağlığa çok büyük önem verdiğini ve büyük bir dönüşüm için kollarını sıvayarak sağlıkta dönüşümü gerçekleştirdiğini anlatan Akdağ, sözlerini şöyle sürdürdü:
 
Biz Hükümet olarak, Sağlık Bakanlığı olarak bir karar aldığımızda bu karar, çoğu zaman sağlık çalışanlarının yükünü biraz daha artırıyor. Siz 7 antijenle belirli bir sayıda aşı yaparken, bunu 13 antijene çıkarırsanız, birçok aşı birkaç kere yapılıyor, 13 antijenin uygulanması için çok daha fazla emek gerekiyor. Bu sağlık çalışanlarının üzerindeki yükü, sahadaki yükü daha da artırıyor ama bu yeni yapılanmayla bunun üstesinden gelebildik. Aile hekimliğiyle, kırsaldaki gezici hizmetlerle...
 
Akdağ, Türkiye'nin bugün aşılamada dünyanın en iyi birkaç ülkesi arasına girdiğini, bunun hem aşı türleri hem kalite hem çocuklara kolay uygulanabilirlik açısından böyle olduğunu söyledi. 
  
"AŞI ÜRETİMİNİ DE GERÇEKLEŞTİREBİLECEĞİZ" 


Yüksek aşılama yüzdelerine sağlık çalışanları sayesinde eriştiklerini dile getiren Akdağ, 2002'de görev geldiğimde Diyarbakır'da çocuk aşılama oranı yüzde 49, Hakkari'de yüzde 44, Şırnak'ta yüzde 37. Bugün bu şehirlerimizde de dahil olmak üzere ülke bütün bölgelerinde toplamda aşılama oranlarımız yüzde 96-97'nin üzerine çıktı. 2002'de Türkiye ortalaması maalesef yüzde 70'lerdeydi. Eylül 2012 itibarıyla çocuk aşılama oranlarımız yüzde 97 ile dünyanın en yüksek aşılama oranları arasında diye konuştu. 

Zatürre aşısının formülasyonu, enjektöre dolumu ve paketleme işlemlerinin Türkiye'de yapıldığını belirten Akdağ, Şu anda belki antijenleri üretilmiyor ama ben inanıyorum ki Türkiye'de yakın gelecekte, bunların da çalışmalarını yapıyoruz, sıfır noktasından başlayarak aşı üretimini de gerçekleştirebileceğiz dedi.
Aşılama bütçesinin 2002'ye göre 40 kat arttığını bildiren Akdağ, bunun Başbakan Erdoğan'ın sağlığa verdiği büyük önem ve ekonomi yönetiminin sağlık için para harcamanın önemini anlamalarından kaynaklandığını söyledi. Akdağ, Burada ülkenin siyasi ve ekonomik istikrarının önemi var. Tabii ki kolay değil, aşıya 20 milyon liranın altında bir para harcarken 10. yılda bunu 400 milyon liraya çıkarmış olmak değerlendirmesinde bulundu. 

sağlıklı yaşam için para ve vakit harcamaktan da, mesai sarf etmekten de kaçınmadıklarını dile getiren Akdağ, Türkiye'nin bu konuda her geçen gün bir adım daha ileriye gittiğini kaydetti. 

Akdağ, Hepatit A aşısının ulusal aşı takvimine dahil edilmesinde emeği geçen herkese Türk milletinin çocukları adına şükranlarını sundu.
Bu arada toplantıda, aşıyla hastalıkları aşıyoruz sloganın kullanıldığı kamu spotu filmi de izlendi. Toplantının ardından, spotta rol alan çocuklar Bakan Akdağ'a çiçek sundu. Akdağ da çocuklara hediye verdi ve fotoğraf çektirdi.
 
HEPATiT A 


Türkiye, Hepatit A enfeksiyonu açısından 2000'li yılların başında hastalığın yüksek düzeyde yaygın görüldüğü ülkeler grubunda yer alırken, son yıllarda özellikle temiz içme ve kullanma suyu teminindeki gelişmelere paralel olarak hastalığın görülme sıklığı azalmaya başladı.
 
Ülkede enfeksiyon etkeniyle karşılaşmada yaş grubu ileri yaşa doğru kayma eğilimi içine girdi. Hepatit A enfeksiyonu erken yaşlarda daha hafif seyrederken ileri yaşlarda daha ağır seyrediyor ve karaciğer yetmezliğine kadar varan klinik tablolara yol açabiliyor. 
  
Hastalığın ileri yaşlara kayma eğilimi dikkate alındığında vatandaşların çocukluk döneminden başlamak üzere bir an önce korunması önem arz ediyor.
Hepatit A aşısı çocuklara 18. ayda ve 24. ayda olmak üzere iki doz uygulanacak. Aşı uygulaması sağlık kuruluşlarında ücretsiz olarak yapılacak.

 
  
 