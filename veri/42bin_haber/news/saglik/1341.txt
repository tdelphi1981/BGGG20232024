Bel ağrısına uzman uyarısı
Bel ağrısının hemen hemen herkesin yaşadığı bir sağlık problemi olduğunu ifade eden Seydiler, işe gidememede bel ağrısının soğuk algınlığından sonra ikinci sırada yer aldığını söyledi.
Bağcılar Belediyesi ile İstanbul Büyükşehir Belediyesinin ortaklaşa gerçekleştirdiği sağlık seminerinde Büyükşehir Belediyesi Hıfzıssıhha Müdürlüğü Sağlık Uzmanı Filiz Seydiler, bel ağrısının sebepleri ve yapılması gerekenleri anlattı. 

Bel ağrısının genellikle orta yaş gruplarında daha sık görüldüğünü belirten Seydiler, "Bel ağrısı, mekanik zorlanma, duruş bozukluğu, belin ve vücudun yanlış kullanımı gibi nedenlerle kasların, disklerin ve eklemlerin zorlanmasıyla gelişir. 

Bel ağrısı nedenleri yüzde 95 mekanik nedenlidir." dedi. Bel ağrısının yüzde 5 gibi çok az bir kısmının diğer hastalıkların belirtisi olarak ortaya çıkabildiğini ifade eden Seydiler, "Ağrı iyileşmiyor ve tekrarlıyorsa, istirahat sırasında ağrı, gece ağrısı, sabah tutukluğu, ateş, kilo kaybı, halsizlik gibi yakınmalar varsa mutlaka doktora başvurulmalıdır." diye konuştu. 

Farklı duruş ve yüklenmelerin beli etkilediğini ve bel ağrılarına yol açtığını belirten Seydiler, belin ve vücudun doğru kullanılmasını öğrenerek beldeki yükün azaltılabileceğini söyledi. "Ayakta dururken omurganızın kavislerini koruyun diyen Seydiler, "Öne ya da arkaya eğilmeden düzgün durun. Her iki ayağınızın üzerine eşit ağırlık verin. Omuzlarınızı ve kalçalarınızı omurgaya göre simetrik tutun. 

Karnınızı ve çenenizi hafifçe içeriye çekin. Dizlerinizi hafifçe bükün. Her iki ayak tabanınızı yere 10-15 cm aralıklı olarak basın. Başınızın üstünden yukarı doğru bir iple çekiliyormuş gibi hissedecek şekilde durun." tavsiyelerinde bulundu.