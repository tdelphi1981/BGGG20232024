Kadınlar için en kötü gün çarşamba
Bilim adamları, kadınların her çarşamba öğleden sonra saat 15.30'da en yaşlı ve en yorgun hallerine büründüklerini belirledi.
Bir kozmetik firması tarafından İngiltere'de ve ABD'de yüzlerce kadının katılımıyla yapılan çalışma, her 10 kadından birinin çarşamba gününü haftanın en stresli günü olarak gördüğünü ortaya çıkardı.

Çalışmaya göre, çarşamba öğleden sonrasında enerji düzeylerinin dibe vurması, iş stresinin tavan yapması ve haftasonundan kalan yorgunluğun tüm etkisini göstermesi sonucu kadınlar yaşlı görünüyor ve yaşlı hissediyor.

Kadınların kendilerini en mutlu hissettikleri gün ise cuma.

Çalışmaya katılan kadınların yüzde 60'ı, cuma günü kendilerini son derece mutlu ve neşeli hissettiklerini belirtti.

Pazartesi gecesi, kadınların uykusuzluktan en çok şikayet ettikleri gece olarak belirlendi. Uykusuzluğun etkileri yüz ve boyun bölgesinde 48 saat sonra etkisini gösterdiği için kadınlar, çarşamba günü daha yaşlı görünüyor.

Çarşamba günü, kadınların genellikle pazartesi başladıkları rejimlerini ve cilt bakımlarını da en çok terk ettikleri gün olarak belirlendi.