Gribe karşı limon ve bal
Ege Üniversitesi Tıp Fakültesi Hastanesi Mediko Sosyal İç Hastalıkları Bölümü'nden Uzm. Dr. Berna Gürsel, gereksiz ilaç kullanımının tehlikeli sonuçlar doğuracağını, kolay atlatılabilecek hastalıkları dinlenerek ve doğal yiyeceklerle geçirmenin mümkün olduğunu belirtti.
 Uzm. Dr. Gürsel, grip ve soğuk algınlığı için bir limonun suyuyla bir tatlı kaşığı balı bir bardak ılık suyla karıştırıp içmeyi tavsiye etti. Gürsel, "Turunçgiller ailesine mensup limon, iyi bir C vitamini deposudur. Bunun yanında A, B1, B2 ve B3 vitaminlerini de bol miktarda barındırır. Ayrıca damar sertliği ve enfeksiyonlarına karşı koruyucudur. Kan dolaşımını da düzenler. Sabahları aç karına yarım bardak suyla karıştırılarak içilen limon suyu, aşırı asitlerin tahriş ettiği mide mukozasını yatıştırır. Tuzlu suyla karıştırılıp içilirse karaciğeri, sindirimi ve kalp atışlarını düzenler. Yüksek tansiyon hastaları için sakıncalı olabileceğinden kullanmamaları uygun olur." dedi.
 CİHAN
  