Ani işitme kaybına dikkat!
 
 Nedeni bilinmeyen ve bulunamayan ani işitme kayıpları, ilk günlerde hemen müdahale edilmezse kalıcı işitme kaybına neden olabiliyor. Ani işitme kaybında erken müdahale ve doğru tedavi çok önemli.  
 Doğru tedavi ile işitmenin normale dönmesi mümkün. Bayındır Hastanesi Söğütözü ve İçerenköy KBB Kliniği’nden Prof. Dr. Nuri Özgirgin anlattı.
 
 Ani işitme kaybı nedir? 
 Ani işitme kaybı birden bire ortaya çıkan tek veya iki taraflı işitme azlığı durumudur. 
 Niye olur?
  
 Nedeni bilinmeyen ve bulunamayan ani işitme kaybının gelişiminde en önemli neden olarak virüsler gösterilmektedir. Özellikle uçuk virüsü olarak da bilinen herpes simpleks virüsü oluşturduğu enfeksiyonla iç kulakta duyma hücrelerinin zarar görmesine neden olabiliyor. 
 Ani işitme kaybına, herhangi bir travma, çok şiddetli sese maruz kalma, basınç değişikliği, hastanın geçirmekte olduğu iç kulak hastalığı, gizli seyreden beyin sapı tümörleri, bazı sistemik hastalıklar ile verem, sıtma, akciğer ve böbrek hastalıklarında kullanılan bazı ilaçlar ve kanser ilaçları da ani işitme kaybına neden olabiliyor. 
 Nasıl ortaya çıkar?
  
 Ani işitme kaybı bazen hasta tarafından fark edilen tek ya da iki taraflı işitmede azlık olarak ortaya çıkabileceği gibi başlangıçta işitme kaybının farkında olunmayabilir. Çoğu zaman hastalar yeni başlayan bir çınlama ya da uğultu sesinden rahatsız olurlar. Bazen de kulakta bir dolgunluk ya da tıkanıklık hissi olur.
 
 Ne yapmak gerekir? 
 Yeni başlayan kulakta tıkanıklık, işitme azlığı, uğultu veya çınlama gibi durumlarda zaman geçirmeden kulak-burun-boğaz uzmanına başvurulmalıdır. Ani işitme kayıplarının tedavisinde en önemli nokta teşhisin erken konularak tedavinin erken başlanabilmesidir. Erken tedaviyle işitme kaybının geri dönme olasılığı artmaktadır. 
 Nedeni bilinmeyen ve bulunamayan ani işitme kayıpları, ilk günlerde hemen müdahale edilmezse kalıcı işitme kaybına neden olabiliyor. Ani işitme kaybında ilk 48 saat müdahale ve doğru tedavi çok önemli. Doğru tedavi ile işitmenin normale dönmesi mümkün. 
 Kesin teşhis nasıl konur?
  
 Ani işitme kaybının kesin teşhisi işitme testi (odyolojik inceleme) yapılarak konur. Ayrıca tedaviye yanıtın ve iyileşmenin takibinde de odyolojik testlerden faydalanılır. 
 Ani işitme kaybının tedavisi nasıldır?
  
 Ani işitme kaybının tedavisi ilaç tedavisidir. En etkili ilaç halk arasında kortizon olarak bilinen kortikosteroidlerdir.  Kortikosteroidler ani işitme kaybında yüksek dozlarda ve kısa süreli olarak uygulanmaktadır. Kısa süreli tedavide kortikosteroidlerin korkulan yan etkileri görülmemektedir. Gene de diyabetli hastalarda, yüksek tansiyonlu hastalarda ve midesi hassas olan kişilerde kortizonlu ilaçları verirken dikkatli olmak ve tedbir almak gerek.  
 Ayrıca ani işitme kaybının ilk üç günde saptanması halinde virüslere karşı etkili olan antiviral ilaçlar da tedaviye eklenir. Ancak ilk üç günden sonra etkili olmadıkları için verilmezler.  
 İlaç tedavisi başladıktan sonra odyolojik test takiplerinde yeterli iyileşme görülmezse kulak zarından orta kulağa kortikosteroid enjeksiyonu veya hiperbarik oksijen tedavisi gibi tedavi opsiyonları da değerlendirilir. İlaç tedavisinin etkili olabilmesi için en kısa sürede hastalığın teşhisi ve tedavinin başlaması önemlidir.
 Ani işitme kaybının gelişiminin üzerinden bir ay geçtikten sonra tedavi verilmesi fayda sağlamayacağından ilaç tedavisi uygulanmaz. 
 Ani işitme kaybı kulak-burun-boğaz hekimliği uygulamasında bir tıbbi acil olarak değerlendirilmektedir. Yeni başlayan uğultu, çınlama, kulakta tıkanıklık, 
 dolgunluk gibi durumların varlığında hastalarımızın vakit geçirmeden kulak-burun-boğaz hekiminin yardımına başvurmaları ve gerekli tetkik ve tedavilerinin başlatılması kulak sağlığı için son derece önemli.
  