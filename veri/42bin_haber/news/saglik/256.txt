Spordan önce kalp muayenesi şart!
Sportif faaliyetler öncesinde kalp muayenesi yaptırmak, çocuklardaki ani ölümlerin önlenmesinde büyük rol oynuyor 
 Ankara Üniversitesi Tıp Fakültesi Çocuk Kardiyolojisi Anabilim Dalı Öğretim Üyesi Doç. Dr. Tayfun Uçar, Avrupa'da ve Türkiye'de ani çocuk ölümlerinin en çok kalp kasının kalınlaşmasından kaynaklandığını söyledi.  MUTLAKA MUAYENE EDİLMELİ  Ani ölümlerin genellikle okullarda veya spor kulüplerinde sportif faaliyetler sırasında ortaya çıktığını ifade eden Uçar, özellikle çocuklarını spora yönlendirecek ailelere çağrıda bulundu: ''Çocuk, düzenli olarak bir sportif faaliyette bulunacaksa mutlaka bir çocuk uzmanı veya çocuk kardiyoloğu tarafından muayene edilmeli''  HANGİ DURUMLAR UYARICI OLMALI?  Ailede kalp hastalığının bulunmasının riski artırdığını belirten Uçar, çocukta bir kalp problemi olup olmadığını anlamak için ailelerin dikkat etmesi gereken durumlar hakkında ise ''Çocuğun, istirahat halindeyken çarpıntısının olduğunu söylemesi ve bunun uzun sürmesi; özellikle oyundan sonra göğsünün ağrıması, bayılması, bayılıyor gibi olması, morarması, akranlarına oranla daha erken yorulması'' şeklinde konuştu.