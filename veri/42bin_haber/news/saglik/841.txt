Ağrı kesicilerle ağrılarınızı arttırmayın
Trakya Üniversitesi (TÜ) Tıp Fakültesi Nöroloji Anabilim Dalı Başkanı Prof. Dr. Yahya Çelik, 'Ağrı kesiciler, ağrıyı uzun vadede azaltmıyor, tam tersine ağrı eşiğini düşürerek çok daha kolay ağrıya neden oluyor' dedi.
Çelik, AA muhabirine baş ağrılarının önemli bir halk sağlığı problemi olduğunu ve toplumda çok sık görüldüğünü söyledi.

Türkiye'de baş ağrısı çeken vatandaşların gereksiz ağrı kesici kullanmayı alışkanlık haline getirdiğini ifade eden Çelik, 'Baş ağrısında önemli olan ne tip bir baş ağrısı var, neden kaynaklanıyor, onun belirlenmesidir. Gerekli olan ilacı, gerekli olduğu zaman kullanmak önemli. Maalesef halkımızda ağrı kesici kültürü çok iyi oturmamış durumda. Baş ağrısı olan kişiler doktora gitmek yerine ya arkadaşına ya da eczacıya sorarak ağrı kesici alıyor' diye konuştu.

Ağrı kesicilerin çok masum olmadıklarını, uzun süreli kullanımlarda mide, karaciğer ve böbreklere çok ciddi zararlar verdiğini anlatan Çelik, 'Ağrı kesici kullanmak ağrıyı uzun vadede azaltmıyor. Ağrı kesici ağrı eşiğini düşürerek çok daha kolay ağrıya neden oluyor' şeklinde konuştu.

-'Aşırı ilaç kullanımına bağlı baş ağrısı'-

Prof. Dr. Çelik, 'aşırı ilaç kullanımına bağlı baş ağrısı' diye bir tanımlama yapıldığını dile getirerek, 'Böyle hastalar bize geliyor. İlaç bağımlısı oldukları için hastanede yatırarak tedavi ediyoruz. Bu nedenle ağrı kesicileri çok zorlanmadıkça, doktor tavsiyesi olmadıkça kullanmayalım' ifadelerini kullandı.

Şiddetli ve uzun süren baş ağrılarının hafife alınmaması gerektiğine işaret eden Çelik, çok şiddetli, ilaca yanıt vermeyen, 3 ile 6 ay içinde başlayan ve artarak devam eden şiddetli baş ağrılarının beyin tümörlerinin en önemli belirtilerinden olabileceğini söyledi.

Baş ağrısı şikayetiyle kendilerine başvuran hastaların ilk önce öykülerini dinlediklerini, daha sonra bazı tetkikler yaptıklarını anlatan Çelik, uykusuzluk, aşırı uyumak, sigara içilen ortamda fazla bulunmak, alkol kullanımı ve daha birçok nedenin baş ağrısı yapabileceğini vurguladı.