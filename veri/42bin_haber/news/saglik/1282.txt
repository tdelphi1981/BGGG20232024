Gebelik, ayak numarasını değiştiriyor
Gebeliğin, ayağın şeklini ve büyüklüğünü kalıcı olarak değiştirdiği belirlendi.
ABD'deki Iowa Üniversitesi'nden bilimadamları, birçok kadının şüphelerini giderecek bir araştırmaya imza attı.
Neil Segal ve ekibinin yaptığı araştırma, gebelikte alınan kilolar nedeniyle ayak kemerinin düzleştiğini ve eklemlerin gevşediğini, ayak kemerinin yükseklik kaybının da kalıcı olduğunu ortaya koydu.
Birçok kadının gebelikten itibaren ayak numarasının değiştiğinden yakındığını ancak buna ilişkin araştırmaların bulunmadığını belirten Segal, bazı kadınların ayaklarını gebelikte ve 5 ay sonra ölçtüklerini ifade etti.
49 kadının katıldığı araştırmada, kadınların yüzde 60-70'inin ayaklarının doğumdan sonra daha büyük ve geniş hale geldiği belirlendi.
Gebelikte, ayak kemerinin yüksekliğinin düştüğünü ve esnekliğinin azaldığını belirten bilimadamları, özellikle ilk gebelikte bu durumun ayağın 2-10 milimetre büyümesine neden olduğunu vurguladı.
'American Journal of Physical Medicine & Rehabilitation' dergisinde yayımlanan araştırmada bilimadamları, gebelikte ayak büyüklüğündeki değişikliğin kadınların ayak, diz, kalça ve omurga ağrılarının erkeklere göre daha fazla olma nedenine de ışık tuttuğuna dikkati çekti.