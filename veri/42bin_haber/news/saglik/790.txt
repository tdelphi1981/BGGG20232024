Göz kapağı düşüklüğü hastalık habercisi olabilir
 
  Dünyagöz Etiler'den Doç. Dr. Deniz Oral, göz kapağı düşüklüklerinin nörolojik hastalıklardan akciğer hastalığına kadar pek çok sorunun işareti olabileceği konusunda uyardı. 
 Kapak düşüklüğü probleminin ciddiye alınması gerektiğinin altını çizen Dünyagöz Etiler'den  Doç. Dr. Deniz Oral, bazı kişilerde kapak düşüklüğünün yanı sıra çift görmenin de ortaya çıktığını ifade etti.  
 Doç. Dr. Oral, şöyle konuştu: “Kapak düşüklüğü vücuttaki genel bir nörolojik hastalığın ilk belirtisi de olabilir. Onun için kapak düşüklüğü olan kişilerde vücutta başka bir sorun olmadığından emin olmak gerekir. Aslında ilginç bir şekilde, bazı akciğer tümörlerinde bile kapak düşüklüğü ortaya çıkabilir. Çünkü göz kapağındaki kaslara giden sinirler, akciğerlerin yanından geçiyor.” 
 GÖZ TEMBELLİĞİNE NEDEN OLABİLİYOR
  
 Özellikle çocuk yaşta görülen göz kapağı düşüklüklerinin ciddiye alınması gerektiği konusunda uyarıda bulunan Doç. Dr. Oral “Kapak düşüklüğü özellikle çocukluk döneminde daha önemlidir. Kapak düşüklüğünün görmeyi engelleyecek kadar ileri boyutta olması durumunda çocuğun beyni görmeyi öğrenemeyebiliyor. Bu durumun zamanında farkedilip gerekli tedavinin yapılmaması durumunda çocukta kalıcı göz tembelliği oluşabiliyor” diye konuştu.  
 Göz kapağı düşüklüklerini gerçek ve yalancı göz kapağı düşüklüğü olarak da iki gruba ayrılabileceğini belirten Doç. Dr. Oral, sözlerini şöyle sürdürdü: “Gerçek kapak düşüklüklerinde, göz kapağının kendisi aşağı doğru sarkarak görmeyi engelliyor. Yalancı kapak düşüklüğünde ise göz kapağının üzerindeki cilt esneyerek kirpiklerin üzerinden aşağı sarkarak kişinin görme alanını daraltıyor. 
 Kapak düşüklüğü kişinin görme alanını daraltıyor, kişiye sürekli yorgun ve uykulu bir ifade vererek görüntüsünü bozuyor. Kapak düşüklüğünün hangi yaşta ve kimde olduğu son derece önemli. Öncelikle hastada kapak düşüklüğüne neden olacak sistemik başka bir hastalık olup olmadığından emin olmak gerekiyor. ”