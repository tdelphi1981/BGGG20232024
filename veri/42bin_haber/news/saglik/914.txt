Besicilerde 'Hepatit B' tehlikesi
 
 Van Yüzüncü Yıl Üniversitesi (YYÜ) Tıp Fakültesi İç Hastalıkları Anabilim Dalı Öğretim Üyesi Doç. Dr. Ahmet Cumhur Dülger, 2 yıl boyunca bir kist hastalığı olan ’kistatik’ hastalarında karaciğer sirozu ve kansere neden olan Hepatit B sıklığını araştırdı. 
 Bölgede koyun yetiştiriciliğinin yoğun bir şekilde yapıldığını dikkate alarak araştırnmaya başladıklarını belirten Doç. Dr. Dülger, kistatik hastalığının bir karaciğer hastalığı olduğunu ve koyunlardan, önce köpeklere, ardından da çeşitli yollarla insanlara bulaştığını kaydetti. Doç. Dr. Dülger şu bilgileri verdi: 
 "Bölgemizde koyunlardan dolayı bulaşan en önemli hastalıklardan birisi ’kistatik’ hastalığıdır. Ancak şimdiye kadar kistatik hastaları üzerinde bu tür bir araştırma yapılmadı. Araştırmamızın amacı kistatik hastalarında karaciğer sirozuna ve kansere neden olan Hepatit B sıklığını ortaya çıkarmaktı. 2 yıllık çalışma sonrası kistatik hastalarında Hepatit B sıklığının, normale göre 2-3 kat daha fazla olduğunu gördük." 
 "ÇİFTÇİLER ÖZEL TARAMADAN GEÇİRİLMELİ"
  
 Elde edilen sonuçların ardından hastalığı önleme yöntemlerini de belirlediklerini anlatan Doç. Dr. Dülger şunları söyledi: 
 "Çiftçi grubuna özel olarak Hepatit B taraması yapılmalı. Çünkü bu hastalık hayvanlara temasla ve hayvansal ürünlerden de bulaşabiliyor. Öncelikle kesilen hayvanların iç organlarının uygun şekilde dezenfekte edilerek saklanması gerekiyor. Ayrıca uzun süren kış aylarında içerde kalan hayvanların ağıllarının daha hijyen olması şarttır. Ayrıca insanlar evlerinde de bu hastalıktan korunmak için, özellikle tükettikleri sebzeleri daha iyi dezenfekte etmeli hatta yemeden önce sezbeleri 5 dakika sirkeli suda bekletmeli." 
 Osman BEKLEYEN / VAN, (DHA)