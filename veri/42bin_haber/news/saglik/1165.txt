Hurma kilo vermeye yardımcı oluyor
Daha çok Ramazan ayında tüketilen hurmanın, iştah kesip tok tuttuğu ve kilo vermeye yardımcı olduğu belirtildi. Beslenme ve Diyet Uzmanı Güzide Arslan, hurmanın meyveler arasında en yüksek kaloriyle şeker oranına sahip olduğunu ve bol miktarda protein, karbonhidrat, selüloz, fosfor, kalsiyum gibi vitamin içerdiğini söyledi.

Hurmanın içeriğinde yüzde 20 oranında da su bulunduğunu ve lifli yapısının da bağırsakları rahatlattığını ifade eden Arslan, ''Ayrıca bağırsakları hareket ettirip kabızlığı gidererek gıdaların emilim süresini azaltan hurma, kilo verilmesini sağlıyor. Sabah, öğlen ve akşam yemeğinden bir saat önce iki-üç hurma yenilerek yapılan diyetin iştah kesip tok tuttuğu ve bağırsak hareketlerini hızlandırarak daha hızlı kilo verdirdiği gözlemlenmiştir'' diye konuştu.

Arslan, özellikle hamile ve doğum yapan kadınlar için hurmanın faydalarının da bilimsel olarak kanıtlandığını söyledi.