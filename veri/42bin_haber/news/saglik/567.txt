Kiloluları sevindiren araştırma
Fazla kilonun uzun yaşatabileceğini gösteren bir araştırma, uzmanlar arasında tartışmalara neden oldu 
 İngiliz Yayın Kurumu BBC’nin, "Journal of the American Medical Association" dergisine dayandırdığı haberine göre, söz konusu araştırma, fazla kilonun, daha uzun yaşamayı sağlayabileceğini ileri sürüyor.
 
 Araştırma çerçevesinde ABD Ulusal Sağlık İstatistikleri Merkezi’ndeki uzmanların, vücut kitle endeksiyle ölüm oranlarını karşılaştırmak için yaklaşık 2,9 milyon kişiyi içeren 97 çalışmayı incelediği bildirildi.
 
 ERKEN ÖLÜM OLASILIĞI YÜZDE 6 AZ
 
 Araştırma vücut kitle endeksleri 25 ila 30 arasındaki fazla kilolu kişilerin, sağlıklı kiloya sahip kişilere nazaran erken ölme olasılıklarının yüzde 6 oranında az olduğunu gösterdi.
 
 Vücut kitle endeksinde sağlıklı kilo aralığının, 18,5 ila 25 arasında olduğu belirtiliyor.
 
 Öte yandan, araştırmada, zayıflığın ve aşırı derece obezitenin, yaşam süresini kısalttığı gözlendi.
 
 KİMİNE GÖRE BU ARAŞTIRMA 'ZIRVALIK'
 
 Bir grup uzman, araştırmanın sonuçlarını, "zırvalık" olarak değerlendirirken, bazıları ise araştırmanın "korkunç bir mesaj" verdiği görüşünde.
 
 Fazla kilolu kişilerin daha uzun yaşamalarında, tansiyonlarının kontrol altına alınması gibi tedavilerin ve fazladan kilonun, hastanede tedavi gören çok hasta kişilerin hayatta kalmasına yardımcı olmasının etkilediği sanılıyor.
 
 Söz konusu araştırmayı yapan uzmanlar, araştırma çerçevesinde sadece ölümlerin incelendiğini, sağlıklı geçirilen yıllara bakılmadığını kaydetti.
 
 Vücut Kitle Endeksi nedir? 
 
 Vücut kitle endeksi yetişkin bir insanın kilosunun boyuna göre normal olup olmadığını gösteren bir parametredir. Aşağıda görülen Vücut Kitle Endeksi (VKE veya VKİ) tablosunda kilogram cinsinden kilonuz ve metre cinsinden boyunuzun kesiştiği noktanın içinde bulunduğu alan kilonuzun ideal olup olmadını öğrenebilirsiniz. Eğer mevcut kilonuz ideal kilonuzun altında ya da üstünde ise bu kiloya ulaşabilmek için izlenecek yol, kısa sürede fazla miktarda kilo kaybetmek ya da almak değil, sağlıklı kilo kaybını/kazancını sağlamak ve bu kiloyu uzun dönemde korumaktır. 
 
 (tablo yukarıda)