Toplu iğneden kalem kapağına 600 tür cisim yutuyoruz !
SİVAS Cumhuriyet Üniversitesi (CÜ) Tıp Fakültesi Hastanesi Göğüs Cerrahisi Anabilim Dalı Servisi'ne başvuran kişilerin yanlışlıkla yuttuğu ve operasyonla çıkarılan cisimler görenleri şaşırtıyor.
CÜ Tıp Fakültesi Hastanesi Göğüs Cerrahisi Anabilim Dalı Başkanı Prof. Dr. Melih Kaptanoğlu, Sivas'ta son yıllarda yetişkinler ve çocukların yuttuğu yaklaşık 600 kadar yabancı cismi insanların midesinden ve nefes borusundan başarıyla çıkardıklarını belirtti. Yabancı cisim yutmanın hafife alınacak bir konu olmadığını belirten Prof. Dr. Melih Kaptanoğlu, "Soluk borusuna yabancı cisim kaçması çocuğun olduğu her yerde yaşanabiliyor. Buna en çok da 3 yaş grubunda rastlıyoruz. Çocuklar yabancı cisimleri ağızlarına almaya meraklıdırlar. Bu yaş grubundaki çocuklar ağızlarına aldıkları şeyleri bazen nefes alırken ya da öksürürken nefes borularına kaçırıyorlar. Çocukların nefes borusuna kaçan şeyler çoğu zaman fındık, fıstık gibi kuruyemiş cinsi şeylerdir. Bunların dışında ikinci sırada oyuncak parçaları gelir. Ama aileler son yıllarda çok bilinçlendiler. Çocuk olan evlere kuruyemişler daha az girmeye başladı. Özelikle bu işe belirli bir yaşa kadar dikkat ediyorlar. Bu dikkat ön plana çıkınca, yabancı cisim yutması olaylarına daha az rastlanır oldu. Eskiden eğitimler de yetersizdi. Halkımız bu ciddi olayın pek farkında değildi. Bunun için bu tip olaylar ile çok fazlasıyla karşılaşırdık" dedi.


'EN TEHLİKELİSİ KALEM KAPAĞI'


Prof. Dr. Kaptanoğlu, hastanede 1996 yılından 2006 yılına kadar nefes borusuna ve mideye yanlışlıkla kaçan 500 kadar yabancı cisim çıkardıklarını ve bugüne kadar rakamın 600'e ulaştığını kaydetti. Prof.Dr. Kaptanoğlu, şöyle dedi:


"Günümüzde vaka sayıları biraz daha azaldı. Bu cisim yutmaları içinden değişik cisimler de çıkabiliyor. Bazen bir pisipisi otu, çalı parçası, diken parçası, inci kemik parçaları, vidalar, fermuar başlığı, kalem kapakları gibi cisimler, yetişkinler ve çocuklar tarafından yutulabiliyor. Bunların içinde en tehlikeli olanı da kalem kapaklarıdır. Boncuk ve tespih tanesi gibi şeyler de tehlikelidir. Fakat bunların ortasından iplik geçen delikler kişiyi bir müddet hayata bağlar. Zaman kazanılmasını sağlar. Kalem kapaklarında delik olmadığı için bunlar çok büyük bir risk oluşturur."


'TOPLU İĞNE YUTMA SIK GÖRÜLÜYOR'


Toplu iğne yutmanın da sık görüldüğünü belirten Prof.Dr. Kaptanoğlu, şunları söyledi:


"Bunları da genelde kız çocukları ile kadınlar yutuyorlar. Türban takanlar ağızlarında iğne varken, birbirleri ile şakalaşırken, gülerlerken bir anlık dikkatsizlik sonucu bu iğneleri yutabiliyorlar. İğne konusunda dünya üzerindeki yayınlara baktığınız zaman bizim toplumumuzda çok sıkça görülen bir olaydır. Biz gerekli uyarılarımızı çeşitli yayınlar ile yapıyoruz. Yaşlılarda ise yabancı cisim yutması olayına genelde takma dişlerini yemek yerlerken farkında olmadan kırılıp yuttukları için sık rastlıyoruz. Bunların içinde ayrıca pisipisi otu, kürdan ve kibrit çöpü yutanlar da var. Anneler 1-3 yaş arası çocuklarını evde kesinlikle yalnız bırakmamalı. Evde bulunan fındık fıstık gibi şeyleri çocuklarından uzak tutmalılar. Kız çocuklarımız ise başlarını kapatırken ağızlarına iğne almamaya özen göstermeliler."