Minimum et proteini
 
 Gıda Tarım ve Hayvancılık Bakanlığı, basında yer alan "05 Aralık 2012 tarihinde yayımlanan Et ve Et ürünleri Tebliğinde yer alan ’et proteini’ kriterini sağlamak üzere yurtdışından ’et proteini’ ithal etme çabasında oldukları" ve "protein değerlerini yükseltmek" amacıyla sucuğa süt proteini kattıkları yönünde haberleri ile ilgili yazılı bir açıklama yaptı. 
 Bakanlık, yaptığı yazılı açıklamada, Et ve Et Ürünleri Tebliği ile birçok et ürününün tanımlandığını ve bu ürünlere ilişkin ürün kriterleri belirlendiğini belirterek, "Bu kriterlerden biri de et ürünlerinin hazırlanmasında kullanılan ve ürüne dair değerli bir girdi olan et miktarını işaret eden ’minimum et proteini’ kriteridir. 
 Tebliğde yer alan ürünlere ilişkin kütlece en az toplam et proteini değerleri; fermente sucukta yüzde 16, ısıl işlem görmüş sucukta yüzde 14, Kıymadan elde edilen köfte gibi ısıl işlem uygulanmış et ürünlerinde yüzde 12, Emülsifiye et ürünlerinde; yüzde 10, Jambonda; yüzde 13 olarak belirlenmiştir" ifadelerine yer verildi. 
 Açıklamada, "Tebliğde belirten protein oranlarının sağlanması için dışarıdan et proteini ve hayvansal kaynaklı protein katılımı yasaktır" denilerek şunlara yer verildi: "Firmalar, et proteini kriterlerini yerine getirebilmek için kas proteini açısından üretim aşamasında uygun miktarda ve kalitede et kullanmak zorundadır. 
 Et ürünlerine dışarıdan et proteini katılması halinde; kollajen/et proteini, nem/et proteini, yağ/et proteini kriterlerinin sağlanması kesinlikle mümkün olmayacaktır. Et ürünlerine et proteini katılması da dahil üretim ve perakende işletmelerde tebliğin uygulanmasıyla ilgili tüm süreci kapsayacak şekilde kontrol ve denetimler Bakanlığımızca yürütülmekte, bundan sonra da daha etkin şekilde devam edecektir." 
 DHA