Duymayan kalmayacak
ABD'li bilim adamları kulağa gelen ses dalgalarının beynin dili olan elektrik sinyallerine dönüştürülmesinde etkili TMHS proteini buldu. Keşif doğuştan gelen işitme engeline umut oldu.

SCRIPPS Araştırma Enstitüsü'nde, kulağa gelen ses dalgalarının beynin dili olan elektrik sinyallerine dönüştürülmesinde etkili 'TMHS' proteini tespit edildi. Bu keşifle doğuştan gelen işitme engelinin tedavi edebileceği öngörülüyor. Keşifle ilgili bilgi veren Doğa Bilimleri Genel Sekreteri Müge Kanay, 'TMHS proteini, sese tepki veren, iç kulaktaki yayı andıran mekanizmayla elektrik sinyallerini beyne ileten mekanik sistem arasında köprü vazifesi görüyor. Protein eksik olduğunda, sinyaller beyne iletilemiyor. Bu nedenle ses kulağa gelse de sinyal olarak beyne transfer edilemediğinden işitme gerçekleşmiyor' dedi.
İşitmenin gerçekleşmesinde yüzlerce genin rol oynadığına işaret eden Kanay, iç kulak kanalındaki işitme kıllarının, doğumdan önce oluştuğunu ve insanların ömürlerinin geri kalanında yalnızca sınırlı sayıda işitme kılına sahip olabileceğini kaydetti. 

İşitmede yüzlerce genin rolü var 

İşitme kıllarının ses dalgalarını elektrik sinyallerine dönüştürememesi durumunda, sağırlığın baş gösterdiğine dikkati çeken Kanay, TMHS proteinin eksik olması durumunda, işitme kıllarının tamamen sağlıklı olsalar da elektrik sinyallerini gönderemediğini vurguladı. Kanay, 'Başka bir deyişle kulaktaki her bir sistem, her bir parça ve her bir gen yerli yerinde ve çalışıyor olsa da tek bir proteinin eksikliği işitmeyi engeller' diye konuştu. Bu proteinin keşfiyle doğuştan gelen sağırlığın tedavi edilebileceğini dile getiren Kanay, şunları kaydetti:"Genetik tedaviyle işitme engelli doğan bebeklerin sesi algılayan sensör hücrelerine işlevini devam ettiren TMHS proteini yerleştirilerek, hastanın işitmesi sağlanabilir." AA