Böbrek taşı 7000 yıldır var olan bir hastalık
SAMSUN Ondokuz Mayıs Üniversitesi (OMÜ) Tıp Fakültesi Üroloji Bölümü Öğretim Üyesi Doç. Dr. Ender Özden, insanlık tarihinin en eski hastalıklarından birisinin böbrek taşı olduğunu belirterek, "İnsanoğlu 7000 yıldır bu hastalıktan muzdarip. Mısır'da yapılan kazılar sonucunda bulunan 7000 yıllık mumyalarda böbreklerinde ve mesanede taş bulundu. Bu da bize kesin olarak bu hastalığın var olduğunu kanıtlıyor" dedi.
OMÜ Tıp Fakültesi Üroloji Bölümü Öğretim Üyesi Doç. Dr. Ender Özden, Türkiye'de böbrek taşının sık görülen bir hastalık olduğunu belirterek, bu hastalığın asırlar önce de var olduğunu söyledi. Böbrek taşı hastalığının insanlık tarihinin en eski hastalıklarından birisi olduğunu dile getiren Doç. Dr. Özden, "İnsanoğlu 7000 yıldır bu hastalıktan muzdarip. Mısır'da yapılan kazılar sonucunda bulunan 7000 yıllık mumyalarda böbreklerinde ve mesanede taş bulundu. Bu da bize kesin olarak 7000 yıldır bu hastalığın var olduğunu kanıtlıyor. Tabii elimizde daha eskiye ilişkin bir veri olmasa da bu hastalığın daha da eski olduğunu tahmin ediyoruz" diye konuştu.

ÇOCUKLARA BÖBREK TAŞI TARAMASI

Türkiye'de böbrek taşı görülme sıklığının yüzde 14 olduğunu belirten söyleyen Doç.Dr. Özden, son 3 yılda böbrek taşı görülen 1- 16 yaş arasındaki çocuk hasta sayısında ise belirgin artış yaşandığını vurguladı. Doç. Dr. Özden, çocuklarda bu hastalığın yaygınlığı ile ilgili başlattıkları araştırma kapsamında bin ilköğretim okulu öğrencisinde böbrek taşı taraması yaptıklarını söyledi.

BESLENMENİN ETKİSİNİ ARAŞTIRIYORUZ

Ultrasonografi ile 6-14 yaş arasındaki çocukların böbreklerinde taş olup olmadığına bakıldığını dile getiren Doç. Dr. Özden, "Ayrıca çocuklara verdiğimiz yeme-içme alışkanlıklarını öğrenip, bunun taş hastalığında bir rolünün olup olmadığını belirlemeye çalışıyoruz. Taş görülme yaygınlığını ise yüzde 1 olarak belirledik. Genel olarak taş hastalığının sıklığı tüm dünyada artış göstermektedir. Bu artışın sebebi olarak, çevresel etkenler ve beslenme alışkanlıklarındaki değişiklikler suçlanmaktadır. Ülkemizde bu kadar sık görülen bir hastalık olmasına rağmen çocuk taş hastalığının yaygınlığı ile ilgili veriler oldukça kısıtlıdır. Elbette ki ülkemizde beslenme alışkanlıkları ile ilgili çok fazla değişikliğin olduğu da göze çarpmaktadır. Ayrıca taş oluşumuna neden olabilecek beslenme alışkanlıkları konusundaki bilgilerimiz de sınırlıdır" dedi.

HER 6 KİŞİDEN BİRİ EN AZ BİR KERE TAŞ DÜŞÜREBİLİR

Doç. Dr. Özden, "Her 6 kişiden birinin hayatı boyunca en az bir defa böbrek taşı düşürme riski mevcut. Böbrek taşı oluşumunun birçok nedeni var. Özellikle genetik yatkınlık, az sıvı tüketilmesi, hareket azlığı, fazla tuz tüketimi, hayvani gıdaların fazla tüketilmesi, obezite gibi faktörler böbreklerde taş oluşumuna neden oluyor" diye konuştu.