Ameliyat sayısı 10 yılda 4 kat arttı
 
 2012 yılında Türkiye’de tüm hastanelerde bıçak altına yatan hasta sayısı 4.5 milyon olarak açıklandı.  2002 yılında 1 milyon olan rakamın bu seviyelere yükselmesinin nedeni, Sağlık Bakanlığı’na göre hizmet kalitesinin artışıyla alakalı.  İstanbul Tabipler Odası ise aynı fikirde değil. Odaya göre neden, performans sisteminin bir sonucu.  İstanbul Tabipler Odası Genel Sekreteri Ali Çerkezoğlu, bazı doktorların aylık performans puanlarını tamamlamak için gerekmediği halde ameliyat yapabildiğini söylerken, Sağlık Bakanlığı yetkililerine göre korkulucak bir durum yok.  Bakanlık Sağlık Hizmetleri Genel Müdürü İrfan Şencan, "Hekime ulaşımımız, hastanede yatma oranlarımız arttı. Ayrıca eskiden çaresi olmayan hastalıkların tedavi edilmeye başlaması da artışta etkili. Eskiden ayak protezine ‘küt oldu’ derlerdi şimdi protezle hayat kaliteleri artırılıyor" dedi. 
 
 İNGİLTERE İLE FARK  Türkiye'deki her 100 ameliyattan 53'ünün Sağlık Bakanlığı hastanelerinde, 33'ünün özel hastanelerde, 15'inin ise üniversite hastanelerinde yapıldığı belirtilirken, Özel Hastaneler Birliği Başkanı Reşat Bahat, "Hollanda’da, Almanya’da, İngiltere’de ameliyat olamayanlara 1 yıl sonraya ameliyat randevusu vermek haber iken, Türkiye’de hızlı bir şekilde ameliyat olma şansı var" değerlendirmesinde bulundu.