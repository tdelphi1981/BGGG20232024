Kurban eti, kavurma yerine haşlanıp tüketilmeli
Kurban etinin kızartma veya kavurma yerine haşlama, fırın veya ızgara yöntemiyle pişirilmesinin daha sağlıklı olacağı uyarısı yapıldı.
 Gazi Üniversitesi Sağlık Bilimleri Fakültesi Dekanı ve Beslenme ve Diyetetik Bölümü Başkanı Prof. Dr. Nevin Şanlıer, AA muhabirine yaptığı açıklamada, kesilen etin dinlendirmeden tüketiminin pişirmede ve sindirimde güçlüğe yol açtığını ve pişirilmeden bir gün önce dinlendirilmesi gerektiğini belirtti.
          
 Sağlıklı pişirme yöntemlerinin önemli olduğunu vurgulayan Şanlıer, ''Et kızartma, kavurma yöntemleri yerine haşlama, fırın ve ızgara yöntemleri kullanılarak pişirilmelidir. Et ızgarada pişirilirken, et ile ateş arasında en az 15 santimetre uzaklık olacak şekilde pişirilmelidir'' diye konuştu.
          
 Şanlıer, kalp-damar hastalığı, mide rahatsızlıkları, diyabet ve yüksek tansiyonu olan kişilerin, eti kavurma şeklinde tüketmekten kaçınması gerektiğini ifade ederek, şunları kaydetti:
          
 ''Yağlı etlerin kolesterol içeriği yüksek olduğu için etin mümkünse en az yağlı kısımları tercih edilmelidir. Kurban Bayramı'nda yağsız veya az yağlı etleri tercih edip, kısıtlı miktarlarda tüketmeli ve aşırıya kaçılmamalıdır. Kuyruk eti ve iç yağı kalp-damar sağlığını tehdit eder. Bu nedenle et yemeklerinin pişirilmesinde et kendi yağında kısık ateşte pişirilmeli, ek yağ ilavesi yapılmadan tüketilmelidir.''
          
 Şanlıer, Kurban Bayramı'nda gereğinden fazla miktarda et tüketiminin var olan rahatsızlıkların da ilerlemesine yol açabileceği uyarısında bulundu.
          
 -Soda yerine bol su içilmeli-
          
 Şanlıer, hazmı kolaylaştırmak için soda yerine bol su içilmesi gerektiğinin altını çizerek, ''Su gereksiniminin karşılanması için günde en az 6-8 bardak su içilmelidir. Aynı zamanda pişirme yöntemi olarak kavurma ve kızartma gibi sindirimi zor ve mide asiditesini artıracak yöntemler tercih edilmemelidir'' diye konuştu.
          
 AA