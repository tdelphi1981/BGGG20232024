Beyin kanaması ve damar sertliğine karşı mantar
Malatya Ziraat Mühendisler Odası Başkanı Fevzi Çiçek, mantarın beyin kanaması ve damar sertliği riskini yavaşlatıcı özelliğe sahip olduğunu belirtti.
Çiçek, yaptığı yazılı açıklamada, her yıl gündeme gelen mantar zehirlenmeleri nedeniyle insanların yanlış bilgilenme ve yanlış anlamalardan dolayı mantar tüketimi konusunda tereddütler yaşadığını kaydetti. Çiçek, "Bölgede tüketim alışkanlıklarından kaynaklanan nedenlerle fazla tüketimi olmayan kültür mantarlarının gerek yetiştiricilik, gerekse de besin değeri bakımından oldukça önemli bir ürün" olduğuna dikkati çekti.

Çiçek, açıklamasında şu bilgilere yer verdi: "Kültür mantarı, tüketiminin yaygınlaşması, buna bağlı olarak da yetiştiriciliğin yaygınlaşması gereken bir üründür. Tarımsal üretimin temelinde yeterli ve dengeli insan beslenmesi için ihtiyaç duyulan sağlıklı besin maddelerini içermesi esastır. Tamamen doğal yetiştirilen, yetiştiricilik aşamasında hiçbir kimyasal maddenin kullanılmadığı, insan sağlığına zarar verecek hiçbir ilave kimyasal katılmayan bir üründür. Beyin kanamaları, damar sertliği, virüs enfeksiyonları ve daha birçok hastalıklar üzerinde yavaşlatıcı ve önleyici etkisi bulunduğu, kan kolesterolünün ortadan kaldırılmasında, kan dolaşımının düzenlenmesinde de olağanüstü etkili olduğu belirtilmektedir."