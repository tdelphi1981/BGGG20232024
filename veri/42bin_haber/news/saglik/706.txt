'Kimse elini doğru yıkamıyor'
 
 Uludağ Üniversitesi (UÜ) Mikrobiyoloji Ana Bilim Dalı Öğretim Üyesi Doç. Dr. Cüneyt Özakın, Türkiye’de hastalıkları önleyecek şekilde el yıkama modelinin başarılı uygulanmadığını söyledi. Türkiye’de kesin bir rakam olmasa da her on kişiden birinin ellerini sağlıklı yıkadığını söyleyen Doç. Dr.Özakın, "Sabunu sürüp çeşmenin altında elleri durulama, yeterli el hijyenini sağlamaz" dedi. 
 Doğru el yıkama yöntemi hakkında Bursa’da okullarda öğrencileri eğiten UÜ Mikrobiyoloji Ana Bilim Dalı Öğretim Üyesi Doç. Dr. Cüneyt Özakın, doğru el yıkama alışkanlığının çocukluktan itibaren edinilmesi gerektiğini belirtti. 
 İnsan sağlığında ellerin çok önemli olduğunu açıklayan Doç. Dr. Özakın, "Vücudumuzun birçok yerine ve bilmediğimiz gıdalara ellerimizle dokunuyoruz. Bu nedenle ellerimiz, hastalık oluşturan mikropların vücudumuza girişi için çok önemli. El yıkama çok ucuz ve basit bir yöntem. Ama bir alışkanlık haline gelmeli. Buna zaman bulmak diye bir gerekçenin olmaması gerekiyor. 
 Doğru el yıkamayı çocukluk yıllarında aşılayabilirsek, ilerleyen dönemlerde çok rahatlayacağız. Rahat ulaşılabildiği için şu an eğitimlerimizde hedef çocuklar ama bu erişkinler içinde geçerli. Sağlık çalışanlarımıza da bunu anlatıyoruz" diye konuştu. 
 ’SABUNU SÜRÜP SU TUTMAK YETERLİ DEĞİL’
  
 İnsanlarda, ishal yapan birçok etkenin ellerle bulaştığını hatırlatan Doç. Dr. Özakın, "Önemli olan hasta olduktan sonra değil hasta olmadan önce yapacağımız şeyler. Elini suyun altına tutupta yıkama diye bir şey yok. El yıkama sabun ve kimyasal madde ile gerçekleşiyor. Sabunu sürüp çeşmenin altında duruladıktan sonra da yeterli el hijyenini sağladığımız söylenemez. 
 Bazı hareketleri özellikle yapmak gerekiyor. Ellerin üst kısmının, avuç içinin, parmak aralarının ovalanması çok önemli. Çünkü buralar mikropların en çok yerleştiği yerler. Alkollü sıvılar, jeller, antibakteriyel mendilleri kullanırken el yıkama hareketlerinin aynısını yapmamız gerekli. Çevremiz mikroplarla dolu olduğu için el yıkama kalıcı bir etki sağlamsa da önemli olan ellerimiz kirlendikçe yıkamak. Bu illa ki gözle görülür bir kirlilik olmaz zorunda değil" dedi. 
 'HASTALIKLARI ÖNLEYECEK ŞEKİLDE ELLERİMİZİ YIKAMIYORUZ’
  
 Ellerin, yemek yedikten sonra, tuvalet ihtiyacının giderilmesinin ardından, küçük çocuklara dokunmadan önce, toplu ulaşım araçlarından indikten ve oyun oynadıktan sonra mutlaka yıkanması gerektiğini belirten Doç. Dr. Cüneyt Özakın, ellerin dişlerin fırçalanmasından önce de yıkanmasını istedi. 
 Türkiye’de hastalıkları önleyecek şekilde el yıkama modelin çok yaygın olmadığını belirten Doç. Dr. Özakın, "Herkes ellerini nasıl yıkadığını düşününce, gerçek ortaya çıkmış olur. Kesin bir oran tespit edilmemesine rağmen Türkiye’de her 10 kişiden ancak birisi doğru el yıkamayı biliyor. Önemli olan el yıkama değil. Sağlıklı ve doğru el yıkama" ifadelerini kullandı. 
 Sebile ÇETİN/BURSA, (DHA)