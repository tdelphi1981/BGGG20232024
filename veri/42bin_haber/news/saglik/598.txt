Kürtaj yaptıran doğum kontrolüne koşuyor
İstenmeyen gebeliği kürtajla sonlandıran çiftler, doğum kontrolüne yöneliyor.
Etlik Zübeyde Hanım Kadın Hastalıkları Hastanesi'nde yapılan çalışmaya göre, son 5 yılda kürtaja başvuran 10 bin kişiden yarıya yakını doğum kontrol yöntemleri uygulamaya başladı.

Etlik Zübeyde Hanım Kadın Hastalıkları Hastanesi Aile Planlaması Klinik Şefi Doç. Dr. Berna Dilbaz, AA muhabirine yaptığı açıklamada, kürtajın aile planlaması yöntemi olarak algılanmaması gerektiğini bildirdi.

Klinikte uzmanlar tarafından aile planlaması yöntemleri hakkında danışmanlık verildiğini belirten Dilbaz, şunları kaydetti:

'Doğum kontrol yöntemi kişiye özgü olmalıdır. Çiftler kendileri için en doğru yöntemi bir uzman yardımıyla belirleyebilir. Örneğin çok yoğun çalışan bir kadın, doğum kontrol hapı almayı ihmal edebilir. Bu yüzden ona belki aylık ya da 3 aylık iğne önerilebilir. Kürtaj istenmeyen bir işlem olmakla birlikte çiftlerin doğum kontrol yöntemi ile ilgili bilgi edinmeleri için bir fırsat olarak değerlendirilebilir. Kliniğimizde kürtaj yapılanlar bu konuda bilgilendiriliyor, hastaların büyük bölümü de böyle bir olayı tekrar yaşamamak için doğum kontrol yöntemi uygulamaya başlıyor.'

-Kürtaj sayısı düşüyor-

Etlik Zübeyde Hanım Kadın Hastalıkları Hastanesi Aile Planlaması Kliniğindeki çalışmaya göre, kürtaj sayısı özellikle son 4 yılda düştü.

Klinikte 2002'de 2 bin 383, 2003'de 2 bin 315, 2004'de bin 889, 2005'de bin 683, 2006'da bin 800, 2007'de bin 872, 2008'de 2 bin 137, 2009'da 2 bin 338, 2010'da 2 bin 140, 2011'de bin 957, 2012'de bin 704 kürtaj yapıldı.

Son 5 yılda kürtaja başvuran çiftler arasında doğum kontrolüne eğilim de arttı. 2008-2012 arası kürtaja başvuran 10 bin 276 kişiden 4 bin 882'si doğum kontrolüne yöneldi.

2008'de kürtaja başvuranların bin 132'si, 2009'da bin 612'si, 2010'da bin 12'si, 2011'de 701'i, 2012'de 417'si çeşitli doğum kontrol yöntemleri uygulamaya başladı.

Yöntemler arasında en fazla ilgiyi 'spiral' denilen rahim içi araç gördü. Kürtaj olan kadınlardan 2 bin 484'ü spiral taktırdı. Geri kalanlardan 739'u doğum kontrol hapı, 84'ü aylık iğne, bin 338'i kondom, 96'sı tüp bağlama, 146'sı vazektomi (tohum kanalını bağlama) yöntemini tercih etti.

-Aile planlamasına başvuru-

Aile Planlaması Kliniğine başvuru ve doğum kontrol yöntemi uygulama sayısı da son yıllarda arttı.

Kliniğe 2002'de 15 bin 793, 2003'de 11 bin 541, 2004'de 11 bin 447, 2005'de 14 bin 345, 2006'da 18 bin 461, 2007'de 19 bin 407, 2008'de 17 bin 192, 2009'da 19 bin 600, 2010'da 21 bin 717, 2012'de 22 bin 814 başvuru oldu.

Aile Planlaması Kliniğine başvuranlar arasında da en fazla tercih edilen doğum kontrol yöntemi yine 'spiral' oldu. Klinikte 2006-2012 yılları arasında ortalama 3 bin kişiye spiral takıldı.