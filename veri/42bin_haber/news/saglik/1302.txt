Artık daha kolay olacak
Doğum ağrısına eş olarak gösterilen şiddetli ağrı kaynağı böbrek taşı, kapalı cerrahide yeni uygulanan sırt üstü ameliyat tekniğiyle ortadan kaldırılıyor.
Dünyada birkaç merkezde henüz sınırlı sayıda uygulanan yöntem, Yıldırım Beyazıt Üniversitesi Ankara Atatürk Eğitim ve Araştırma Hastanesi'nde uygulanmaya başlandı. 

Böbrek taşının tedavisinde uygulanan ve hastada genel anestezi süresini uzatan, operasyon sonrasında kalan taşların temizlenmesi için taş kırma ya da 2. ameliyat gerektirebilen yüz üstü pozisyon yerine sırt üstü teknik, hasta ve hekim açısından operasyon başarısını artıran avantajlar sağlıyor. 

Sırt üstü teknikte, kalbin attığı kan miktarındaki düşme, pıhtı atma ve akciğerlerin zor havalanması, hastanın ameliyat için pozisyon için çevrilmesi gibi dezavantajlar görülmüyor. Hekime de büyük konfor sağlayan teknik sayesinde cerrah hastanın arkasında değil yanında, hatta oturarak çalışabildiği için kırılan taşlar daha kolay toplanabiliyor. 
  
DÜNYADA SAYILI MERKEZDE UYGULANIYOR  

Operasyonu gerçekleştiren Üroloji Uzmanı Doç. Dr. Koray Ağras, dünyada sayılı merkezde uygulanan süpin (sırt üstü) tüpsüz perkutan nefrolitotomi (PNL) ameliyatının (Kapalı böbrek taşı ameliyatı) başarıyla gerçekleştirildiğini söyledi. 

PNL-Kapalı böbrek taşı ameliyatının günümüzde iki santimetreden büyük böbrek taşlarında uygulanan standart bir tedavi yöntemi olduğunu ve yaklaşık 30 yıldır yapıldığını belirten Ağras, ameliyat sonrası taşsızlık oranın 76-91 olduğunu ifade etti. 

Ağras, bu standart ameliyatta hastanın yüz üstü yatar pozisyonda yapıldığını anlatarak, Belin kaburgalara yakın kısmından cilde açılan küçük bir pencereden (1 cm) böbreğe genişleticiler ulaşılıp, içerideki taşlar lazer, ultrasonik veya özel kırıcılarla ufalanmakta ve dışarıya çıkarılmaktadır dedi. Yöntem hakkında bilgi veren Ağras, şunları kaydetti:
Hastanın yüzüstü yatmasının sebebi böbreklerin anatomik olarak bağırsakların arkasında olması ve cerrahın arkadan böbreklere ulaşımının daha kolay olmasındandır. Yüz üstü pozisyonda yapılan ameliyatın başarılı bir ameliyat oluşu, sırtüstü yapılan ameliyatın teknik olarak biraz daha tecrübe gerektirmesi ve kolon hasarına yol açabileceği endişesi gibi sebepler nedeniyle dünyada ve ülkemizde kapalı böbrek taşı ameliyatı çok büyük oranda yüzüstü pozisyonda yapılmaktadır. 

Ancak son yıllarda yayınlanan bilimsel çalışmalarda bu ameliyatın hasta sırtüstü pozisyondayken yapılmasının çok daha avantajlı olduğu, buna ek olarak komplikasyon oranlarının, yüzüstü pozisyonda yapılan ameliyattan farksız olduğu bildirilmiştir. Sırt üstü kapalı böbrek taşı ameliyatı dünyada az sayıda merkezde, ülkemizde de hastanemiz dışında bir iki merkez tarafından yapılmaya başlanmıştır. 
  
"YENİ TEKNİK, AMELİYAT BAŞARISINI ARTIRIYOR"  


Doç. Dr. Ağras'ın verdiği bilgiye göre, sırt üstü kapalı böbrek taşı ameliyatının avantajları şöyle:
Hasta yüz üstü pozisyondayken yapılan klasik ameliyatta, ameliyatın başlangıcında hasta masaya sırt üstü yatırılıyor ve genel anestezi veriliyor ve hastanın idrar yoluna kateter yerleştiriliyor ve ardından hasta uyurken yüz üstü çevrilerek pozisyon veriliyor ve ameliyat başlayabiliyor. Hastanın uyumasıyla böbrek taşı ameliyatının başlaması arasında genel anestezi altında 30-45 dakikalık bir hazırlık dönemi geçiyor. Oysa yeni teknikle yapılan böbrek taşı ameliyatında hasta uyur uyumaz ameliyata başlanabiliyor, hastanın genel anestezi alma süresi ciddi anlamda kısalıyor. 

Böbrek taşı kırılırken idrar kanalına ya da böbreğin içinde görülemeyen bir yere kaçan küçük taş parçaları, eş zamanlı olarak hastanın üretrasından girilen fleksibl üreteroskop yardımıyla bulunup temizlenebildiğinden ameliyat sonundaki taşsızlık oranları artıyor. Oysa hastanın yüzüstü pozisyonda yattığı standart ameliyatta hastalara ameliyattan sonra taş kırma veya ikinci bir ameliyat önerilebiliyor. 

Hastalar yüzüstü pozisyonda yattığında kalbin dakikada attığı kan miktarı düşüyor, pıhtı atma riski artıyor, akciğerlerin havalanması zorlaşıyor. Acil durumlarda hastayı tekrar sırt üstü pozisyona çevirmek gerekebiliyor. Yüzüstü pozisyonda yapılan ameliyatlarda göz içi basıncının artmasına bağlı görme problemleri dahi görülebiliyor. Hastanın sırt üstü yattığı pozisyonda akciğer ve kardiovasküler komplikasyonlar çok daha nadir görülüyor ve anestezistin hastaya müdahalesi daha kolay oluyor.
 
Genel anestezi altındaki hastayı sırtüstü pozisyondan yüzüstü pozisyona çevirmek oldukça zor oluyor. Hastanın çevrilmesi esnasında sinirlerde hasar oluşabiliyor, boyun travması gelişebiliyor. Yeni teknikle bu komplikasyonların görülme riski çok azalıyor.
 
Yeni teknik, cerrahın rahat çalışmasına olanak tanığından ameliyat başarısını artırıyor. Skopi cihazının yaydığı radyasyon nedeniyle ağırlığı 7-8 kilograma varan kurşun önlükle cerrahın 1-2 saat ameliyat yapması zorluk yaratıyor. Sırt üstü teknikte, cerrah hastanın arkasında değil yanında, hatta oturarak çalışabiliyor ve kırılan taşları daha kolay toplayabiliyor 
  
"AMELİYAT HEPİMİZİ ÇOK SEVİNDİRDİ"  
  
Üroloji İdari ve Eğitim Şefi Doç. Dr. Ziya Akbulut ise üniversite ve hastane olarak Türkiye'de ve dünyadaki yenilikleri takip ettiklerini belirterek, Kliniğimizden Doç. Dr. Ağras ve ekibinin yaptığı bu ilk ameliyat hepimizi çok sevindirdi, gururlandırdı. Başarılı bir ameliyat oldu dedi. 
  
"AĞRININ ŞİDDETİ BACAKLARIMA VE BELİME VURMUŞTU"  
  
Yıllardır böbrek ağrısı çeken ve yaklaşık 3 aydır çeşitli tedaviler uygulanan 65 yaşındaki Mehmet Alparslan, çok sorun yaşadığını ve ağrıdan dolayı sosyal yaşamdan uzaklaştığını belirtti. 

Taş kırma seanslarına girdiğini, ancak taşın kırılamadığını anlatan Alparslan, Ağrıdan artık yürüyemiyordum. Ağrının şiddeti bacaklarıma ve belime vurmuştu. Şimdi çok iyiyim, hiç ağrım kalmadı. Herkese tavsiye ediyorum, boşuna bu ağrıyı hiç çekmesinler. Tüm doktorlarıma teşekkür ediyorum diye konuştu.
Alparslan'ın doktoru Ağras da Hastanemizdeki ilk sırt üstü kapalı böbrek taşı ameliyatı 3x2 cm böbrek taşı olan hastaya yapıldı. Tam taşsızlık sağlandıktan sonra ertesi günü taburcu edildi. Genel sağlık durumu iyi dedi.

 
  
  
 