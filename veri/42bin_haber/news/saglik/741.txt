Çocuğunuzun öksürük nöbetlerinin nedeni krup olabilir
Çocuğunuz gece havlama sesine benzer bir öksürükle uyanıyor ve nefes almada sıkıntı yaşıyorsa bu durum krup rahatsızlığına işaret edebilir.
Kış aylarında salgın halinde görülen bu durumla başa çıkabilmek için bazı önlemler almak yeterlidir. Memorial Etiler Tıp Merkezi Çocuk Sağlığı ve Hastalıkları Bölümünden Uz. Dr. Deniz Tamtekin, krup sendromu ve tedavisi hakkında bilgi verdi.

Krup sendromu halk arasında yalancı kuşpalazı olarak adlandırılır
Krup; virüs, bakteri veya alerjik sebeplerle ortaya çıkan, özellikle gırtlak ve ses tellerinin kızarıp şişmesiyle, nefes almayı güçleştirerek yoğun öksürüğe neden olan bir solunum yolları hastalığıdır. Sonbahar sonu, kış ve bahar aylarında görülür. Bu dönemlerde salgın şeklinde görülmekte ve solunum sıkıntısı nedeniyle anne babaları korkutmaktadır. Genelde yaşları 6 ay ile 5 -6 yaş arasında değişen çocuklarda görülmektedir. Erkekler bu hastalıktan kızlara göre daha fazla etkilenirler.
Bu belirtilere dikkat!
Krup hastalığında öksürük, tiz ve hırıltılı bir ses vardır ve çocukların durumu genellikle geceleri kötüleşir. Hırıltılı soluma, hava yollarının daralması anlamına gelebilir. Krup kötüleşirken hırıltı azalabilir. Krup genellikle bulaşıcı bir enfeksiyona bağlıdır. Virüs genellikle hasta olan kişinin öksürmesi veya hapşırmasıyla havaya çıkan damlacıklarla, ya da direkt temasla bulaşır. Soğuk algınlığı yapan birçok virüs krupa neden olmaktadır. 
Çocuğunuz hasta uyanabilir
Krup semptomları hafif, orta veya ağır semptomlar olabilir. Genellikle çocuk yatağa giderken herhangi bir sıkıntısı yoktur. Gece yarısı ani başlayan solunum sıkıntısı, havlar tarzda kaba bir öksürük ile uykudan uyanır. Ses tellerinde şişme meydana gelmiştir. Öncesinde burun akıntısı hafif ateş, boğaz ağrısı ve huzursuzluk olabilir. Soluk alma sırasında tipik bir ses duyulur, sesi boğuk, kabalaşmıştır. Enfeksiyon daha çok üst solunum yolu enfeksiyonu tarzında başlar, daha sonra nefes borusu ve bronşlara ilerleyebilir. Hafif vakalarda gündüz iyi olan çocukta, solunum sıkıntısı 5-6 gece boyunca görülebilir, sonra giderek azalır. Krup vakalarının %5-10u hastanede yatarak tedaviye gereksinim duyar. 
Krup tanısı genellikle hastalık öyküsü ve muayeneyle konulur. Kan testleri ve radyolojik tetkikler çoğu zaman gerekli değildir. Ancak bir çocuk sık sık krup geçiriyorsa, alerji veya reflüden kaynaklanan problemler yönünden araştırılması gerekebilir.
Bu uygulamalar çocuğunuzu rahatlatabilir
Aşı uygulaması krupu önleyebilir. Genel olarak krup viral bir enfeksiyon olduğu için etkene yönelik bir tedavi yoktur. Ancak bazı uygulamalarla hasta çocuk rahatlatılabilir. Bunlar arasında öncelikli olan nemli hava, buhar verilmesidir. Serin gecelerde pencere açılıp çocuğun dışarının havasını solumasını sağlamak da rahatlatıcı olacaktır. Ateş varsa, ateş düşürücüler verilir. Dik pozisyonda otururken daha rahat nefes alacaktır. Çocuk ağlayıp heyecanlanınca solunum sıkıntısı artacağı için, öncelikle aile sakin olmalı, çocuğun da sakinleşmesine yardımcı olunmalıdır. Bol sıvı verilmesi uygun olacaktır. Bu önlemlere rağmen rahatlamayan çocuklarda havayolundaki ödemi çözecek ilaçlar kullanılabilir. Bu durumda mutlaka hastaneye başvurmak gerekir.