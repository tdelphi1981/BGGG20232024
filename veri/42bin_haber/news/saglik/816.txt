Stresin ilacı: Kahkaha terapisi
 
 Hindistan’da tıp eğitimi alan Madan Kataria ve terapi hocası eşi Maduri Kataria tarafından 1995 yılında, planlanarak organize edilen "Kahkaha Terapisi", adını gülme, gevşeme ve nefes egzersizlerinin birleştirilmesinden alıyor. Terapi, kahkaha ile nefes tekniklerini birleştiren bir egzersizle kişinin karın kaslarını kullanarak soluması ve diyaframın eğitilerek kahkaha atabilmesi anlamına geliyor. 
 Yaşam Koçu Ayşegül Soylu Muslu, kahkaha terapisinin herkesin yapabileceği, hazırlık gerektirmeyen ve fazla vakit almayan bir çalışma olduğunu söyledi. Muslu, kahkahalarla gülmenin insanın ömrünü uzattığını belirterek, "Çocuklar günde ortalama 300 ile 400 kez, büyükler ise en fazla 15 kez gülebiliyorlar. Basit bir kahkahanın vücudumuzda ve beynimizde gerçekleştirdiği etki küçük bir mucize gibi" diye konuştu.
 
 Araştırmalarla sabitlenen durumun tüm dünyada kahkaha konusunda kurslar açılmasına, eğitimler verilmesine ve kahkaha kulüpleri kurulmasına neden olduğunu ifade eden Muslu, şunları kaydetti: "Hindistan’da yaklaşık 400 kahkaha kulübü bulunuyor. Bugün müziğin insan vücudunda yarattığı olumlu etkiler bilimsel olarak kabul ediliyor. Yapılan araştırmalar da iyi bir kahkahanın, en sevilen müziği dinlemek kadar güçlü bir etkiye sahip olduğunu ortaya koymuş.
 
 Gülünce yüz ifademiz değişir. Kol, bacak ve göğüs kaslarımız harekete geçer. Gülmek bizleri aynı zamanda özgürleştirir. Aynı zamanda stres attırır, sosyalleştirir, kalbi kuvvetlendirir, depresyonu ve panik atakları giderir. İnsanları daha umutlu ve olumlu olmaya teşvik ederek çekingenliği yener." 
 KAHKAHA TERAPİSİ NASIL YAPILIR?
 
 Muslu, "Kahkaha Terapisi"nin genel olarak nefes egzersizleri, kahkaha egzersizleri, meditasyon ve gevşeme şeklinde dört bölüm halinde yapıldığının altını çizerek, şöyle devam etti: "Doğru nefes, daha fazla kahkaha ve daha fazla sağlık. Kahkahanın da eğitimi mi olurmuş demeyin. İçimizden kahkaha atmak gelmese bile doğru teknikleri öğrenerek attığımız kahkaha beynimiz tarafından gerçeğinden ayırt edilemiyor ve kişinin kahkahanın tüm faydalarından yararlanmasını sağlıyor. Ayrıca kahkaha terapileri düzenli olarak yapılırsa gülmek bir alışkanlık haline geliyor ve bu alışkanlık insan sağlığını olumlu etkiliyor." 
 GRUP HALİNDE GÜLMEK DAHA ETKİLİ
 
 Grup halinde gülerek ekip ruhunu canlandırdıklarını ifade eden Muslu, kahkaha terapisinin insanlar arasındaki "biz" duygusunu geliştirip, grup içindeki üretimi artırdığını söyledi.
 
 Muslu, kahkaha terapisini ofis arkadaşları ya da iletişim sorunu yaşanan aile bireyleriyle yapmanın çok faydalı sonuçlar verdiğini vurgulayarak, şu ifadeleri kullandı:
 "Kahkaha terapisinin grupla yapılması daha etkin ve eğlenceli oluyor. Çünkü kahkaha "egzersiz" olarak atılırken, arkadaşınızla göz göze gelmeniz ile birlikte yapay kahkaha bir anda gerçek bir kahkaha dizisi halini alıyor. Bu durum da kahkahanın tüm faydalarından yararlanmak anlamına geliyor. Grup halinde kahkaha atarken oynanan masum oyunların kahkahaların yükselerek artmasını sağlıyor. Bu noktadan hareket ederek kahkaha yogasını en az 4 ya da 5 kişilik gruplara veriyoruz.
 Birçok şirket ve kuruluş üst düzey yöneticilerin ve elemanların stres atmaları, üretken, kendine güvenli, iyi ilişkiler kuran ve mutlu kişiler olmalarını sağlamak amacıyla artık bu terapiyi uygulamaktadır. Konferanslarda, grup çalışmalarında kişilerin hemen kaynaşması için kahkaha terapisi uygulanabilirken, yoğun geçen bir konferans ya da eğitimde verilen aralarda da kahkaha seansı yapılarak dinleyicilerin tekrar öğrenmeye hazır ve odaklanabilir hale gelmeleri sağlanmaktadır. Hastanelerde, doktorlar, hemşireler, yardımcı personel, hastalar ve aileleri, bakıcılar, bu terapi ile stres yönetimini öğrenmekte ve uygulamaktadırlar." 
 AA