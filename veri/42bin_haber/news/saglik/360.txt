Taş varsa bu hatayı yapmayın
Trakya Üniversitesi Tıp Fakültesi Hastanesi Üroloji Anabilim Dalı Öğretim Üyesi Yrd. Doç. Dr. Hakan Akdere, böbrek taşı dökmek için bira içmenin yanlış bir yöntem olduğunu ifade ederek, "Biranın idrarı çıkarttığı doğrudur ancak içindeki alkol ve mayadan ötürü taş oluşturma riski yaratıyor. Bira içeceğinize su için" tavsiyesinde bulundu.
Türkiyede böbrek taşı hastalığının yüksek oranlarda görüldüğünü belirten Trakya Üniversitesi Tıp Fakültesi Hastanesi Üroloji Anabilim Dalı Öğretim Üyesi Yrd. Doç. Dr. Hakan Akdere, teknolojinin gelişmesiyle taş hastalıklarının tedavisinin de kolaylaştığını ifade etti. Yetişkinlerde görülen böbrek taşı rahatsızlığının çocukları da etkilediğini belirten Yrd. Doç. Dr. Akdere, şunları söyledi:
 

"Bazı ırklarda çok az görülüyor ya da hiç görülmüyor. Örneğin Eskimolarda hiç taş hastalığına rastlamıyoruz. Bu yedikleri besinlerle ilgili bir şey. Amerika yerlileri ve siyah ırkta da diğer ırklara göre çok az görülüyor. İklim, besinler, çalışma ortamı ve ailesel yatkınlık taş hastalığını etkileyen faktörler arasında yer alıyor. İdrarın içerisinde yer alan pek çok mineral taş oluşumuna neden oluyor. Eğer bu mineraller normalden fazla orandaysa zaman içerisinde belirli bölgelerde kristalleşerek taş oluşumuna sebep olurlar. Anatomik bozukluklar, idrar yollarındaki şekil bozuklukları nedeniyle idrarın rahat akamaması ve orada birikip göllenmesiyle kristaller bir araya gelerek taş oluşumuna sebebiyet verebilmektedir"
 

"BOL SU İÇİN"
 

Teknolojinin gelişmesiyle taş hastalıklarının tedavisinin kolaylaştığını ifade eden Akdere, gebelikten sonra en şiddetli ağrıların böbrek taşı dökerken yaşandığını söyledi. Alkollü içeceklerin (bira) böbrek taşını düşürdüğüne ilişkin yanlış bilgilerin halk arasında çok kullanıldığını belirten Akdere sözlerini şöyle sürdürdü: 


"Günümüzde, birçok pediatrik taşın beden dışı elektro şok dalgaları ve taş kırma yöntemiyle kolayca tedavi edilebiliyor. Çocuklar ile erişkinlerde düşük oranda açık cerrahiye ihtiyaç duyuluyor. Böbrek taşı dökmek isteyenler bol su içsin. Günde en az 1,5 litre su içmeliyiz. Böbrek taşı tedavisinde en kolay yöntem sudur. Böbrek taşı hastalığı olanlar ayrıca bir hekime de başvurmalıdırlar. Biranın idrarı çıkarttığı doğrudur ancak içindeki alkol ve mayadan ötürü taş oluşturma riski yaratıyor. Bira içeceğinize su için. Kırmızı meyveler başta olmak üzere patlıcan, pırasa, bamya, badem kakao, çikolata, aşırı çay ve kahve tüketimi taş oluşumunu da kolaylaştırıyor" 


Böbrek taşı oluşmaması için günde en az 1.5 litre su içilmesi gerektiğini kaydeden Akdere, tuz ve proteinlerden de uzak durulması gerektiğini söyledi.
 
  
 