Folik asit bulgurda saklı
"Hamileyseniz ilk 3 ay içerisinde bulgur yediğiniz zaman folik asidi ilaçtan değil, direkt olarak bulgurdan alabilirsiniz" 
 Gaziantep Üniversitesi (GAÜN) Mühendislik  Fakültesi Gıda Mühendisliği Bölümü Öğretim Üyesi Prof. Dr. Mustafa Bayram "Bulgur Ortak Akıl ve Güç Birliği Toplantısı" kapsamında "Dünyada Bulgurun Yeri ve Önemi" konulu sunum yaptı. 
 Bayram, şunları söyledi: "Bulgur, böcek ve larvaların oluşumuna dayanıklıdır. Raf ömrü oldukça uzun, sıcağa ve rutubete dayanıklıdır. Bulgur doymamış yağa sahiptir, beslenmede önemlidir ve ekonomiktir. Hazırlanması kolaydır. Vejeteryan beslenmeye çok uygun bir üründür. Kalp için oldukça yararlı, sindirimi kolaydır. Süt ile karıştırıldığında mükemmel, muhteşem bir gıda oluyor." 
 İLAÇ YERİNE BULGUR
  
 Bulgur ABD’de savaş olasılığına karşı stoklandığını aktaran Bayram "Bir kadın hamile olduğu zaman bebeğin beyin gelişimi için doktorlar folik asit ilaçları veriyor, bu ilaçlar çocuğun beynini geliştiriyor fakat Amerikalılar bizdeki gibi hap vermiyor, onlar bulgur öneriyorlar. Diyorlar ki ’Hamileyseniz ilk 3 ay içerisinde bulgur yediğiniz zaman folik asidi ilaçtan değil direkt olarak bulgurdan alabilirsiniz’. O açıdan bulgur önemli." 
 'SÜTLE KARIŞTIRIP YEDİRİN'
  
 Bulgurun çok önemli bir diyet maddesi olarak tespit edildiğini anlatan Bayram, bulgur yiyen insanın daha geç acıktığını dile getirdi.  
 Bayram, bulgurda çocuklar ve yaşlılar için önemli olan kalsiyum bulunduğunu ifade ederek, şunları kaydetti: 
 "Sütle karıştırıp yenilirse kemik gelişimi için önemli. Çocuğa altı aylık olduktan sonra eğer çölyak hastası değilse ek gıda olarak sütle karıştırılıp bulgur verilebilir. Çok yararı var, çocuğu geliştiriyor. Hem kilo almasını sağlıyor hem de diğer fonksiyonlarını geliştiriyor. 
 Beslenmeyle ilgili yapılan çalışmalarda bu var. Sütle bulguru birleştirin, bakliyatla bulguru birleştirin veya tek başına yiyin. Kabızlık yapmıyor, bağırsağı da şişirdiği için besinlerin emilimini artırıyor." 
 AA