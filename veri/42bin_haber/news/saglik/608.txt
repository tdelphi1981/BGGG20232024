Çikolata kistiyle annelik bitmeyecek
İyi huylu kistlerin alınması için uygulanan ancak bebek umudunu azaltan ameliyatlar artık tehlike olmayacak. Ankara Üniversitesinin yaptığı çalışmaya göre yumurtalık rezervi korunarak miyom ve çikolata kisti ameliyatı yapılabilecek.
ANKARA Üniversitesi Kadın Hastalıkları ve Doğum Anabilim Dalı Öğretim Üyesi Prof. Dr. Murat Sönmezer, dünyada ilk kez yapılan bir çalışmada mevcut yumurtalık rezervi büyük ölçüde korunarak çikolata kistlerinin ameliyat edilebildiğini gösterdiklerini bildirdi. Böylece ameliyat olan kadınların anne olma ihtimali azalmayacak. 
İYİ HUYLULAR AMA... 
Sönmezer, üreme çağındaki kadınlarda miyomlar ve çikolata kistleri gibi iyi huylu, ancak gebe kalma şansını azaltabilen durumlarla çok sık olarak karşılaştıklarını belirterek, bu hastaların cerrahi olarak dikkatli bir şekilde tedavi edilmesinin gelecek doğurganlık potansiyelinin korunması açısından oldukça önemli olduğunu söyledi. Sönmezer şöyle devam etti:
Artık bütün yumurtalık kistleri laparoskopik cerrahi ile (kapalı cerrahi) başarılı bir şekilde çıkarılabiliyor. Teknik olarak yumurtalık kistleri çıkarıldıktan sonra kanama alanları elektrik enerjisi yardımı ile durduruluyor. Ancak son zamanlarda yapılan çalışmalarda uygulanan bu elektrik enerjisinin hedef dokunun global ısısını artırarak sağlıklı alanlarda da termal hasara neden olabileceği gösterildi.  
YUMURTALIKLAR KORUNUYOR 
Üniversitemizde gerçekleştirdiğimiz bu prospektif çalışmada ilk defa uygulanan yeni bir teknik ile hiç elektrokoter kullanmadan, çikolata kistleri çıkarıldıktan sonra trombin adı verilen kanama bölgesindeki pıhtılaşmayı çabuklaştıran bir madde kullanarak hem cerrahinin etkin bir şekilde yapılabildiğini, hem de yumurtalık rezervinin belirgin oranda korunduğunu gösterdik. Ayrıca kullanılan bu yeni yöntem herhangi bir risk getirmiyor ve ameliyat süresini uzatmıyor. 
Prof. Dr. Sönmezer 4 santimden büyük tek bir çikolata kisti olan 30 hasta üzerinde çalıştıklarını söyledi. Araştırma Archives in Obstetrics and Gynecology dergisinde yayınlandı. 
Çikolata kisti nedir? 
Çikolata kistleri, rahim iç dokusunun yumurtalıklar içerisine yerleşip her ay kanaması ve çikolata benzeri bir kanlı sıvıyla dolması ile oluşan yumurtalık kistleridir. Genellikle şiddetli adet ağrısına, bazen de tüpleri kapatarak ve yumurta kalitesini bozarak kısırlığa neden olabilmektedir. 

 