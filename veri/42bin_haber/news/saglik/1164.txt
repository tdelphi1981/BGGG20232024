Peluş oyuncaklar astımı tetikliyor
Çorlu Özel Reyap Hastanesi Çocuk Sağlığı ve Hastalıkları Uzmanı Dr. Akif Başaran, çocukların severek oynadığı peluş oyuncakların astım krizini tetiklediği söyledi.
Dr. Akif Başaran, astımın, çocukluk çağında genellikle alerji ile beraber seyrettiğini ifade etti. Yaklaşık 10 tane astım olan çocuğun 9'unda alerji beklediklerini söyleyen Başaran, en çok alerji yapan etkenin ev tozu akarı olduğunu dile getirdi. Başaran, "Ev tozu akarı, evimizde yaşayan küçük bir canlı. Gözle görülemiyor ama özellikle eşyaların bir çoğunun içine saklanma yeteneğine sahip. Halılar, özellikle halı liflerinin arasına saklanma şansı var. Yataklarımız, yorganlarımız, yastıkların içinde, yastık kılıflarının içinde saklanma şansı söz konusu.' dedi.

Başaran, çocukların çok sevdiği peluş oyuncakların, astım krizini tetiklemesini şöyle anlattı: 'Ev tozu akarının; çocukların oyun oynadığı oyuncaklar, özellikle peluş oyuncakların içinde de her zaman yerleşmesi mümkün. Bu oyuncaklar, zaman içerisinde çocukların yakın dostu, arkadaşı oluyor. Bunlarla yatmayı, bunlarla uyumayı seviyorlar. Eğer ev tozu akarı veya bu mayt dediğimiz yaratık, oyuncağın içerisine yerleşirse bu oyuncağın içindeki yaşam süresi içinde ürettiği dışkılar ve partikülleri çocukların uyku sırasında akciğerin içine girerek veya burnunda solunum yoluna girerek, çocuklarda alerjik bir reaksiyon dolayısıyla bir astım krizini tetikleme şansına sahipler. Bu tür oyuncaklar evde çok fazla bulundurulmasın. Oyuncakların, öncelikle bir poşete konup dipfrizde dondurulması, maytların ortadan kalkmasını, sonrasında ise bu oyuncakların çamaşır makinesinde yıkanmasını öneriyoruz. Böyle bir temizlik durumu genellikle bir sürelik, en azından bu peluş oyuncağın içindeki maytın ortadan kalkmasını ve çocuğun yine bu oyuncakla beraber hayatına devam etmesini sağlayacaktır. Peluş oyuncaklarda tekrar vurgulanacak başka bir konu da bu oyuncaklarla ilgili özellikle kullanılan boyalar, materyallar ve kalitenin oldukça yüksek olması gerekiyor. Oyuncakların kaliteli ve marka ürünler olarak alınmasında ciddi şekilde fayda var. Maytlarla ilgili veya ev tozu akarı ile ilgili diğer bir kısma gelince; özellikle ev koşullarında olabildiği kadar yünlü eşyaların ortadan kaldırılması, yorgan, yastık veya işte kullanılan yatak malzemesinin yıkanabilir bir malzeme olması, kesinlikle astımdan korumak açısından son derece faydalı olacaktır."