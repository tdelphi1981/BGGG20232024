Adana'da 3 günlük bebeğe anjiyo
ADANA'da anne karnındayken kalp damarlarından birinin tıkanmak üzere olduğu fark edilen erkek bebeğe, dünyaya geldikten 3 gün sonra anjiyo apıldı.
14 yıldır evlat özlemi çeken Ayfer ile Resul Manas çiftinin erkek bebeği 20 Ocak'ta Çukurova Üniversitesi Tıp Fakültesi Balcalı Hastanesi'nde normal doğum ile dünyaya geldi. Henüz adı konulmadığı için soyadı olan 'Manas' diye hastane kayıtlarına geçen bebek, doğumdan bir ay kadar önce kalbinde 'aort' damarında tıkanıklık fark edildiği için doğumun ardından hemen yoğun bakıma alındı. 3 gün süren tetkikler ve ilaç tedavisinin ardından operasyon kararı alındı ve bebeğin tıkanmak üzere olan kalp damarı anjiyo yapılarak açıldı. Başarılı operasyonun ardından Manas bebek tekrar yoğun bakıma alındı.

MORARMA NÖBETLERİ GÖRÜLECEKTİ

Manas bebeğin rahatsızlığını anne karnındayken fark edip, operasyon yapılmasını sağlayan Balcalı Hastanesi Yeni Doğan Yoğun Bakım Ünitesi Öğretim Üyesi Doç. Dr. Hacer Yıldızdaş, "Doğumdan bir ay kadar önce, bebeğin kalp damarlarından birinin tıkanmak üzere olduğunu gördük. Bebek bu haliyle dünyaya geldiğinde, vücudunun alt kısmına yeterince taze kan gitmeyeceğinden morarma nöbetleri görülecekti. Bu nedenle, 3 günlük ilaç tedavisinin ardından anjiyo yapmaya karar verdik. Operasyon başarılı geçti. Şu an yoğun bakım ünitesinde olan bebeğin takibini sürdürüyoruz" diye konuştu.

GÖRÜLME ORANI 20 BİNDE BİR

Bebeklere, uzun yıllardır anjiyo uygulandığını anlatan Doç. Dr. Yıldızdaş, bu tür kalp rahatsızlıklarının bebeklerde görülme oranının 20 binde bir olduğunu söyledi. Doç. Dr. Yıldızbaş, anne karnında tanısı konup, doğduktan 3 gün sonra operasyon yapılan bebek oranının ise çok düşük kaldığını dile getirdi.

OĞLUNUN İYİLEŞMESİNİ BEKLİYOR

Yoğun bakım ünitesinin önünden ayrılmayan anne Ayfer Manas ise yıllardır evlat hasreti çektiğini belirterek, "Dört gözle oğlumun iyileşmesini bekliyorum. Tek isteğim evladımı sağ salim kucağıma almak" dedi. Ayfer ve Resul Manas çifti, oğullarına Umut adını vermeyi düşündüklerini belirtti.