Kirlilikten bebekler küçük doğuyor
 
 ABD’deki California Üniversitesi’nden Dr. Tracey Woodruff ve ekibinin yaptığı araştırmada, hava kirliliği ve fetusun gelişimi arasındaki bağlantı incelendi.
 Bugüne dek konuya ilişkin yapılan en kapsamlı araştırmada, hava kirliliği ne kadar fazlaysa düşük kilolu (2,5 kilogramdan az) bebeklerin dünyaya gelme riskinin o kadar fazla olduğu görüldü. 
 3 MİLYON DOĞUM İNCELENDİ 
 
 Woodruff, hava kirliliğine dünyanın her yerinde, herkesin maruz kaldığını, insan saçından 10 kat ince mikroskobik parçacıkların havada bulunduğunu vurguladı. Bilim adamı, egzoz gazı ve kömür santrallerinin neden olduğu kirliliğin en aza indirilmesi için ülkelerin daha katı önlemler alması gerektiğine dikkati çekti. 3 milyon doğumun incelendiği araştırma, "Environmental Health Perspectives" Dergisinde yayımlandı.
  