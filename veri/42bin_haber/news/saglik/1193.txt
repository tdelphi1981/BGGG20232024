Hekimlere yeşil ışık
Sağlık Bakanı Mehmet Müezzinoğlu, 'tam gün yasası' konusunda tıp dünyası ile bir araya geleceklerini belirterek "İstifa eden hocaları yeniden kazanmak istiyoruz" dedi.
KAMUOYUNDA tartışmalara neden olan tam gün yasası nedeniyle üniversitelerden istifa eden doktorlara, Sağlık Bakanı Mehmet Müezzinoğlu yeşil ışık yaktı. 'Sağlıkta tam günü' üniversitenin mevcut öğretim üyeleri ve istifa eden hocalarla birlikte yeniden ele alacaklarını söyleyen Müezzinoğlu "Birlikte formül bulacağız. Yaptık oldu bitti diye bir şey yok" dedi. Müezzinoğlu, Meclis'te bir grup gazeteciyle tam gün yasası ve Meclis'te bu hafta görüşülecek şehir hastaneleri projesini konuştu. Müezzinoğlu, "Tam günden geri dönüş söz konusu mu" sorusuna karşılık şöyle konuştu: 
Yol haritasi belirlenecek 
"Sağlıklı çözümler üretebilirsek belki onlar da istemeyecek. Çünkü, tıp camiası da tam günü istiyor da, tam günün uygulamalarına ilişkin sıkıntılar söz konusu. Üniversite hastanelerinde sıkıntı var. Birlikte tartışacağız. Farklı kesimlerden hocalarla görüşeceğiz. Rektörlerimiz de olacak. Ayrılmış hocalarımız da. Hepsini dinleyeceğiz. Sağlıkla ilgili tüm paydaşlarımızla önümüzdeki 10-20 gün içinde görüşeceğiz ve bir yol haritası belirleyeceğiz. Kamu özel işbirliğiyle neticede bir karar vereceğiz. Plan ve bütçede bazı değerlendirmelerini aldık, bazı değişiklikler yaptık. Neticede en sonda kararı verip yapacağız."
Müezzinoğlu, ayrılan hocaların yeniden üniversiteye dönmelerinin mümkün olup olmayacağı konusundaysa, "İstifa eden hocalarla görüşeceğiz. 'Onların temel sorunu nedir', 'çözümü için ne yapılabilir' bunları araştıracağız. Çözebiliyorsak tekrar onları üniversitelere kazandırmak isteriz. Bizim için üniversiteler Türkiye'nin sağlıkta geleceği anlamında en önemli güç kaynağıdır. Eğitim önemli ama hocalarımız bundan sonra yalnızca özelde çalışmak, kendi merkezlerinde olmak istiyorlarsa onlara diyecek bir şeyimiz yok. Ama ben bu ülkenin bir hekimiyim, hocasıyım, üniversiteler ve kurumlar benim için önemli diyorsa biz tüm hocalarımızı yeniden kazanmak isteriz" dedi. 


YABANCI DOKTOR MERHEM OLMUYOR
Doktor açığı olduğunu da hatırlatan Bakan Müezzinoğlu, "Ben diyorum ki bana getirin 10 bin uzman. Yarın kadroya alacağız. 20 bin getirin onu da alacağım. Ama bu ülkede hekim fazlası var diyen bir muhalefet ve tabip odası var. Şimdi hekim yok. Bir hekimin bu milletin hizmetine girişinin süresi en az 10 yıl. YÖK 4 yıldır fazla kontenjan veriyor. Onların en erken gelişi 7 yıl sonra. 7 yıllık açığı nasıl kapatacağız" dedi. Müezzinoğlu, yabancı doktor çalıştırılmasına ilişkin ise "O da yaraya merhem olmuyor. Kendi insanımızın önünü yıllardır kestik. Şimdi de hemen hemen diğer vekil arkadaşlar da arıyor. Bizim hastaneye uzman gönder şu kadar açık var diye. Yıllardır hep fazla var diyorlardı hani nerede? Tabip odası fazlalıkları getirsin bana alayım" yorumunu yaptı. 

ŞEHİR HASTANELERİ PROJESİYLE 5 YILDA 45 BİN YATAK
Müezzinoğlu, Meclis Genel Kurulu'nda bu hafta yasalaşması beklenen şehir hastaneleri projesi konusundaki eleştirilerin de yersiz olduğunu belirterek "Bu bir özelleştirme değil, aksine evletin sağlık hizmetlerini, vatandaşa ideal düzeyde sunabilme adına özel sektörün dinamiklerinden kamu adına destek almaktır. Bu şekilde 45 bin yatak yapacağız. Bunlar devletin yatakları. Kime hizmet edecek millete hizmet edecek.Özel sektörden, finansman desteği alıyoruz. Bunun neresi özelleştirme. Bunu yapmazsak daha çok özel hastanelere fırsat veririz. O zaman işte sağlık özelleşmiş olur. Niye buna fırsat verelim. 45 bin yatak önümüzdeki 5 yıl içinde hayata geçmiş olacak." diye konuştu. NEVİN BİLGİN ANKARA