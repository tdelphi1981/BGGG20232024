Bel fıtığını fizik tedavi ile durdurun
Günümüz insanın en fazla şikâyetçi olduğu hastalıkların başında bel fıtığı geliyor.
Bel fıtığı, genellikle 30-60 yaş arasındaki erişkin grupta görülmesine rağmen, hemen her yaşta ortaya çıkabiliyor. Obezite, hareketsizlik, sigara kullanımı ve mesleki faktörlerin bel fıtığına neden olabileceğini belirten Özel Medline Konya Hastanesinden Fizik Tedavi ve Rehabilitasyon Uzmanı Dr. Osman Selçuklu, bel fıtığı tedavisinde kullanılan fizik tedavi ile ilgili bilgilendiriyor.

Tek veya her iki bacağa vuran ağrılar, ayaklarda uyuşmalar, hareket kısıtlılıkları, yürüme ve oturmada güçlük bel fıtığının belirtileridir. Bel fıtığı ilerlerse iktidarsızlık, çabuk yorulma, idrarını tutamama, yürüyememe gibi belirtiler de eklenebilir.

Fizik tedavi, hasta veya yaralanmış vücut yapılarına yeniden tam bir güç ve fonksiyon kazandırmayı ve hastayı tam tedavi edilmiş bir duruma getirmeyi hedefleyen bir tedavi yöntemidir. Fizik tedavi uygulamalarında; ışık, sıcak,soğuk, elektrikakımları, hidroterapi( su ile tedavi) ve diğer fiziksel araçlar kullanılır. Fizik tedavi yöntemi ile ağrıyı azaltmak, eklemlerin hareketliliğini sürdürmek ve günlük yaşamın kolaylaştırılması hedeflenir.

Bel fıtığı tedavisi ve fizik tedavi yöntemi

Bel fıtığı tedavisi dört aşamalıdır. Eğer hastada; idrar kaçırma, ayakta duramama gibi acil ameliyat gerektirecek bir koşul yoksa tedavi bu sıralamaya uyan bir şekilde gerçekleştirilir. İlk aşama; istirahat ve ilaç tedavisidir. Hastanın bu tedaviyle şikâyetlerinde gerileme olmazsa ikinci aşama olarak fizik tedavi uygulanır. 

Uygulama ameliyattan kurtarır mı?

Bel fıtığı tedavisinde ameliyat oranı oldukça düşüktür.Hastalar, ilaç ve fizik tedavi gibi ameliyat dışı tedavi yöntemleriyle sağlıklarına kavuşabilirler.

Fizik tedavi fıtığın tekrarlamasını önler mi? 

Bel fıtığı tedavisinde fizik tedavinin önemli bir yeri vardır. Ancak bel fıtığının tekrarlamaması için fizik tedavisi sırasında öğretilen egzersizlerin düzenli olarak yapılması gerekir. Aynı zamanda hastaların sporu da hayatlarının bir parçası olarak kabul etmesi gerekir. Düzenli olarak yürüyüş yapılmalıdır. Aynı zamanda yüzmede bel fıtığı olan hastalar için önemlidir. Egzersizlerin yanı sıra fazla kilolardan kurtulmak ve sağlıklı beslenmek önemlidir. Fazla kilolar bele baskı yaparak, bel fıtığının tekrarlamasına neden olabilir. Bel fıtığından korunmak için beli zorlayıcı hareketlerden kaçınmak, ağır eşyaları kaldırmamak ve taşımamak çok önemlidir.