1 Ocaktan itibaren kağıt reçete karşılanmayacak
Sosyal Güvenlik Kurumu (SGK), 1 Ocak'tan itibaren elektronik ortamda girilmeyen reçetelerin karşılanmasına, hekimlerce hastaya verilen sağlık hizmetlerinin kuruma fatura edilmesine izin vermeyecek.
Tüm Eczacı İşverenler Sendikası (TEİS) Genel Başkanı Ecz. Nurten Saydan, "1 Ocak'tan itibaren eczanelerimizde kıyamet kopacak. Çünkü manuel reçetesi olmayan hasta ilaçlarını almaya geldiğinde, sistem kesik olursa, eczacı ne vereceğini göremeyeceği için hastalar ilaçlarını alamayacak.' dedi.

Nurten Saydan, 1 Ocak'ta uygulanmaya başlanacak e-reçete ile iglili yazılı bir açıklama yaptı. Yeni uygulamaya, Medula Provizyon Sistemi'nin henüz hazır olmadığını belirten Saydan, "Normal şartlarda bile pazartesi ve cuma günleri kesilen sistem, 1 Ocak'ta e-reçete uygulaması hayata geçirildiğinde hastaların elinde reçetesi olmadığı için, eczaneler ilaçları sistemde göremeyecek ve ilaç veremeyecekler." diye ifade etti. 

TEİS olarak, defalarca bu konudaki şikayetleri yetkililere ilettiklerini belirten Saydan, şunları ifade etti: "Medula Provizyon Sistemi, eczacılara kesintisiz ve düzgün hizmet verememektedir. Her pazartesi olduğu gibi, 24 Aralık'ta da sistem kesilmiş, hem hastalarımızı hem de bizleri mağdur etmiştir. Eczanelerimizde ilaçlarımız mevcut, hastalarımız karşımızda ama hizmet veremiyoruz. Bu kabul edilemezken yılbaşından itibaren uygulanacak olan e-reçete uygulaması, durumu daha da zora koşacaktır. Zira, SGK duyuru üstüne duyuru yayınlıyor, 'Doktorlar e-reçete yazsınlar, yoksa manuel reçeteler karşılanmayacak' diyor. SGK'ya soruyoruz; bu sistemle nasıl olacak? Eczacılar olarak son derece endişeliyiz. Eczanelerimize hastalarımız e-reçete numarası ile geldiğinde, Medula Provizyon Sistemi çalışmadığı için doktorların yazdıkları ilaçları göremeyecek ve ilaçlarını veremeyeceğiz. Doktorlar hastayı muayene edip reçete yazabiliyorlar, onların sistemleri çalışıyor. Ama eczanelerin sistemleri çalışmadığından hastalarımızla eczanelerimizde ne yapacağımızı bilemez haldeyiz. Kısaca, 1 Ocak'tan itibaren mevcut sistemle eczanelerimizde kıyamet kopacaktır." 
 
"E- REÇETE UYGULAMASI ERTELENMELİ"

TEİS olarak, e-reçetenin zorunlu hale getirilmesinin 'Medula Provizyon Sistemi'nin kesintisiz hizmet vereceği günlere kadar ertelenmesini istediklerini belirten Saydan, "e-reçete olarak yazılan reçetelerin bilgisayar çıktılarının mutlaka hastalara verilmesinin sağlanmasını istiyoruz. Eczacıları yoran, vatandaşları ilaçsız bırakan Medula arızalarının da yaşanmaması için gerekli tedbirlerin alınmasını, altyapı çalışmalarının bir an önce tamamlanmasını, vatandaşlarımızın ilaç ve sağlık hizmeti aldığı bu sistemin mutlaka ama mutlaka yedeğinin yapılması gerektiğini bir kez daha yetkililerini ve kamuoyunun dikkatine sunuyoruz." dedi.