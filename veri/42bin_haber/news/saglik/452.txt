Yeni yılda diyet
2012’nin bu son ayında yepyeni bir yıla girmeye hazırlanırken birikmiş yağlara ve fazla kilolara da ‘elveda’ deme zamanı geldi.
 Havalar iyice soğudu, kış kendini gösterdi. Vücudunuz yağlanma eğilimine gireceği için bu ayda beslenmenize çok dikkat etmelisiniz. Nasıl mı?
 İşte size DR. AYÇA KAYA’dan YENİ YIL DİYETİ KURALLARI:
 
 -KENDİ KENDİNİZİN KOÇU OLUN, ASLA PES ETMEYİN
 Zayıflamada en önemli nokta motivasyondur. Unutmayın, inanırsanız başarırsınız! “Ben yeni yıla 4 kilo daha zayıf gireceğim” derseniz, bunu başarmamanız için hiçbir engeliniz olmayacaktır! Kimse inanmasa bile, SİZ KENDİNİZE İNANIN!
 -ACIKMADIKÇA YEMEYİN
 6 öğün yemek yeme devri bitti, yapılan araştırmalar gösteriyor ki günde 2 öğün yemek metabolizmayı rahatlattığı gibi zayıflamada da önemli bir avantaj sağlıyor. Bu yüzden, “Ara öğünüm geldi! Bir şeyler yemeliyim!” telaşına kapılmadan acıkmadıkça yemeğe yönelmeyin. 
 -TABAĞINIZI 4’E BÖLÜN
 Beslenmede denge çok önemlidir! Bir servis tabağının çeyreğini protein ile, ikinci çeyreğini yoğurt ile, üçüncü çeyreğini tahıl ile, dördüncü çeyreğini sebze ile doldurursanız harika bir öğün hazırlamış olursunuz! Eğer kilo fazlanız varsa bu yöntemle hem tokluk sürenizi uzatacak, hem de kilo vermeye başlayacaksınız.
 -NE YEDİĞİNİZDEN ÇOK, NE KADAR YEDİĞİNİZE ODAKLANIN!
 Ceviz beyne, fındık kalbe, zeytin damarlara dost… Güzel ama her şeyin fazlası zarar! Bu yüzden ufak tefek ama kalorisi çok yüksek “yararlı” besinlerle de kontollü bir ilişki kurun. Elinizi attığınız her yiyeceği gözünüzle de mutlaka ölçmelisiniz. “Göz kararı”nızı siz kontrol etmelisiniz.
 -MEYVELER DE ŞEKER DEPOSUDUR, UNUTMAYIN!
 -Kış aylarının en sevilen meyvelerinden biri de MUZ… Çok lezzetli kabul ediyorum ama bir o kadar da kalorisi yüksek. İri bir muzda 100 kalori var.  Bu yüzden meyve porsiyonunuzda tercihiniz ondan yana olacaksa yarım muzu geçmeyin.
 Kuru meyveler de harika atıştırmalık olurlar ama ya onlarda miktar ne olmalı?  Kuru incir, kuru kayısı, şekere bulanmış diğer meyve kuruları… 2-3 adetle yetinmeniz gereken kuru meyvelerden avuç avuç tüketirseniz kilo vermeniz daha da zorlaşır.
 -ABUR CUBUR SEVİYORSANIZ YARATICILIĞINIZI KULLANIN
 Eliniz ağzınız boş duramıyorsa, televizyon karşısında ya da bilgisayar başında yemeden rahat edemiyorsanız beyninizi kandırmayı deneyin! Üzerine bol limon sıkılmış doğranmış maydanoz tabağı yapın kendinize, ya da ince  çubuklar halinde kestiğiniz havuçları (bir adet havucu geçmeyin) bir bardağa koyun ve içine limonlu su ekleyin. Böylece el alışkanlığınızı tatmin edecek sağlıklı bir atıştırmalık elde edersiniz.
 Başka? Mesela bolca nane veya dereotu eklenmiş light yoğurt tabağı… Tadını seviyorsanız, yine light yoğurda rendelenmiş kereviz ekleyebilir, yine harika bir atıştırmalık yapabilirsiniz.
 -SÜTLÜ KAHVE İLE UZUN SÜRE TOK KALIN
 Light sütle yapılmış bir fincan hazır kahve sizi uzun süre tok tutacak, aklınıza sık sık yemek düşüncesi gelmesine engel olacaktır. Sütü bol kahvesi az bir fincan, hem öğün aralarında sizi rahatlatacak hem de yemek öncesi iştahınızı kontrol altında tutmanıza yardımcı olacaktır. Deneyin, memnun kalacaksınız.
 - 2013’ TE BU  BEŞ YİYECEĞİ BAŞ TACI EDİN
 Bu yıl kilo kontrolünüzü elden bırakmamak için beş yiyeceği sofranızın baş tacı edin.
 GREYFURT; eğer tansiyon, kolesterol, şeker ve depresyonla ilgili ilaç kullanmıyorsanız, her gün 1,5 greyfurt tüketmeye çalışın. Greyfurtu öğünlerden önce günde üç kez yarım olarak yediğinizde, metabolizmanız hızlanacak, iştahınız kapanacak ve daha uzun süre tok kalacaksınız.
 YOĞURT; günde üç kez  200 mlt yoğurt yemek kilo verme sürecinde size çok yardımcı olacaktır. Eğer kansızlık probleminiz yoksa yoğurdu öğlen ve akşam yemeğinde ana yemekle birlikte tükettiğinizde daha uzun süre tok kaldığınızı göreceksiniz. Ikindi ara öğününe meyve ile birlikte eklediğinizde hem bağırsaklarınızın daha iyi çalışacak hem de bağışıklık sisteminiz güçlenecek.
 BADEM; her gün çiğ, tuzsuz ve kavrulmamış bademi acıktığınızda ara öğün olarak 15 adete kadar yiyebilirsiniz. Hem yeme duygunuzu tatmin edersiniz hem de bademin içerdiği protein, lif ve yağ tokluk sağlar.
 MAYDANOZ; bilinen en güçlü idrar sökücü, ödem giderici sebzedir. Özellikle ödem probleminiz olduğunda çiğ olarak tüketmeye özen gösterin. Sabah, öğlen ve akşam yemeklerinizde yarım bağ kadar maydanozu gerek yemeğinize ekleyerek gerekse de salatasını yaparak kullanabilirsiniz. Limonla birlikte tükettiğinizde hem metabolizmanız hızlanır hem de maydanozun içindeki vitaminlerin daha iyi emilmesi sağlanır.
 
 LİMON; tam bir C vitamini deposu olan limon, vücuttaki krebs siklusu dediğimiz enerji harcayan metabolizma üzerinde etkilidir. Yani istirahatte harcanan metabolizmayı hızlandırır. Aynı zamanda tam bir şeker dengeleyicidir. Şekeri yüksek besinlerle birlikte yenildiğinde yiyeceğin şeker değerini düşürerek daha uzun süre tok kalmayı sağlar. Salatanıza, çorbanıza, çayınıza limon eklemeyi alışkanlık haline getirin.
 2013’ TE HAFTADA İKİ GÜN KISMİ VEJETERYAN BESLENMEYE ÇALIŞIN
 Kuşkusuz et, tavuk, balık, yumurta  tüketimi vücut için çok önemli. Ama günlük yaşantımızda, çalışma temposunun içinde hayvansal protein tüketimimiz biraz fazla. Bu durumda vücuda hem fazla protein girmiş oluyor hem de bu proteinlerle birlikte çok fazla doymuş ve trans yağ asidi giriyor. Bu durumda uzun vadede kalp-damar hastalıkları açısından bünyesel yatkınlık oluşturabiliyor.
 Bu yatkınlığı önleyebilmek için işte size haftada iki gün yapacağınız kısmi vejeteryan bir program:
 SABAH: bir bardak süt, 3-4 yemek kaşığı müsli, 1 tane portakal.
 ÖĞLEN: 2 dilim ekmek, 4-5 yemek kaşığı etsiz sebze yemeği, 1 kase yoğurt, salata.
 İKİNDİ: bir fincan sütlü kahve, 3 tane kuru hurma, 8-10 adet badem.
 AKŞAM: iki dilim ekmek, 4-5 yemek kaşığı etsiz sebze yemeği, bir kase yoğurt, salata.
 
 2013 HAREKET YILI OLSUN
 Metropollerde yaşayanlar için hareket ksıtlılığı en büyük sorun. Şişmanlığın ilerlemesinin de en büyük nedenlerinden biri. Bu yıl hareket etmek için kendi kendimize söz verelim ve işe bir adımsayar alarak başlayın. Hedef her gün 100 adım daha fazla atabilmek olsun. On bin adım attığınız günlerde gençlik, sağlık ve dinamizmi yakaladık demektir.
  