Artık kalp nakli yapamayacak
Dokuz Eylül Üniversitesi Tıp Fakültesi Hastanesi Kalp Nakli Merkezi'nin nakil ruhsatı, yıllık nakil sayısının Organ Nakli Merkezleri Yönergesi'ne uymaması nedeniyle Sağlık Bakanlığı'nca iptal edildi.
Dokuz Eylül Üniversitesi (DEÜ) Tıp Fakültesi Hastanesi Kalp Nakil Merkezi'nde, geçen yıl 3 kalp nakli operasyonu gerçekleştirildi.
Bu yılın 10 ayında da 2 kalp nakli yapılan merkezin ruhsatı, sağlık bakanlığı'nın şubat ayında yayımladığı Organ Nakli Merkezleri Yönergesi uyarınca iptal edildi.
Organ Nakli Merkezleri Yönergesi uyarınca 1 yıl içerisinde 3'ten az kalp nakli yapan merkezin ilgili komisyon görüşü alınarak faaliyet izni iptal ediliyor. Bir önceki yönergede ise yıllık yapılması öngörülen kalp nakli sayısı 5 olarak belirlenmişti. 

DEÜ'nün kalp nakil ruhsatının iptalinin ardından, 2012'nin ilk 11 ayında 10 kalp nakli gerçekleştiren Ege Üniversitesi (EÜ) Tıp Fakültesi Hastanesi Kalp Nakli Merkezi, Ege Bölgesi'nde, kalp nakli yapılan tek merkez haline geldi. 
  
"KALP NAKLİ ÖZELLİKLİ HİZMETTİR"  

İzmir Sağlık Müdür Vekili ve Halk Sağlığı Müdürü Bediha Türkyılmaz, Sağlık Bakanlığı'nın öngördüğü nakil sayısına ulaşılamaması nedeniyle DEÜ'nün ruhsatının iptal edildiğini belirtti. 

İzmir'de 7 hastanede organ nakilleri gerçekleştirildiğine işaret eden Türkyılmaz, şunları kaydetti:
İzmir'de EÜ Tıp Fakültesi Hastanesi, DEÜ Tıp Fakültesi Hastanesi, Katip Çelebi Üniversitesi Atatürk Eğitim ve Araştırma Hastanesi, Tepecik Eğitim ve Araştırma Hastanesi, İzmir Eğitim ve Araştırma Hastanesi, Kent Hastanesi ve Şifa Hastanesi'nde organ nakilleri gerçekleştiriliyor. Kalp nakilleri ise EÜ Tıp Fakültesi Hastanesi Kalp Nakli Merkezi'nce yapılıyor. DEÜ Tıp Fakültesi Hastanesi Kalp Nakli Merkezi, gerekli koşulların sağlanmasının ardından yeniden ruhsat başvurusunda bulunabilir. İzmir'deki kamu hastanelerinde kalp nakli merkezi yok. Kalp nakilleri, mortalitesi (ölüm oranı) yüksek, özellikli hizmetlerdir ve özellikli ekiplerin bulunmasını gerektiren merkezlerce yapılabilir. Bir hastanede kalp uzmanının olması, kalp nakli yapılabileceği anlamına gelmez. Biz kamu hastanelerinde de kalp nakil merkezleri oluşturmayı hedefliyoruz.

 
  
  
 