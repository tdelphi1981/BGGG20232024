Akciğer naklinde 'tamir' yöntemi geliyor
Marmara Tıp Fakültesi Eğitim ve Araştırma Hastanesi akciğer nakli için tüm hazırlıklarını tamamladı. Şimdi sıra uygun hasta ve donör çıkmasında.
 Nakil ruhsatını Aralık ayında aldıklarını açıklayan Göğüs Cerrahi Anabilim Dalı Öğretim Üyesi Prof. Dr. Bedrettin Yıldızeli, göğüs hastalıkları, anestezi ve enfeksiyon bölümünden oluşturulan ekiple akciğer naklinin tüm incelikleri için gerekli hazırlıkları ve eğitimleri tamamladıklarını söyleyerek, aktif olarak akciğer nakli yapan dördüncü hastane olacaklarını söylüyor. Dünyanın en popüler dizilerinden Dr. House'un son sezon bölümlerinden birinde işlenen yöntem ise artık gerçek oluyor. Hasar görmüş akciğer, tıpkı bir insan gibi yoğun bakımda özenle bakılarak kurtarılacak. İngiltere'de, geçtiğimiz yıl yapılan akciğer nakli vakalarından 15'i bu yöntemle, yani "organ tamir edildikten sonra" yapıldı.