Fast food astım riskine yol açıyor
Aşırı çikolata, kakaolu yiyecekler, kolalı içecekler, patates kızartması, cips ve hamburger astım riskini artırıyor. Karadeniz Teknik Üniversitesi (KTÜ) Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. Ali Baki, çocukların beslenmesinde son yıllarda giderek yaygınlaşan, hiçbir besleyici değeri olmayan bazı gıdaların zaman geçtikçe astım riskinin gelişmesine neden olduğunu belirtti.

Çocuklarda görülen astımın beslenmeye bağlı artış gösterdiğini ifade eden Baki, ''Dünyada fast food tüketim oranı giderek yaygınlaştı. Bunun yanında aşırı çikolata tüketimi, kakaolu yiyecekler, kolalı içecekler, patates kızartması, cips, ketçap, mayonez, yoğun baharat içeren fast food gıdaların tüketilmesi de astım riskini artırmaktadır'' dedi. 

Almanya'nın Ulm Üniversitesi'nden Gabriele Nagel'in yapmış olduğu araştırma konularının dikkat çekici olduğunu kaydeden Baki, ''20 ülkeden 8-12 yaşları arasındaki 50 bin çocuk üzerinde yapılan çalışma, haftada bir veya daha fazla hamburger yiyen çocuklarda hiç yemeyenlere göre astım riskinin arttığını göstermiştir" diye konuştu.