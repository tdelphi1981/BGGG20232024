Emzik kullanan bebeklerde orta kulak iltihabı tehlikesi
Denizli Devlet Hastanesi KBB Uzmanı Dr. Melih Üstel, sigara dumanına maruz kalan ve yatarak beslenen çocuklarla emzik kullanan bebeklerde, orta kulak iltihabının daha sık görüldüğünü söyledi.
Üstel, bu hastalığın östaki borusunun uygunsuz çalışmasına, adenoid denen geniz etine ve çok sık üst solunum yolları enfeksiyonları geçirmeye sebep olduğunu, bağışıklık sisteminin yetersiz kaldığı durumlarda ise orta kulakta sıvı toplanması şeklinde ortaya çıktığını ifade etti: "Çocukluk çağında soğuk algınlığından sonra en sık görülen hastalıklardandır. Yaş ilerledikçe görülme sıklığı azalır ancak anaokulu ve ilkokul döneminde tekrar artar. Çocukların 5 yaşına kadar dörtte üçünde, mutlaka bir kez bu enfeksiyonun görüldüğü saptanmıştır. 12 yaşından sonra görülme sıklığı azalır."

'EMZİK VE İNEK SÜTÜ, ORTA KULAK İLTİHABINI TETİKLİYOR'

Uzm. Dr. Üstel, orta kulak iltihabını arttıran faktörlerin sık geçirilen üst solunum yolu enfeksiyonları, alerjik hastalıklar, bağışıklık sistemindeki bozukluklar, anne ve babanın çok enfeksiyon geçirmesi olduğunu belirtti: "Anaokulu, yuva veya kreşe giden, sigara dumanına maruz kalan çocuklar bu enfeksiyona daha sık yakalanmaktadır. Bebek ve çocukta emzik kullanımı, anne sütü yerine inek sütüyle beslenme de bebeklerde orta kulak iltihabını tetiklemektedir. Yatarak beslenen çocuklarda iltihap sıklığı artmaktadır. Bu nedenle bebekler, anne sütünü emme pozisyonunda beslenmelidir. Ayrıca anne ve babası çok enfeksiyon geçirenlerde de hastalık daha sık görülmektedir."

Orta kulak iltihabının en sık görülen belirtisinin ateşlenme olduğunu vurgulayan Melih Üstel, bebeklerde genellikle kulak ağrısı, halsizlik, iştahsızlık, huzursuzluk, uykusuzluk, kulakları ve saçı çekmek gibi bulgular görüldüğünü aktardı. Üstel, sözlerine şöyle devam etti: "Eğer iltihap kulak zarını delerse kanlı ya da iltihaplı akıntı oluşur. Bazen yüz felci, kusma, ishal, kulak arkasında şişlik, baş dönmesi ve dengesizlik gibi belirtiler göze çarpar. Orta kulak iltihabı, hiç tedavi edilmeden bile 48 saat içinde düzelebilir, bazen de iyileşme üç haftaya kadar sürebilir."

'HİJYEN, İLTİHABI ÖNLEMEYE YARDIMCI OLUR'

Orta kulak iltihabından korunma yollarını da anlatan Üstel, şunları kaydetti: "Bebek ve çocuğun temizliğine önem verilmelidir. Hijyene dikkat edilmeyen durumlarda, orta kulak iltihabı daha sık görülmektedir. Bu yüzden bulunduğu ortamın hijyenik olmasına özen gösterilmelidir. Bebek mutlaka en az 6 ay boyunca anne sütüyle beslenmelidir. Beslenme yatırarak değil, 45 derecelik açıyla ya da oturtarak olmalıdır. Bebek ve çocukların kulağı, kulak çöpüyle temizlenmemelidir. Üst solunum yolları enfeksiyonu geçirmekte olanlardan bebek ve çocukları uzak tutmak gerekir. Yaşanan ortamların, ev ve sınıfların sık sık havalandırılması, bebek ve çocukların aşılarının mutlaka düzenli yaptırılması gerekir."