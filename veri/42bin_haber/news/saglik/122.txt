'Yetersiz Beslenme'ye dur de
Malnütrisyona (Yetersiz Beslenme) dur demek için hazırlanan dünyanın en büyük yeşil elması Taksim'de sergilendi.
 8 Kasım Dünya Nütrisyon Günü için hazırlanan dev boyuttaki “Elma Maketi”, İstanbullular’dan büyük ilgi gördü. Klinik Enteral Parenteral Nütrisyon Derneği (KEPAN) ve Abbott Nutrisyon’un işbirliği ile hazırlanan, Beyoğlu Belediyesi’nin katkıları ile Odakule’de sergilenen 3,5 metre yükseliğindeki “Yeşil Elma”, sağlıklı beslenmenin sembolü olarak kabul ediliyor. Etkinlik sırasında görevliler, Taksim, Odakule ve Beyoğlu çevresinde halka yeşil elma dağıttı.
 Dünya Nütrisyon Günü’nde, kamuoyunun dikkatini bu önemli soruna çekmek istediklerini belirten KEPAN Derneği Başkanı Doç. Dr. Haldun Gündoğdu:
 “Avrupa Birliği malnütrisyonu (kötü beslenme durumu) obezite ile birlikte, “en önemli halk sağlığı sorunu” ilan etti. O günden beri Avrupa ülkelerinin hemen tamamında nütrisyon dernekleri ile Sağlık Otoritesi beraberce “Malnütrisyonla Mücadele” için bazı projeler yürütüyor. Biz de 3 yıl önce Türkiye’de sağlık çalışanlarına yönelik “Malnütrisyona Dur Diyelim” adlı bir kampanya başlatmıştık. Şimdi ise “Elma Maketi” ile halkımızın dikkatini bu konuya da çekmeye çalışıyoruz. 8 Kasım günü Dünya’da 49 ülkede farkındalığı artırmaya yönelik çeşitli bilimsel ve sosyal etkinlikler yapılıyor.
 Yetersiz beslenme veya hastalıklara bağlı beslenme bozukluğu nedeniyle vücutta görülen değişikliklerin tamamı olarak tanımladığımız malnütrisyon, hastalıklardan iyileşmeyi geciktiriyor, infeksiyonlara eğilimi artırıyor, hastanede kalış süresini uzatıyor, ölüm oranlarını yükseltiyor ve ciddi ekonomik kayıplara neden oluyor. Avrupa Birliği verilerine göre toplumdaki sağlıklı bireylerin %5-15’i, hastaneye yatan hastaların %30-40’ı ve bakımevlerinde yaşayan yaşlıların %60’ı malnütrisyonda veya beslenmeyle ilintili risk altındadır. Bunun Avrupa’ya getirdiği ekonomik yük yaklaşık 170 milyar Avrodur.”
 dedi.
 Türkiye’deki Risk Oranları Bütün Gelişmiş Ülkelerle Benzer
 
 KEPAN’ın ülkemizdeki durumu görmek üzere, 2006 yılında 19 şehir ile 34 merkezde yürütülen, 6 ay süren ve 29 bin hastanın değerlendirildiği araştırmasına göre; yatış anında hastaların ortalama %15’inin beslenme yetersizliği nedeniyle risk altında olduğu görüldü. En yüksek risk, yaşlı hastalarda, kanserli hastalarda (% 43) ve yoğun bakımlarda (%52) yatanlarda saptandı.