Bu hatalar hasta edebilir
Masa başı hareketsiz iş yaşantısı ile çalışma alanlarındaki yanlış beslenmenin, vücutta yağ birikimi ve strese neden olarak obeziteye yol açtığı bildirildi.
Samsun Medicana Hastanesi Beslenme ve Diyet Bölümü diyetisyeni Demet Sayar, iş hayatında sağlıklı beslenmeyle ilgili uyarılarda bulundu. 

İş hayatında insanların hareketsiz bir şekilde, masa başında çok uzun zaman geçirdiğini anlatan Sayar, şöyle devam etti: 

Masa başı hareketsiz iş yaşantısı, çalışma alanlarındaki yanlış beslenme, vücudumuzda yağ birikimine ve strese neden olarak obeziteye yol açıyor. Çalışma alanlarında atıştırılan abur cubur, su yerine tüketilen çay, kahve, meşrubat tarzı besinler, sık ve uzun süren toplantılar nedeniyle ara ve ana öğünleri atlamak, iş hayatında yapılan yanlışlar arasında. İş hayatında yaptığımız yanlışlar nedeniyle obezite artmış durumda. 

Belli aralıklarla yürüyüş yapılmasının önemine değinen Sayar, Masa başında çalışanlar, vücuttaki stresi atmak ve vücudun daha aktif olmasını sağlamak açısından beşer dakikalık yürüyüşler yapabilir. Asansör kullanımı azaltılarak merdivenler kullanılabilir. Son dönemlerde insanların hareketleri azaldı. Çocuklar eskiden top oynarlardı, artık vakitlerinin çoğunu bilgisayar başında geçiriyorlar. Aynı şekilde iş hayatında çalışanlar hareketsiz dedi. 
  
"MASADA MEŞRUBAT YERİNE SU BULUNSUN"  


Güne kahvaltı yaparak başlanması gerektiğine dikkati çeken Sayar, şunları kaydetti:
Kalorisi yüksek, aşırı yağlı yiyecekler olan pizza, hamburger gibi gıdaları çok fazla hayatımıza sokmamalıyız. Kalorisi düşük ve tok tutucu besinler tüketmeliyiz. Çay ve kahve yerine bitki çaylarını tercih etmeli, toplantılarda ikram edilen kurabiyelerden uzak durmalıyız. Çeyrek simit, kuru kayısı ve yağsız krakeri tüketebiliriz. Özellikle stresi azalttığı için rezene tüketilebilir. Masada meşrubat yerine su bulunmalı ve bol bol su tüketilmeli. 

Demet Sayar, hazır gıdaların tüketilmesinin obeziteyi artırdığına dikkati çekerek, Sebze yemeklerini daha fazla tercih etmemiz gerekli. Hayatımızdan sebzeyi çıkardık. Yeni nesilde de sebze meyve tüketimi yok denecek kadar az. Gün içinde mutlaka sebze ve ara öğünlerde meyve yenmeli ifadelerini kullandı.

 
  
 