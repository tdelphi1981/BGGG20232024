Solaryumda bronzlaşmak kanser riskini artırıyor
 
 BBC’nin haberine göre; ülkedeki kanser çalışmaları kapsamında Dundee Üniversitesince yapılan araştırmada bilim adamları, İngiltere’de 400 solaryum yatağında ultraviyole ışınlarının yaydığı radyasyon seviyesini test etti. Daha sonra elde ettikleri bulgularla, solaryum yatağında bronzlaşmanın oluşturabileceği cilt kanseri riski ile Akdeniz bölgesinde yaz günü aynı zaman zarfında öğle güneşinde alınan riski karşılaştırdı.  
 Araştırmacılar, her 10 solaryum yatağının 9’unda ultraviyole radyasyon seviyesinin, İngiltere ve Avrupa Birliği standardının 2 kat üzerinde olduğunu ortaya koydu. Bu durumun kanser riskini artırabileceği kaydedildi.  
 Araştırmada bilim adamları, bireylerin cilt sağlığına dikkat etmek için teşvik edilmediği takdirde cilt kanseri olabileceği konusunda uyarıda bulundu. Araştırmayı yürüten ekibin lideri Prof. Dr. Harry Moseley, solaryuma girilirken iki defa düşünülmesi gerektiğini belirterek, bronzlaşmaya çalışılırken maruz kalınan radyasyon miktarının çok yüksek seviyede olduğunu ifade etti.  
 Solaryuma ilk kez 35’inden önce girenlerde "malign melanoma" riskinin yüzde 87 arttığını kaydeden Moseley, "Solaryumda bronzlaşmak en iyi ihtimalle yaşlandırır ve cildinize zarar verir. En kötü ihtimalle de kanser olursunuz" dedi.  
 Moseley, solaryum yatakları endüstrisindeki aksaklıkların yanı sıra çok güçlü ultraviyole lambaların geliştirilmesinin gençlerde şimdiye kadar düşünülenden çok daha fazla cilt kanseri riskine neden olduğunu vurguladı. 
 AA