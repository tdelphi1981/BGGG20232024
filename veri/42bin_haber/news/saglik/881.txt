Ameliyat sonrası oluşan ağrılara dikkat!
Sakarya Üniversitesi Eğitim ve Araştırma Hastanesi'nde görevli anesteziyoloji ve reanimasyon uzmanı Jalan Ergönenç, ameliyat sonrası ağrılarda tedavinin gecikmesi durumunda kronikleşebileceğini söyledi.
akarya Büyükşehir Belediyesi'nce düzenlenen 'Kronik Ağrıya Yaklaşım' konulu konferansta konuşan Ergönenç, ağrıları kanser ağrıları ve kanser dışı ağrılar olarak sınıflandırabileceklerini ifade etti. Kronik ağrı çeşitlerinin çok fazla olduğunu kaydeden Ergönenç, "Baş, boyun, omuz ve kol, bel, romatizmal, göğüs ağrıları, özellikle kalp ve dolaşım sistemine yönelik ağrılar, akciğer hastalıklarına bağlı ağrılar, iç organlardan kaynaklanan ağrılar ile ameliyat sonrası ağrılar en fazla örnek gösterilenler arasında." dedi.

Ameliyat sonrası ağrıları önlemenin çok önemli olduğunu anlatan Ergönenç, şunları söyledi: "Çünkü ameliyat sonrası ağrılarda tedavi gecikirse ağrı kronikleşebilir. Biz doktorların basit olarak nitelendirebildiği kasık fıtığı ameliyatından sonra bile kronik ağrılar görebilmekteyiz. Ağrının kronikleşmemesi adına ameliyat sonrası tedavi çok önemlidir. Kronik ağrı, akut ağrının beklenen seyrinden, iyileşme sürecinden sonra da devam eder. Genellikle kronik ağrıyı 3 aydan daha uzun süren bir ağrı olarak sınıflayabiliriz. Ağrıya ne kadar erken müdahale edilirse kronikleşmesini veya şiddetini o kadar azaltabiliriz. Ağrı hastalıklar için uyarandır, ama kronik ağrı başlı başına bir hastalıktır ve tedavisinin mutlaka yapılması gerekmektedir."