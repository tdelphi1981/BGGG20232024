Her yıl 125 bin bebek prematüre doğuyor
Türkiye'de her yıl 1 milyon 250 bin bebekten 125 bini prematüre doğuyor. Prof. Dr. Nejat Narlı 500 gram doğan her 5 bebekten birinin hayatını kaybettiğini, bebeğin doğum ağırlığı düştükçe, ölüm oranının arttığını belirtti. Adana'da prematüre doğup hayata tutunmayı başaran çocuklar, aileleri ve doktorlarla bir araya gelerek gönüllerince eğlendi.  Erken doğan 30 çocuk hep birlikte pasta kesip müzik eşliğinde dans ederek animatörler eşliğinde keyifli anlar yaşadı. 

Özel hastanedeki etkinlikte prematüre çocukların coşkusuna ortak olan Çukurova Üniversitesi Tıp Fakültesi Neonatoloji Bilim Dalı Öğretim Üyesi ve Özel Adana Metro Hastanesi Yenidoğan Ünitesi Sorumlusu Prof. Dr. Nejat Narlı, "Türkiye'de her yıl doğan 1 milyon 250 bin bebekten 125 bini prematüre dünyaya geliyor. Yaşatabildiğimiz bebeklerin gülümsemesini görmek en büyük mutluluğumuz" dedi.

500 gram doğan her 5 bebekten birinin hayatını kaybettiğini, doğum ağırlığı azaldıkça ölüm oranının artabildiğini kaydeden Prof. Dr. Nejat Narlı şöyle konuştu: 
"Hastane olarak her yıl 600 prematüre bebeğe, anne karnındaki koşulları yaratmaya çalışıyoruz. Kuvöz sadece çocuğun yatağıdır. Önemli olan kuvöz içindeki bebeğin bakımıdır. Bazen çok sorunlu bebeklere 1 hemşire veriyoruz. 24 saat boyunca her şeyini gözlemliyoruz. Bebeğin çıkardığı çişinin ne kadar olduğuna kadar kontrol altında tutuyoruz. Ne kadar gıda, sıvı alıyor, hepsini kontrol altında tutuyoruz. Çok küçük bebeklerin canlandırma işlemi daha doğum gerçekleşmeden anne karnındayken başlıyor."

Prematüre bebeklerde sağ kalma çabasıyla birlikte sakat kalma olasılığını en aza indirgenmeye çalışıldığını belirten Prof. Dr. Narlı, sözlerini şöyle sürdürdü:
"Prematüre doğma ihtimali olan bebek, anne karnındayken bazı ilaçlar verilmeye başlanıyor. İlaçlar sayesinde bebeğin akciğeri gelişiyor. İlaçlar en fazla 30- 34 haftalık doğan bebeklerde yarar sağlıyor. Erken doğan bebeklerde doğum odasında yaşamının ilk dakikalarında yapılan uygun basınçla verilen oksijen yoğunluğu, akciğeri geliştirecek ilacın direkt akciğerin içine verilmesinin tedavide çok büyük önemi var. Bu bebeklerin yakın takibi çok önemlidir. Dikkat edilmezse bu bebeklerde sakat kalma ihtimali yüksektir. Ancak bazen prematüre doğan birçok bebek yaşama tutunarak normal bebeklerden çok daha zeki ve hareketli olabiliyor."