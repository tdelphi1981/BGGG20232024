Bu bilgileri vermeyin
Son günlerde hastalık kasalarının müşterilerine sıkça çeşitli formlar göndererek hastalıkla ilgili ya da ilgisiz bir çok soru sorduğunu belirten avukat Oğuz Sarıkaya, hastalıkla ilgili olmayan soruları yanıtlama zorunluluğunuzun olmadığını söyledi.
Almanya'da bazı hastalık kasaları müşterilerine bilgi formu göndererek, gerekli gereksiz birçok soru soruyor. Bu formu doldurmazsanız paranızı keseriz diye korkutulan kişi ise kendisinden istenilen bilgileri cömertçe paylaşıyor. Köln barosu avukatlarından Oğuz Sarıkaya, bir hastalık kasasının kişinin hastalığıyla ilgili bilgi alma yetkisinin olduğunu ancak hastalık dışı soru soramayacağını belirterek, Sizden istenen her bilgiyi hastalık kasanızla paylaşmak zorunda değilsiniz uyarısında bulundu.  
  
FORMU GERİ ÇEKİYORLAR 
  
Son günlerde sıkça gönderilen bu bilgi formlarına cevap olarak, Benden hangi yasaya istinaden bu bilgileri öğrenmek istiyorsunuz şeklinde bir cevap yazarak hastalık kasasına gönderilmesi durumunda, kasanın bu formları geri çektiğini söyleyen avukat Oğuz Sarıkaya şunları söyledi: Maalesef Türkiye'den gelenler dışarıya özel bilgilerini verme konusunda çok cömert davranıyor. Eğer bir kişi hastaysa ve hastalık parası alıyorsa, hastalık sigortasının bazı verileri isteme hakkı var. Sigorta hastalıkla ilgili verileri kişiden isteyebilir. Kanuni hastalık sigortaları kendilerine gerekli olmayan bir yığın bilgiyi de müşterilerinden istiyorlar. Örneğin gelen formlarda, 'Önümüzdeki dönemlerde çalışmak istiyor musunuz?' gibi Ya da 'Genel olarak çalışmak istiyor musunuz?' gibi hastalıkla ilgisi olmayan sorular yer alabiliyor. Kişi bu bilgileri sigorta şirketine vermek zorunda değil. 
  
SORUYA SORUYLA YANIT VERİN 
  
Böyle bir form alan kişinin yapması gerekenleri de anlatan avukat Sarıkaya sözlerine şöyle devam etti: Böyle bir form geldiğinde yapılacak iki şeyden birincisi, eğer hangi bilgileri vermek zorunda olduğunuzu biliyorsanız bunları verip diğer bilgileri vermemek gerekir. Eğer hangi bilgileri vermeniz gerektiğini bilmiyorsanız sigortaya bir yazı gönderip 'Hangi yasaya dayanarak benden bu bilgileri istiyorsunuz?' diye sorabilirsiniz. Eğer böyle bir yazı gönderirseniz zaten hastalık kasası bu formu geri çekiyor. İlk başta bu formu gönderirken de eğer bu soruları yanıtlamazsanız paranızı keseceğiz diye hastaya baskı uygulamaya çalışıyor. Türk kökenlilerin birçoğunda Almanca sıkıntısı da olduğu için param kesilecek korkusuyla bütün bu bilgileri cömertçe veriyor. Bu bilgileri verdiğiniz zaman artık kayırlardan bu bilgileri sildirmek mümkün olmuyor. 
 