Boğazlardan geçen tankerler sağlığımızı tehdit ediyor
 
 Yılda 280 kişinin akciğer kanseri, 4 bin 200 kişinin de kardiyovasküler hastalıklara yakalanarak erken ölümünden gemilerin yol açtığı kirlilik sorumlu. İTÜ’lü bilim insanları, boğazlardan geçen 50 bin geminin yol açtığı kirliliği önlemek için ilk adımı attı. 
 İTÜ Avrasya Yer Bilimleri Enstitüsü’nden Doç. Dr. Tayfun Kındap ve Doç. Dr. Alper Ünal koordinatörlüğündeki 15 kişilik ekibin çalışmasına göre, boğazlardan geçen bir tanker en az 100 aracın egzoz dumanına eşdeğer bir salınım gerçekleştiriyor. Bu yüzden toplamda yılda 280 kişi akciğer kanseri, 4200 kişi de kardiyovasküler hastalıklara yakalanarak erken ölüyor. 
 GEMİ EMİSYONU KAYNAKLI HAVA KİRLİLİĞİ RAKAMLARLA BELİRLENDİ 
  
 İTÜ’den yapılan açıklamada İstanbul ve Çanakkale boğazlarından geçen gemilerin insan sağlığına ve çevreye verdiği zararları ölçmek ve ileriki dönemde önlemini almak için geliştirilen ve Kalkınma Bakanlığı’na bağlı İstanbul Kalkınma Ajansı’nın ve Ulaştırma, Denizcilik ve Haberleşme Bakanlığı’nın da desteklediği "Yaşanabilir İstanbul için Gemi Emisyonları Kontrol Alanı" adlı çalışmanın tamamlandığı bildirildi. Bu çalışmayla birlikte İstanbul-Marmara Denizi ve boğazlardaki gemi emisyon kaynaklı hava kirliliğinin çevre ve insan sağlığı üzerindeki zararlı etkiler ilk defa rakamsal olarak belirlendi. Böylece bu kirliliğin kontrol altına alınması için ilgili kurumlarca kurulacak sistemlere bilimsel altyapı oluşturulması aşaması tamamlandı. 
 TEK BİR TANKER, 100 OTOMOBİL KADAR KİRLETİYOR 
  
 Yılda 50 bin geminin geçtiği Türk boğazlarından yayılan gazların etkisini araştıran çalışma sonucu elde edilen veriler, sorunun ulaştığı ciddi boyutları gözler önüne seriyor. Yapılan bilimsel analizler, gemilerden kaynaklanan CO2 emisyonlarının yıllık 30 milyon ton olduğunu ve partikül madde konsantrasyonlarında atmosferde 14 ug/m3 bir artışa sebep olduğunu ortaya koydu. Diğer bir deyişle boğazlardan geçen tek bir tanker 100 aracın yaydığı emisyona eşdeğer bir hava kirliliğine yol açıyor. 
 ERKEN ÖLÜMLERDEN SORUMLU 
  
 Dünya Sağlık Örgütü’nün verileri kullanılarak yapılan hesaplamalar sonucunda gemi emisyonları sebebiyle yılda 280 akciğer kanserine bağlı ve 4200 kardiyovasküler hastalıklara bağlı erken ölüm olduğu tespit edildi. 
 GEMİLER DAKİKA DAKİKA TAKİP EDİLDİ 
  
 Projede Ulaştırma, Denizcilik ve Haberleşme Bakanlığı’ndan alınan 1 yıllık AIS verileri (Gemilerin bulunduğu koordinatları ve tiplerini dakika dakika kaydeden sistem) analiz edildikten sonra her bir gemi için emisyonlar hesaplandı. Daha sonra ABD ve AB’de kullanılan son derece gelişmiş Hava Kalitesi Modeli kullanılarak gemi emisyonlarının hava kirliliğine etkisi hesaplandı. Bu çalışmalar sonucunda gemi emisyonlarının hava kirliliği açısından en tehlikeli olan Partikül Madde oranlarında %50’ye varan artışlara sebep olduğu bulundu. 
 Dünya Sağlık Örgütünün verileri kullanılarak yapılan analiz sonucunda bu kirlenmenin yılda 4480 erken ölüme sebep olduğu ortaya konuldu. 
 DHA