Erken tanı hayat kurtarıyor
 
 Erkan tanı sayesinde çocukların hayatlarının değişebileceğini ifade eden Leyla Rahşan Kaya, çoğu ailenin çocuklarının yürüme yaşına gelmesine rağmen yürüyememesini ’daha yürür’ diyerek dikkate almamasının yanlış olduğunu belirtti. Gelişim çağındaki çocuğun her rahatsızlığının önemsenmesi gerektiğini kaydeden Kaya, "Çocukta bir sorun olmadığını düşünüyorlar. Ama zaman ilerleyip de çocukta hala sıkıntılar devam ettiğinde ise tedavi yoluna bakıyorlar. Bazen tedavilerde geç kalınabiliyor. Bunun için ailelerin çocuklarını çok iyi gözlemlemeleri lazım. Böylece gelişiminde bir sorun olduğunu fark edebilirler" dedi. 
 ERKEN TANI İLE HAYATI DEĞİŞTİ
  
 Erken tanıda tedavinin çok daha kolay olacağını ve çocuğun yaşıtlarının seviyesine gelebileceğini belirten Kaya, erken tanı sayesinde hafif düzeyde zihinsel yetersizlik tanısı konulan 4 yaşındaki Reyyan Yavuz’un, aldığı bir yıllık eğitimin ardından yaşıtlarıyla aynı seviyeye ulaştığını söyledi. 3 yaşında iken rehabilitasyon merkezine getirilen Reyyan’ın o dönem 1 yaşındaki çocuğun zekasına ve hareketlerine sahip olduğunu ifade eden Kaya, şunları söyledi: "Reyyan’a hafif düzeyde zihinsel yetersizlik tanısı konulmuştu. Becerilerde nesneleri tanıyamıyor ve istediğimiz nesnenin resmini veremiyordu. Etkinliklere dikkatini yöneltme konusunda kısıtlıydı. 2-3 kelimelik cümleler kurması gerekirken tek kelimelik cümleler kurabiliyordu. Sınıf içerisinde yalnız kalmak ve etkinliklere katılmak istemiyordu. Kalem tutamıyordu ve çizgileri birleştiremiyordu 
 " YAŞITLARIYLA AYNI SEVİYEYE GELDİ''
  
 Erken tanı sayesinden eğitimine erken başlandığı için 1 yıl süren yoğun bir çalışma sonrası çocuğun normal gelişim düzeyine geldiğine dikkat çeken Kaya "Bu eğitimi almasaydı daha geri gidecekti. Bu gerilik devam edecekti ve okula başladığı dönemde ciddi bir şekilde aynı yaşıtları ile arasında bir uçurum ortaya çıkacaktı. Topluma uyum sağlamada sıkıntılar yaşacaktı. Ama yaptığımız girişimler sonrası yaşıtlarıyla aynı seviyeye getirdik" dedi. Konuşmakta ve nesneleri tanımakta zorlanan kızında aldığı eğitimin ardından değişimler yaşandığını ifade eden annesi Emine Yavuz ise, "Şimdi şarkı söyleyip rahatlıkla konuşuyor. Bazen çok konuştuğu için susması için bile uyarıyorum" diye konuştu. 
 DHA