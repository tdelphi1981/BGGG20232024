'Bu bir hayal ticareti'
Selçuk Üniversitesi (SÜ) Tıp Fakültesi Halk Sağlığı Anabilim Dalı Halk Sağlığı ve Kamu Yönetimi Uzmanı Yrd. Doç. Dr. Kemal Macit Hisar, Alınan ruhsat gıda ruhsatı ama ilaç etkisi gibi gösterilerek halk kandırılıyor, adeta dolandırılıyor dedi.
Hisar, internet ve televizyonlarda sürekli reklamı yapılan bazı bitkisel gıda takviyelerinin ilaç gibi gösterilerek satıldığını, bunların tedavi sürecini geciktirdiğini, uzun dönemde de vücuda zarar verebileceğini söyledi. 

Söz konusu bitkisel gıda takviyelerinin Gıda Tarım ve Hayvancılık Bakanlığı tarafından ruhsatlı olduğunun belirtildiğini aktaran Hisar, şöyle devam etti:
Bitkisel ürünler, tıpkı diğer işlenmiş gıda ürünlerinde olduğu gibi gıda takviyesi olarak Gıda Tarım ve Hayvancılık Bakanlığı'nca ruhsatlandırılıyor. Oysa televizyon ve internette adeta bir ilaç gibi reklamı yapılıyor. Üstelik o kadar büyük iddialar öne sürüyorlar ki; örneğin 'diyabeti silen set, hipertansiyonu ortadan kaldıran set budur' deniliyor. Eğer iddialar doğru ise bunların mutlaka diğer ilaçlarda olduğu gibi bir takım fazlardan geçerek ruhsatlandırılması ve eczanelerde satılması gerekiyor. Alınan ruhsat gıda ruhsatı ama ilaç etkisi gibi gösterilerek halk kandırılıyor, adeta dolandırılıyor. 

Hisar, içinde hangi etken maddenin bulunduğu bilinmeyen bitkisel gıda takviyelerinin gösterdiği iddia edilen etkiyi, normal ilaçların bile göstermediğini ifade ederek, Bunlar, sadece işlenmiş gıda maddesinden başka bir şey değildir. Hiçbir biçimde belirttikleri etkiyi göstermeleri de mümkün değildir diye konuştu.

 
UZUN DÖNEMDE VÜCUDA ZARAR VEREBİLİYOR  

Gıda takviyesi olarak ruhsatlandırılmış ürünlerin etkisinin kanıtlandıktan sonra kullanılması gerektiğini vurgulayan Hisar, şunları kaydetti:
Bu bitkisel ürünlerin kullanımı tedaviyi geciktirmekte veya uzun dönemde de zararlı olabilmektedir. Toplum bilgilendirilmediği için, insanlar hem sağlığından hem de gereksiz yere parasından olabiliyor. Bu durumda asıl yapılan şey bir çeşit hayal ticaretidir. Vatandaşların, etkisi kanıtlanmamış bitkisel ilaçları kesinlikle almaması gerekiyor.
 
Hisar, etkisi bilinmeyen bitkisel ürünlerin içinde zararlı maddelerin de bulunabileceğine dikkati çekerek, sözlerini şöyle sürdürdü:
Bu ürünlerin lisanslı olması mümkün değil. Çünkü bitkiler, toplanarak -satan kişilerin ifade ettiğine göre- kapsül haline getirilmesi şeklinde piyasaya sürülmektedir. Hiçbir zaman bunların içindeki etken maddenin ne olduğu bilinmiyor. Bu etken maddeler bilindiği zaman bu ilaçlar zaten normal ruhsatlandırılmış ilaç kapsamına gireceği için, o zaman bir sorun olmayacak. Bu güne kadar bitkisel ilaçlar, sağlık bakanlığı tarafından 'ilaç etkinliği var' denilerek ruhsatlandırılmamıştır. 'Diyabeti, hipertansiyonu ortadan kaldırıyor, kanser tedavi edici veya cinsel performans arttırıcı' denilip ilaç süsü verilerek piyasaya sunulan ürünlere halkımızın rağbet etmemesi gerekiyor.
 
  
  
 