Türk bilim adamlarından dünyada bir ilk!
 
 SİVAS Cumhuriyet Üniversitesi Diş Hekimliği Fakültesi tarafından diş protezi üretiminde bor madeni kullanıldı. Fakülte Dekanı Prof.Dr. Kemal Özdemir, "Bu proje Türkiye’nin ve üniversitemizin gururu olacak" dedi. Bor katkısıyla yapılan protezin diğerlerinde sıkça rastlanan ağızda bakteri ve mantar oluşumunu da engellediği açıklandı. 
 Fakülte Dekanı Prof.Dr. Kemal Özdemir başkanlığında öğretim üyeleri Doç.Dr. Hakan Demir, Doç.Dr. Hakan Akın, Yrd.Doç.Dr. Derya Özdemir Doğan ve Yrd.Doç.Dr. Faik Tuğut’tan oluşan ekip 30 ay önce bor madeni kullanarak diş protezi yapmak için bir çalışma başlattı. Deneme çalışmalarında günümüzde diş protezi yapımında kullanılan malzemeye bor madeni ilave edildi. Yapılan çalışma sonunda bor madeni katkılı yeni protezin çok daha sağlam olduğu tespit edildi. Üretilen yeni protezin öncekilerde görülen bakteri üretimi ve mantar sorununu da oluşturmadığı belirtildi. Bor madeni ile yapılan protezin bu tür bakterilerin tutunmasına izin vermediği anlaşıldı. 
 HAKEM HEYETİNİN ONAYINDAN SONRA PATENT ALINACAK
  
 Fakülte Dekanı Prof.Dr. Kemal Özdemir çalışmanın tamamlanma aşamasına geldiğini, hakem heyeti onayından sonra patent alınacağını belirtti. Prof.Dr. Özdemir, bor madeninin dünyadaki rezervinin yüzde 70’nin Türkiye’de bulunduğuna dikkat çekerek şöyle dedi:"Bu maden çok stratejik bir maden ve pek çok alanda kullanılıyor.Tarımda gübreden, otomobil yapımına, hayalet uçakların zırhının yapılmasında bor maddeni kullanılıyor. Bu milli bir maden diyebileceğimiz bor madenini bizim alanımızda nasıl değerlendireceğimiz düşüncesi benim uzun zamandır aklımdaydı.Ancak günümüzde bu maden stratejik özelliklere sahip olduğu için, bunun teknolojisi çok yaygın olarak bilgi dolaşımında değil.Stratejik özelliklerinden dolayı herkes kendi bilgisini kendisine saklıyor. Bu sebeple biz de bu madeni kendi alanımızda nasıl kullanabiliriz düşüncesiyle uzun zamandır kafa yormaktaydık. Cumhuriyet Üniversitesi Diş Hekimliği Fakültesi’nde oluşturduğumuz ekiple bu maden üzerinde çalışmaya başladık. 3 farklı tipini değişik oranlarda protez malzemesi olan polimetil metakrilatın içerisine kattık. Bunun üzerinde fiziksel ve biyolojik deneyler yaptık. 
 ’DÜNYADA BU ALANDA BAŞKA ÇALIŞMA YOK’ 
 Bu fiziksel çalışmalarda gördük ki polimetil metakrilatın dayanıklılığı yüzde 25 oranında artıyor. Biyolojik çalışmalarda da gördük ki toksik bir madde değil, aksine hücrelerle yaptığımız çalışmalarda hücre ölümüne sebep olmadı. Bakterilerle yaptığımız çalışmada bu madenle yapılan protezin yüzeyine mantar hücreleri ve bakteriler tutunamıyor. Polimetil metakrilatın bir dezavantajı da buydu. Üzerine mantar hücreleri tutunduğunda eğer ağız hijyeni de kötüyse mantar hastalığına neden oluyordu. Bu çalışmaların daha başındayız. Bunu diş hekimliğinin değişik alanlarında kullanmayı düşünüyoruz. Onun için çok fazla ayrıntı da veremiyoruz. Bu çalışma ulusal anlamda bizim onurumuz olacak. Dünyada bu alanda başka bir çalışma yok." 
 ’BOR MADENİ GÜÇLENDİRİYOR’
  
 Prof.Dr. Özdemir, sektörde cam fiberler ile yapılan protezlerin de güçlendirilmesi ile ilgili çalışmalar olduğunu belirterek şöyle konuştu:"Cam fiberlerin ve karbon fiberlerin ağız dokusuna ve diş eti mukozasına temas ettiği zaman son derece irital malzemeler. Borda böyle bir sıkıntı yok. Üstüne üslük bor ile cam fiber kadar da sertlik elde ettik. Bu çalışmaları sürdüreceğiz. Biz tamamen bordan protez yapmıyoruz. Protez malzemesi olan polimetil metakrilatın içerisine borun değişik tiplerini katıyoruz. 3 ayrı bor tipinde 3 ayrı ağırılık oranında farklı çalışmalarımızı yürüttük. Bunun 2 tipinde olumlu sonuçlar elde ettik. Yani yine aynı protez malzemesini kullanıyoruz. Aynı zamanda da içerisine güçlendirici olarak bor madenini katıyoruz." 
 ’BAŞKA MALZEMELERDE DE KULLANILABİLİR’
  
 Fakülte Dekanı Prof.Dr. Kemal Özdemir, protez dişlerde en önemli şeyin hijyen olduğunu, buna dikkat edilmediğinde bakteri ürediğini belirtti. Dekan Özdemir, "Bor madeni ile yaptığımız çalışmalarda  borlu protez yüzeylerinde bakteri ve mantar hücreleri tutunamadı. Tabi biz bunu sadece protez malzemesi ile değil diş hekimliğinde kullanılan diğer malzemeler ile de devam ettirmeyi düşünüyoruz. İnşallah daha da iyi sonuçlar alırız. Bu çalışma hem ülkemizin hem de Türk diş hekimliğinin gururu olur" diye konuştu. 
 DHA
  
 
  