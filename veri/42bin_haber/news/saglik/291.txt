Stresten uzak dur, zatürreden korun
Dünyanın bilinen en eski hastalıklarından zatürre, günümüzde de sık görülen ve ölümlere neden olan bir hastalık olma özelliğini sürdürüyor.
 Üşüme-titreme, ateş, öksürük, iltihaplı balgam çıkarmayla aniden ortaya çıkan zatürreden korunmak için sigara kullanmamak ve kalabalık ortamlarda mümkün olduğunca temastan kaçınmak gerekiyor.
 Akciğer dokusunun iltihaplanması anlamına gelen zatürrenin doğru şekilde ve zamanında tedavi edilmezse ölümcül olabileceğine dikkat çeken Acıbadem Adana Hastanesi Göğüs Hastalıkları Uzmanı Dr. Gamze Uçar, zatürrenin ülkemizde ölüm nedenleri arasında 5. sırada yer aldığına dikkat çekti. "Özellikle bebekler, çocuklar, yaşlılarda ve müzmin hastalığı olanlarda daha ölümcül olabilmektedir" diyen  Dr. Gamze Uçar, zatürreyle ilgili bilinmesi gerekenleri anlattı.
  
 Zatürrenin çoğunlukla hastanın kendi ağız, boğaz veya sindirim kanalında bulunan mikropların akciğerlere ulaşmasıyla meydana geldiğini aktaran Uçar, "Normal durumlarda hastalığa neden olmayan bu mikroplar, vücut savunması zayıf düşmüş kişilerde zatürre oluşturabilirler. Bazı zatürre türlerinde hasta kişiden sağlam kişilere doğrudan bulaşma riski de mevcuttur. Ancak zatürrenin ortaya çıkmasında bulaşmadan çok kişinin vücut direncini kıran risk faktörleri rol oynamaktadır. " dedi.
 Zatürreye zemin hazırlayan grip ve benzeri viral enfeksiyonların çok bulaşıcı olduğunu vurgulayan Dr. Uçar, "Hapşırık ve öksürükle yayılabildikleri gibi, ağız ve burun sekresyonlarıyla bulaşmış bardak, çatal-kaşık, mendil gibi eşyalarla da bulaşabilirler. Zatürreye neden olan bakteriler, yakın temas sonucu, solunumla beraber vücuda alınır. Üst solunum yollarında, burun ve ağzın birleştiği yerde yerleşip çoğalırlar. Burada gruplar halinde yer alırlar. İnsanların toplu halde yaşadığı yerler zatürrenin bulaşma ihtimalinin fazla olduğu yerlerdir. " ifadelerini kullandı.
 BELİRTİLER
 Hastalığın, üşüme-titreme, ateş, öksürük, iltihaplı balgam çıkarma ve yan ağrısıyla aniden ortaya çıktığını dile getiren Uçar şunları söyledi: "Bazen de sinsi bir başlangıç ile birkaç gün devam eden iştahsızlık, halsizlik, eklem ve kas ağrılarını takiben kuru öksürük, ateş, bulantı, kusma, baş ağrısı gibi belirtiler görülebilir."
 ZATÜRREDEN KORUNMA YOLLARI
 Zatürreden korunmak için, öncelikle hastalığa zemin hazırlayan koşulların düzeltilmesi gerektiğine dikkat çeken Dr. Uçar, "Stresten kaçınmak, dengeli ve sağlıklı beslenmek, sigara kullanmamak; kullanılan ortamlarda bulunmamak, hijyenik barınma koşullarını yerine getirmek zatürreden korunmada önemli rol oynamaktadır. Yüksek riskli kişilerde ise zatürreye karşı bağışıklığın arttırılması için pnömokok aşıları, yıllık grip aşıları uygulanmalıdır. Zatürreye yol açabilen ve kolaylaştırıcı grip salgınları sırasında kalabalıkla temasın azaltılması ve maske kullanılması da korunmada çok önemlidir. " şeklinde konuştu.
 CİHAN
  
  
  