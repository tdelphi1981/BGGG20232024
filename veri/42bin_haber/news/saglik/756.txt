Doktora ölüm şifresi
 
 Sağlık Bakanlığı ölüm sistemindeki karışıklığı önlemek için yeni bir uygulamayı hayata geçirdi. Ölüm bildirim sistemiyle doktorlar ölen hastalarını, şifreleriyle anında sisteme girerek hem karışıklığı önlenecek hem de ölü yakınlarının haksız maaş almaları engellenecek.  Yeni sistemde kilit görevi şifre verilen doktorlar üstlenecek. Bugün’den Lütfi Erdoğan’ın haberine göre, doktorlar tedavi gören hastalarının ölmesi durumunda, şifreleriyle sisteme giriş yaparak ölen hastanın ismini kaydedecek. Elektronik ortamda yer alacak kayıtlar kamu kurum ve kuruluşlarında işlem yapılırken görülebilecek ve buna göre işlem yapılacak. Bu sayede ölen yakınını emekli maaşını almaya çalışanların oyununa da son verilecek.  TÜİK’LE İŞBİRLİĞİ YAPILACAK  Sağlık kuruluşunda ölen hastalar için hastanın kendi doktoru sisteme giriş yaparken, hastane dışında yaşamını yitiren hastalar için öncelikle belediye doktorları, toplum halk sağlığı merkezi doktorları ve aile hekimleri sisteme girebilecek. Bu durumda koordinasyonu halk sağlığı müdürlükleri sağlayacak.   Müdürlükler yakın ilçeleri birleştirerek bölgeler oluşturacak ve bu iş için nöbetçi doktorlar belirlenecek. Bunun için belediye nöbetçi doktoruna bilgisayar, yazıcı ve şoförlü bir araç temin edecek. Halk sağlığı müdürlüklerine iletilen imzalı ölüm belgeleri de düzenli aralıklarla Merkezi Nüfus İdaresi Sistemi’ne (MERNİS) gönderilecek. Ayrıca girilen kayıtlar anında TÜİK tarafından da görülecek.  KİŞİSEL BİLGİLER YASAK   Bakanlık sistemle kaçakları önlerken Türkiye İstatistik Kurumu’nun da (TÜİK) da sistemden çalışmasını sağlayacak. TÜİK sistemle ölümleri ve ölüm nedenlerini anında kayıtlarına alacak. Bu sayede uzun çalışmalar gerektiren istatistikler anında yapılacak ve açıklanabilecek. Doktor hastasıyla ilgili sadece ölüm işleri için sisteme girebilecek. Sistem hastanın kişisel bilgilerine erişimi kapatacak. Ayrıca hastayla ilgili tüm özel ve kişisel bilgiler gizli tutulacak.  70 BİN KİŞİ İNCELEMEYE ALINMIŞTI   Ölen yakınının emekli maaşını alanlara karşı SGK çalışmalar yapıyordu. Bu kapsamda SGK 90 yaş üstü olup emeklilik maaşı alan 70 bin kişiyi incelemeye aldı. Çapraz denetimlerle bu kişilerin kütük bilgileri, banka hesap hareketleri, vergi kayıtları inceleniyordu. SGK kontrollerine devam ederken, yeni sistemle de ölen vatandaşları anında görebilecek.