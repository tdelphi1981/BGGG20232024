Resul'un ince bağırsağı Ali'ye can verdi
Uşak'ta geçirdiği kaza sonrası kaldırıldığı hastanede beyin ölümü gerçekleşen 15 yaşındaki Resul Aydın'ın bağışlanan organlarından ince bağırsağı, tekstilci 38 yaşındaki Ali Çelik'e İzmir'deki başarılı operasyonla nakledildi 
 Uşak Bir Eylül Sanayi Sitesi’nde geçen 18 Aralık’ta meydana gelen trafik kazasında, sanayi sitesinde kendi gibi tamirci olan İbrahim Yılmaz’ın (18) kullandığı 64 LV 672 plakalı motosiklete binen Resul Aydın ve Bahattin Seçkin (16), karşıdan gelen ve hatalı solama yapan Osman Çimen yönetimindeki 45 KP 773 plakalı süt kamyonetiyle çarpışmıştı. 
 
 Kazada motosiklette bulunan İbrahim Yılmaz, Resul Aydın ve Bahattin Seçkin, ağır yaralandı. Üç yaralı ambulansla Uşak Devlet Hastanesi’ne kaldırıldı. Durumları ağır olan ve vücutlarının çoğu yerinde kırıklar bulunan 3 arkadaştan Resul Aydın, tedavi gördüğü Yoğun Bakım Ünitesi’nde 6 gün süren yaşam savaşını kaybetti ve beyin ölümü gerçekleşti. 
 
 İbrahim Yılmaz ve Bahattin Seçkin’in ise durumlarının ciddiyetini koruduğu belirtildi. Uşak Devlet Hastanesi Anestezi ve Reanimasyon Yoğun Bakım Ünitesi’nde, iç kanamaya bağlı olarak beyin ölümü gerçekleşen Resul Aydın’ın ölüm haberini alan acılı baba Nusret Aydın (41) ve anne Ayfer Aydın, büyük bir üzüntü içinde fedakarlık gösterip Uşak Organ Nakil Koordinatörü Dr. Zafer Aydın’la görüşerek oğullarının organlarını bağışladı. Resul Aydın’ın bağışlanan organlarının, nakil bekleyen hastalara ulaştırılabilmesi için Uşak Organ Nakli İl Koordinatörü Dr. Zafer Aydın tarafından, İzmir Organ Nakil Merkezi’ne bilgi verilerek koordinasyon sağlandı.
 
 7 SAATLİK BAŞARILI AMELİYAT
 
 Genç yaşta ölümüyle sevenlerini yasa boğan Resul Aydın’ın bağışlanan organlarından ince bağırsağı İzmir Tepecik Eğitim ve Araştırma Hastanesi’nde, 7 saat süren başarılı operasyonun ardından Ali Çelik’e nakledildi. İstanbul’da yaşayan nakil için İzmir’e gelen üç çocuk babası Çelik’in, rahatsızlığına bağlı ince bağırsağının işlevini yitirdiği, Kartal Devlet Hastanesi’nde operasyonla alındığı öğrenildi. Çelik’in durumunun iyi olduğu, bağışlanan diğer organlarında doku ve kan testleri sonucu uygun hastalara nakledileceği bildirildi.
 
 
 İZMİR, (DHA)