Şeker ve yüksek tansiyon hastaları dikkat!
Şeker ve yüksek tansiyon hastalarında ani işitme kaybı tedavi edilmediğinde kalıcı olma riski taşıyor 
 Fırat Üniversitesi (FÜ) Tıp Fakültesi Kulak Burun Boğaz (KBB) ve Baş Boyun Cerrahisi Anabilim Dalı Öğretim Üyesi Prof. Dr. İrfan Kaygusuz KBB hastalıkları içerisinde ani işitme kaybına sıklıkla rastlanıldığını söyledi. 
 Ani işitme kaybının kişinin işitmesinde hiçbir problemi olmaksızın aniden bir veya iki kulağının hiç duymadığını fark etmesiyle ortaya çıktığını belirten Kaygusuz, "Her 100 bin kişinin 20’sinde ani işitme kaybı gelişmesini beklemekteyiz. ABD’de de yılda 4 bin yeni vaka tespit edildiği bildirilmiştir. Ülkemizde de ani işitme kaybına sıklıkla rastlamaktayız" diye konuştu. 
 Kaygusuz, ani işitme kaybında erken teşhis ve tedavinin önemli olduğunu vurgulayarak "Ne kadar kısa sürede tedaviye başlarsak, tedaviye o kadar iyi cevap alırız. Bu nedenle hasta işitmediğini anladığında en yakın hastaneye müracaat etmeli ve en kısa süre içeresinde tedavisine başlanmalı" dedi. 
 Kliniklerine başvuran hastalarda yaptıkları gözlemlerde özellikle tedaviye erken başlanan hastaların iyileşme süreçlerinin daha hızlı olduğunu dile getiren Kaygusuz, erken müdahalenin önemine dikkati çekti. 
 BU HASTALAR RİSK ALTINDA!
  
 Prof. Dr. Kaygusuz, özellikle şeker ve yüksek tansiyon hastalarında yaşanan ani işitme kaybının kalıcı olma oranının daha fazla olduğunu aktararak şöyle devam etti: 
 "Özellikle şeker ve yüksek tansiyon hastalarında ani işitme kayıplarına kısa sürede müdahale edilmelidir. Aksi halde kalıcı işitme kaybı ortaya çıkabilir. Bu hastaların tedavileri, mutlaka hastanede yapılmalı. Çünkü ani işitme kayıpları için kullanılacak ilaç hastanın hem tansiyonunu hem de şeker oranını yükseltmekte bu da hastada diğer rahatsızlıkların ortaya çıkmasına sebep olmaktadır." 
 AA