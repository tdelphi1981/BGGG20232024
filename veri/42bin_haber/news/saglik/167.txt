Türk uzmanlar 'Alzheimer geni'ni buldu
Türk bilim adamları Alzheimer'ın oluşum sürecinin araştırılması sonucu 'Alzheimer yatkınlık geni'ni buldu 
 İstanbul Üniversitesi (İÜ) Tıp Fakültesi Nöroloji Anabilim Dalı Öğretim Üyesi Prof. Dr. Murat Emre, alzheimer hastalığı için yeni bir yatkınlık geni saptadıklarını belirterek "Bu uluslararası bir başarı. Genin ilk farkedilişi Türkiye’de oldu" dedi. Prof. Dr. Murat Emre, İstanbul Tıp Fakültesi nörologlarının da içinde bulunduğu bir ekip tarafından alzheimer hastalığı için yeni bir yatkınlık geni keşfettiklerini söyledi. 
 ULUSLARASI BİR BAŞARI
  
 Emre, ekipte, Prof. Dr. Hakan Gürvit, Prof. Dr. Haşmet Hanağası, Dr. Başar Bilgiç ile Dr. Ebba Lohman’ın bulunduğunu belirterek, bu hastalığa yönelik çalışma yapan ekibin bir Türk ailesinde söz konusu gene rastladığını ifade etti. Prof. Dr. Emre, şöyle devam etti: "Alzheimer hastalığı için yeni bir yatkınlık geni saptadık. Bu uluslararası bir başarı. Genin ilk fark edilişi Türkiye’de oldu. 
 Bu geni saptadıktan sonra Londra Üniversitesi’ne gönderdiklerini anlatan Emre, şu bilgiyi verdi: "Ekibin saptadığı bu genetik değişiklik, bazı bunama hastalarında Londra Üniversitesi Nöroloji Enstitüsü’nden Dr. Rita Guerreiro ve Prof.Dr. John Hardy tarafından keşfedilmiş. Bir sonraki aşamada diğer araştırma bölümlerinin de katılmasıyla 25 binden fazla kişinin genlerinin incelenmesiyle bu genetik değişikliğin alzheimer hastalığı için yatkınlık oluşturduğu tespit edildi. Hastalığın oluşum sürecinin anlaşılması ve bu sürece yönelik yeni tedavilerin geliştirilmesi çabaları açısından buluş, uzmanlar tarafından önemli sayılıyor." 
 TÜRK AİLEDE ORTAYA ÇIKTI
  
 Genin oldukça nadir rastlandığına işaret eden Emre, "Alzheimer hastalığı için çok özel bir gen var. Bu genetik değişiklik bugüne kadar bilinen en güçlü alzheimer yatkınlık geninden sonra ikinci en güçlü yatkınlık genini oluşturuyor. Yani hastalık için bilinen genlere bir yenisini eklemiş olduk" diye konuştu. 
 Emre, bu buluşla ilgili makalenin, dünyanın en önemli tıp dergilerinden New England Journal of Medicine’ın bugünkü sayısında yayımlanacağını sözlerine ekledi. 
 AA