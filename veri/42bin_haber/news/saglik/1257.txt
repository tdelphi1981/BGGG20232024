Tam Gün ile ilgili görüşmeler başladı
Sağlık Bakanı Müezzinoğlu, ''Tam Gün'' uygulamasına yönelik çalışmalarla ilgili olarak ilgili paydaşlarla görüşmelere başladıklarını açıkladı. Sağlık Bakanı Mehmet Müezzinoğlu, Hekimevi'nde sağlık muhabirleriyle bir araya geldi.

Müezzinoğlu, ''AK Parti hükümetleri döneminde ülke olarak sağlık alanında çok önemli mesafeler aldık. Hekimlik hayatım boyunca bu ülke insanı için hayal edip de inanamadığım birçok hizmeti geçtiğimiz 10 yıl içinde bu ülke insanına sunabilmeyi başardık'' dedi. 

Bu başarıda en büyük payın Başbakan Recep Tayyip Erdoğan'a ait olduğunu ve bundan ötürü kendisine teşekkürlerini belirterek, ayrıca tüm süreçleri dinamik şekilde sürdüren eski Sağlık Bakanı Recep Akdağ'a da teşekkürlerini sundu. 

İlerleyen süreçte Başkan Erdoğan'ın ve hükümetin destekleriyle dinamik yapının her geçen gün daha iyi noktaya taşımaya çalışacaklarını ifade eden Müezzinoğlu, Tam gün, Kamu-özel işbirliği ve süt bankacılığı gibi çeşitli konulara ilişkin çalışmaları yürüttüklerini anlattı.

Müezzinoğlu, bunların önümüzdeki süreçte bir kısmının çözümleneceğini dile getirerek, ''Biz ortalama 6 ayda bir en geç yılda iki defa bu süreci geniş olarak masaya yatırıp, paydaşlarımızla paylaşacağız. Tüm bunları belli periyotlarla ve ilkesel duruşlarla yapmaya çalışacağız'' dedi. 

Müezzinoğlu, şunları kaydetti:

''Bugün dünya çapında bakıldığında Türkiye, kalitesi ve standardı anlamında açıkçası mutlu olduğumuz ve onur duyduğumuz bir noktadadır. Üniversitelerimize eğitimi öncelleyen, sağlık hizmetlerini daha iyi yapabilen bir dinamizmi kazandırmamız lazım. Bunu da onları dinleyerek, sıkıntıları varsa azami çözüm gayreti göstererek bu yolculuğu yapmak istiyoruz. Bu anlamda dün sabah itibarıyla İstanbul'da bazı hocalarımızla görüştük, bugün öğleden sonra yine bazı hocalarımızla ve rektörlerimizle görüşeceğiz, önümüzdeki hafta sonuna kadar tüm bunları tamamlamaya çalışacağız. 

Bunun dışında Türk Tabipleri Birliği ile yarın görüşeceğiz, özel sektörle pazar günü görüştük, yine görüşeceğiz. Tüm paydaşlarımız, bu ülkenin sağlık alanında dinamikleri olan paydaşlarımız. Bunların hepsini birlikte aynı hedefe aynı hizmet anlayışına ve aynı hizmet kalitesinin standardını yükseltme bakışına taşıma gayretindeyiz. Bunun yüzde 100'ü olur mu? Bunun yüzde 100 olmasını zaten beklemiyoruz. Ama ideale yakın bir ortaklığı arzu ediyoruz.''

Anne sütü bankası oluşturuluyor

Müezzinoğlu, anne sütü bankası oluşturulduğunu da açıkladı. 

Müezzinoğlu, süt kardeşliği'nin nüfus kütüklerine işlenmesini öngördüklerini söyledi.