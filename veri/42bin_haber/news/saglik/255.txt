Alzheimer'dan çay ve kahveyle korun!
Uzmanlar uyarıyor: "Kahve ve çay içerek Alzheimer riskini yarı yarıya indirebilirsiniz" 
 Nedeni tam olarak bilinmeyen Alzheimer hastalığının günümüzde bir tedavisi bulunmasa da hastalığa yakalanma riskini azaltmak mümkün. 
 Uzman Doktor Mehmet Yavuz, soğuk havalarda hepimizin sıkça tükettiği kahve ve çayın Alzheimer hastalığına yakalanma olasılığını azaltabileceğini söyleyerek ‘İsveçli ve Finli nörologlar, çalışmaları sonucunda günde 3 ila 5 kahve içmenin Alzheimer oluşma riskini yarı yarıya azalttığını buldular. Alzheimer riskini azaltmak için soğuk kış günlerinde çay ve kahve tüketebilirsiniz' dedi.
 
 Doktor Mehmet Yavuz, Alzheimer hastalığı ile ilgili açıklamalarına şöyle devam ediyor: 
 
 ‘Tüm dünyada 20 milyon kişi, Alzheimer hastalığı nedeniyle kronik bir unutkanlık yaşıyor. Hastalık sadece hatırlama güçlüğü yaratmakla kalmıyor, kişiyi zihinsel karmaşaya sürüklüyor, günlük yaşamını her zamanki idame ettirmesini engelliyor. Hastalıkta, unutkanlık ile önce hafıza ve bellek fonksiyonlarında başlayan dejenerasyon, zamanla diğer beyin fonksiyonlarına da sıçrayarak başta konuşma ve yürüme olmak üzere tüm kişisel ve sosyal faaliyetleri tedrici olarak bozabiliyor.’
 
 TEKNOLOJİ UNUTTURUYOR
 
 Reem Nöropsikiyatri Merkezi kurucu doktoru Mehmet Yavuz, kronik bir beyin hastalığı olan Alzheimer’ı tanımlarken, “Hafıza ve beyin fonksiyonlarında ilerleyici bir bozulma ile karakterize, zaman içinde hastanın aile yakınlarının destek ve bakımına ihtiyaç duyulan ilerleyici düşkünleştirici bir beyin hastalığıdır” diyor.  
 
 Doktor Mehmet Yavuz, sağlık alanındaki gelişmelerle birlikte ortalama insan ömrünün uzaması yanında, teknolojinin gelişimi ile beraber dev bir problem şeklinde ortaya çıkan elektromanyetik kirliliğin de Alzheimer hastalığını tetiklediğini belirtiyor.   
 
 GÜNDE 3-5 FİNCAN KAHVE İYİ GELİYOR 
 Doktor Mehmet Yavuz, kahvenin içerdiği kafein maddesinin, Alzheimer oluşumunda rol oynayan beta amiloid birikimini önemli ölçüde azalttığını ve böylece Alzheimer gelişmesini önlediği tahmin edildiğini ifade ediyor. 
 İsveçli ve Finli nörologların 10 yılı aşkın bir zamanda bin 400 gönüllü hasta üzerinde yaptıkları çalışmalar hakkında bilgi veren Dr. Yavuz, günde 3 ilâ 5 fincan kahve içenlerde, içmeyenlere göre yüzde 50 oranında Alzheimer oluşma riskinin azaldığının belirlendiğini söylüyor. 
 
 KAHVE KORUYUCU ROL OYNUYOR
 
 Birçok araştırıcının ortak fikri olarak kahvenin, sinir sistemini koruyucu bir özelliğe sahip olduğu biliniyor. Kahvenin çok miktarda içinde barındırdığı kafein, sinir sisteminin düzenleyici bir uyaranı… Unutkanlığı toparlayıcı, ayrıca hafıza ve önbellek fonksiyonları üzerinde olumlu etkileri biliniyor. Yani, asırlardan beri birçok insanın, zinde ve uyanık kalmak için her gün kahve içmesi boşuna değil. Kahvenin aynı zamanda diyabet hastalığı, parkinson ve karaciğer hastalıkları üzerinde de koruyucu rol oynadığı iddia ediliyor. 
 
 İki fincan kahve, ihtiva ettiği kafein bakımından yaklaşık 10 fincan çaya tekabül ediyor. Dr. Mehmet Yavuz, “Henüz çay ile Alzheimer hastalığı arasında ilişkiyi izah eden herhangi bir bilimsel çalışma olmamakla beraber, kahve gibi çayın da hafıza fonksiyonları üzerinde olumlu etkiler gösterdiği söylenebilir” diyerek, kendi klinik gözlemlerine dayanarak, Alzheimer tanısı almış hastalarda oldukça fakir ve zayıf çay ve kahve tüketimi izlenimi edindiklerine dikkat çekiyor.  
 
 ÇAY HASTALIĞI ÖNLÜYOR
 
 Aynı şekilde yeşil çayının da, barındırdığı antioksidanlar ve flavnoid maddesi ile Alzheimer hastalığına neden olan beta amiloid birikimini azalttığını kaydeden Dr. Yavuz, şöyle devam ediyor:  
 “Böylece yeşil çayın da Alzheimer’dan koruyucu bir role sahip olduğunu söyleyebiliriz. Bilinen en iyi ve etkili antioksidanlardan biri olan EGCG (epigallocatechin-3-gallate) yeşil çay içinde bolca bulunmaktadır. EGCG’nin ise unutkanlığa neden olan beta amiloid birikimini önleyici etkisi mevcuttur. EGCG, C vitamininden 20 defa daha güçlü bir antioksidandır.”  
 
  