Ebe' ye 495 bin liralık tazminat!
Sakarya'da doğum sırasında bir kolu sakat kalan çocuğun ailesi, Sağlık Bakanlığı'ndan 495 bin liralık tazminat talep etti.
Sapanca ilçesinde bir sitede bekçilik yapan Hanefi (36) ve eşi Songül Kaya'nın (36) 3 yıl önce Sakarya Kadın Doğum ve Çocuk Hastanesi'nde dünyaya gelen üçüncü çocukları Alperen'in sağ kolu, iddiaya göre, doğum sırasında sinirlerin zedelenmesi sebebiyle zarar gördü. Doğum sonrasında doktorların iyileşmesi için zaman verdiği ve fizik tedavi uygulamasını önerdikleri küçük Alperen, yaklaşık iki yıl boyunca tedavi gördü. Aile çocuklarının sakatlık oranının belirlenmesi için Sakarya Üniversitesi Eğitim ve Araştırma Hastanesi'ne başvurdu. Hastanenin sağlık kurulu çocuk için yüzde 29 oranında sakatlık raporu verdi. 
Kaya ailesi, doğumdan önce annenin sezaryenle doğum yapmak istemesine rağmen doktorun normal doğum yaptırdığı, doğumu gerçekleştiren ebenin de dikkatsizlik sonucu çocuğunun kolundaki sinirlere zarar verdiğini ileri sürerek doktor ve ebe hakkında savcılığa suç duyurusunda bulundu. Ancak soruşturma izni verilmeyince doktor ve ebenin kusurlu olup olmadıkları araştırılamadı. Aile bunun üzerine Sağlık Bakanlığı'ndan 495 bin liralık maddi ve manevi tazminat talep etti. Bakanlık olumsuz yanıt verirse aile tazminat taleplerini yargıya taşıyacak. Ailenin avukatının bakanlığa sunduğu dilekçede, doğum öncesinde annenin bebeğin kilolu olması nedeniyle sezaryen talep ettiği öne sürüldü. 
Doğum sırasında ebenin bebeğin omzunu çekerken zorlayarak zedelediği ve sakat kalmasına yol açtığı iddia edilen dilekçede şu ifadelere yer verildi: "Yaklaşık 4 kilo 200 gram dünyaya gelen bebeğin ailenin de talebi dikkate alınarak sezaryen yöntemi ile dünyaya getirilmesi gerekirken daha riskli olan yolun seçilmesi ve üstüne üstlük bebeğin omzunu zorlayarak çekilmesi ağır hizmet kusurudur. Tıbbi uygulamada bebek 4 kilogramın üzerinde ise sezaryen tercih edilmesi gerektiği hususu dikkate alınmamıştır. Asgari düzeyde dahi olsa bir tereddüt doğuran durumlarda bu tereddütü ortadan kaldıracak araştırmalar yapacak ve bu arada da koruyucu tedbirleri almakla yükümlüdür. Tedavi yöntemleri arasında seçim yapılırken hastanın ve hastalığın özellikleri göz önünde tutulmak, onu risk altına sokacak tutum ve davranışlardan kaçınmalı ve en emin yol seçilmelidir." Hastane çalışanlarının Alperen Kaya'nın sakat kalmasına neden oldukları belirtilen dilekçede, rehabilitasyon ve fizik tedavi giderleri dahil 495 bin liralık maddi ve manevi tazminat istendi.