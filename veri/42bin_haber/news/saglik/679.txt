Fast food'lara dikkat
Fast food çocuklarda astım, egzama ve burun iltihabı riskini artırabilir. 
Ayaküstü beslenme şeklinin çocuklarda astım, egzama ve burun iltihabı rahatsızlıklarıyla bağlantılı olduğu belirlendi. Bilim adamları, 51 ülkede 13-14 yaş grubundaki 319 bin çocuk ile 31 ülkede 6-7 yaş grubundaki 181 bin çocuğun sağlık durumuna ilişkin verileri inceledi.

Çocukların her hafta ne yedikleri, astım, burun iltihabı ve egzama belirtileri olup olmadığı ebeveynlere soruldu. Haftada 3 ya da daha fazla kez ayaküstü beslenen ilk gruptaki çocukların astım, burun iltihabı ve egzama riskinin yüzde 39, diğer gruptakilerin yüzde 27 olduğu görüldü. Haftada 3 ya da daha fazla porsiyon meyve yiyen ilk gruptakilerde hastalık belirtilerinin yüzde 11, ikinci gruptakilerde yüzde 14 azaldığı saptandı.

Ayaküstü yenen besinlerin fazla doymuş yağ ve trans yağ asitleri içerdiğini belirten bilim adamları, bu yağların ve asitlerin bağışıklık sistemini etkilediğine dikkati çekti. Araştırma, "Thorax" dergisinde yayımlandı.