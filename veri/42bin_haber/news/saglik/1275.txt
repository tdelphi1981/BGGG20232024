Kulak Burun Boğaz hakkında doğru bilinen yanlışlar
Soğuk havalarla birlikte solunum yolu enfeksiyonlarına bağlı hastalıklarda ciddi bir artış gözleniyor. Bu hastalıklara yönelik herkesin az çok bildiği, kulaktan kulağa yayılan tedavi yöntemleri bulunuyor. Ancak iyileştirici sonuçlar vereceği düşünülen bu inanışlar hastalık sürecini olumsuz etkileyebiliyor.
Central Hospitaldan Kulak Burun Boğaz Uzmanı Doç. Dr. Halil İbrahim Erol, kulak, burun ve boğaz hakkında doğru bilinen yanlışları açıkladı.

YANLIŞ: Kulak yıkanmaz; yıkanırsa alışkanlık yapar.
DOĞRU: Kulak kiri işitme kayıplarına neden olabilir, bu nedenle kulak yolunun temizlenmesi gerekir. Halk arasında kulakları yıkamının ve temizlemenin düşüncesi yanlıştır. 

YANLIŞ: Kulak pamuklu çubukla temizlenmeli.
DOĞRU: Tüy ve kıl bulunan bölgelerde daha çok olmak üzere vücutta, yağlı salgı yapan goblet hücreleri vardır. Goblet hücrelerinin salgıları, o bölge için koruyucudur. Bundan dolayı kulak yolunu pamuklu çubukla temizlemek yanlıştır. Çünkü kulak yolunda kullanılan pamuklu çubuklar bir miktar salgıyı temizlerken bir o kadarını da daha içeri itip kulak tıkanıklığına yol açar. Kulak kirlerinin çoğu, hastaların pamuklu çubukla kulaklarını temizlerken yaptığı birikintilerdir. Kulak yolunu pamuklu çubukla temizlemek yerine belirli aralıklarla doktor kontrolünde temizletmek en doğrusudur.



YANLIŞ: Kulak kıllarını yakmakta sakınca yoktur.
DOĞRU: Birçok kuaför, çakmak veya ispirtolu pamukla kulak yolu ve kepçesindeki tüy ve kılları yakarak temizler. Ancak unutulmamalıdır ki canlı organizmalar için yüksek sıcaklık, geri dönüşümü olmayan zararlar verebilir.

YANLIŞ: İşitme cihazı kullanımını mümkün olduğu kadar geciktirmek gerekir.
DOĞRU: İşitme kaybı olan kişilerde, kullanılmayan iç kulak ve beyin bağlantı yolları tembelleşir. İşitme kaybı tedavi edilemiyorsa işitme cihazı mutlaka kullanılmalıdır. Aksi takdirde geri dönüşü olmayan işitme kayıpları yaşanabilir.

YANLIŞ: Çocuklardaki kulak ağrılarını hafifletmek için kulağa süt, yağ vs. damlatmak faydalıdır. 
DOĞRU: Anadolu'da yaygın olan bu durum; kulak iltihabına, burun ve östaki ile ilgili ciddi problemlere neden olur. Ayrıca damlatılan bu maddeler mikropların üremesi için uygun bir zemin oluşturur. Mikropların çoğalmasına bağlı olarak kulak yolu iltihapları gözlemlenebilir.

YANLIŞ: Kulak çınlamasının tedavisi yoktur.
DOĞRU: Bu yanlış inanış sadece halk arasında değil doktorlar arasında da yaygındır. Kulak çınlamasının tedavisinin zor olduğu doğrudur fakat çınlamanın birçok hastalığın ilk habercisi olduğu unutulmamalıdır. Çınlama ilaç ile düzelebildiği gibi işitme cihazı ile de tedavi edilebilir.

YANLIŞ: Burun açıcı damlalar her zaman kullanılabilir.
DOĞRU: Burun damlaları 3-5 günden fazla kullanılırsa burun tıkanıklığına yol açar. Burnu tıkanan hastalar daha fazla miktarda ve sıklıkta burun damlalarını kullanmaya devam eder. Elbette burun damlaları burnu açar ama burunda kemik, et, alerji ve iltihap varsa bunları tedavi edemez. Burun damlaları yerine deniz suyu spreyleri ya da evde bir su bardağına yarım çay kaşığı tuz kullanılarak hazırlanan dengeli tuzlu su ile burun temizliği yapılması daha sağlıklıdır.

YANLIŞ: Bademcik vücutta mikropların filtresidir, alınmamalıdır.
DOĞRU: Sağlam insanlar için bu bilgi doğrudur ama yılda 3-4 kez iltihap atağı geçiren, içinde kronik iltihap bulunan ve ağız kokusu yapan bademcikler tabir yerindeyse düşman eline geçmiş karakoldur. Faydasından çok zararı vardır ve bu bademcikler alınmalıdır.

YANLIŞ: Bademcik alınırsa farenjit olur.
DOĞRU: Bunu belirten bilimsel bir veri yoktur. Ancak ameliyat sonrası, bademcik hastalarında üst solunum yolu enfeksiyonları devam edebilir. Hastalar da bu durumu ameliyatla alınan bademcik yoksunluğuna bağlayabiliyorlar. Fakat bademcik alındığı takdirde farenjite yol açtığı inancı yanlıştır.

YANLIŞ: Bademciklerin erkeği dişisi vardır.
DOĞRU: Bu durum bademcik ameliyatı olan hastaların tekrar boğaz iltihabı olduğunda söylediği yanlış bir bilgidir. Sebebi ise, boğazdaki 4 farklı bademciğin sadece bir türü alınır. Zaman zaman dil kökü, geniz ve östaki gibi diğer bademcikler de şişebilir. Bu rahatsızlığa, reflü, sinüzit ve farenjit de neden olabilir.