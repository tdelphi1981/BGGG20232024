Organları 6 kişiye umut oldu
Muğla'da geçirdiği trafik kazası sonucu beyin ölümü gerçekleşen gencin bağışlanan organları 6 hastaya nakledilecek. 
Milas-Bodrum karayolunda 23 Şubat'ta kullandığı motosikletin devrilmesi sonucu ağır yaralanan Mehmet Görgen'in (28) beyin ölümü, tedavi altına alındığı Milas 75. Yıl Devlet Hastanesi'nde gerçekleşti. 

Hastanenin Organ ve Doku Nakli Birimi yetkililerinin annesi Nurten ve kardeşi Ufuk Görgen ile görüşmesi sonucu aile, Mehmet Görgen'in organlarının bağışlanmasını kabul etti. Bunun üzerine İzmir Organ ve Doku Nakli Koordinasyon Merkezi'nden gelen ekipler, Görgen'in kalp, böbrek, karaciğer, pankreas, incebağırsak ve korneasını aldı.

Mehmet Görgen'in kardeşi Ufuk Görgen,gazetecilere yaptığı açıklamada, ağabeyini kaybettiği söylendiğinde organlarının yardıma muhtaç kişilere faydalı olması gerektiğini düşündüğünü belirterek, "Çünkü bu tür şeyler her insanın başına gelebilir. İnşallah organların gittiği yerler hayırlara vesile olur" dedi. 

75. Yıl Milas Devlet Hastanesi Başhekimi Uzm. Dr. Ali Gençaslan ise ailenin bağış önerilerini kabul etmesinin ardından hızla nakil işlemlerine başlandığını anlattı. Ailenin örnek bir davranış göstererek bağışçı olmayı kabul ettiklerini vurgulayan Gençaslan, "Doktorlarımız hastanın durumunun bağışa uygun olup olmadığını değerlendirdi. Yaklaşık 2 saatlik çalışma sonucu nakil bekleyen hastalara hayat vermek üzere organlar yola çıktı. Vatandaşımızın başına gelen bu üzücü olay, diğer hastalara umut olacak. Bunu sağlamak bizim başlıca görevlerimizden. Bağışçı ailemize teşekkür ediyoruz" diye konuştu.