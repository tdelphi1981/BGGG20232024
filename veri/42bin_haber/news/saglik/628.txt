Türk sağlık sektörünün gözü Amerikalı ve Rus hastalarda
Amerika ve Rusya'da sağlık sisteminin aksadığını ve bu iki ülkeden her yıl milyonlarca kişinin sağlık hizmeti almak için başka ülkelere gittiğini vurgulayan Filiz Çevirme, 'Türkiye henüz bu iki ülkenin gündeminde değil. Ama algıyı değiştirip, hastaları buraya çekibiliriz' dedi
 CNR EXPO İstanbul'da düzenlenen 'Sağlık Turizminde Hedef Pazarlar' sempozyumunda, Türkiye'nin önündeki fırsatlar masaya yatırıldı. İstanbul Sağlık Turizmi Derneği Başkanı Filiz Çevirme, ABD ve Rusya başta olmak üzere çok sayıdaki ülkenin sağlık sisteminde aksaklıklar olduğunu belirterek, Türkiye'nin önüne 100 milyar dolarlık pazarda liderlik şansı çıktığını söyledi.
 ABD VE RUSYA SIKINTILI
 ABD'nin sağlık ve sağlık sigortası sistemindeki aksaklıklara ve bu ülkedeki gelişmelere işaret eden  Filiz Çevirme, 'ABD'de ve Rusya'dan milyonlarca insan sağlık sorunlarını giderebilmek için başka ülkelere yöneliyorlar. Bu iki büyük ülkenin gündeminde değiliz. Algıyı düzeltebilir ve hastaları buraya yönlendirebilirsek, bu büyük pazardaki payımızı artırıp lider olabiliriz' dedi. 
 Sempozyumda konuşan ABD kuruluşu Abundances Yönetim Kurulu Başkanı İran asıllı Azita Motoghaddam ise ABD ve Avrupa ülkeleri başta olmak üzere dünyada birçok ülkede bölgeyle ilgili yanlış algı olduğunu anlatarak, 'öncelikle Türkiye ile ilgili yanlış algıyı ortadan kaldırmak gerekiyor' dedi.
 Yanlış algı ortadan kaldırılmalı
 İRAN asıllı Azita Motoghaddam'ın verdiği bilgiye göre, ABD'de kişi başına düşen sağlık harcaması 10 bin dolar seviyesinde. Bu rakam 2020 yılında 14 bin dolara ulaşacak. ABD'de 50 milyon kişi sağlık, 120 milyon kişi diş hekimi sigortasına sahip. Yaşlanan nüfus için doktor kıtlığı var. Türkiye bu tablodan yararlanacak potansiyele sahip. ABD her yıl ortalama 1.6 milyon kişinin sağlık hizmetlerinden yararlanmak için başka ülkelere gittiğini ve 19.2 milyar dolar harcadığını belirten Azıta Motoghaddam, 'bu pazardan daha çok Hindistan ve Taylan gibi ülkeler pay alıyor. Oysa Türkiye bu ülkelerden daha iyi bir altyapıya sahip' dedi.
 Ruslar yer arıyor
 Sempozyum konuşmacılarından Rus sağlık uzmanı Lena Kargapoz Tseva da, 'sağlık için ayrılan bütçe giderek de düşüyor. Ancak dikkat etmek gerekir ki, İsrail ve Almanya Rusları çekebilmek için çok çalışıyor' diye konuştu. Medipol Sağlık Grubu Strateji ve İş Geliştirme Koordinatörü Dr. Mehmet Hizarcı da, Kuveyt, İran gibi ülkelerden de hasta çeklebileceğini vurguladı.
  