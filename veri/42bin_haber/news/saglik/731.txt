Acil serviste saatlerce sıra bekliyorlar
Ege Üniversitesi Tıp Fakültesi Hastanesi Çocuk Acil Servisi'ne gelen vatandaşlar saatlerce kuyrukta beklemek zorunda kalıyor. Acil Servis olmasına rağmen polikliniğe gelmiş gibi saatlerce hasta çocuklarıyla sıra beklemek zorunda kalan birçok vatandaş duruma isyan etti.

Karşıyaka ilçesinde oturan ve 3 yaşındaki oğlunu öksürük şikayetiyle Çocuk Acil Servisi'ne getiren Turan Karahan, yarım saat acil sırası beklediğini, sıranın hiç ilerlemediğini belirterek, "Yarım saat kapıda bekledik. Önümüzde 15-20 kişi acil sırası bekliyor. Böyle acil servis olur mu? Kimseyi içeriye almadılar. Çocuğumu muayene ettiremeden geri dönmek zorunda kaldım. Çocuğumu sabah normal polikliniğe getireceğim. Çocuğum öksürükten uyuyamıyor" diye konuştu. 

Acil servise çocuklarını getiren vatandaşlardan biri de emekli tır şoförü Nuri Güleşçi. 14 yaşındaki kızı Mısra'yı şiddetli baş ağrısı nedeniyle dün akşam saat 20.00'de çocuk acil servisine getiren Güleşçi, burada yaklaşık 2 saat acil müdahale için sıra bekledi. Güleşçi, "Eşimle birlikte kızımızı acil servise getirdik. İki saat boyunca poliklinikmiş gibi sıra bekledik. Sonra doktor bir hap verdi ve yarım saat sonra tekrar gelin dedi. Yarım saat sonra gittiğimizde kızıma baş ağrısının geçip geçmediğini sordu. Kızım geçmediğini söyleyince biraz daha bekleyin dedi. Saat şimdi 23.30 oldu. 3,5 saattir acil servisin kapısında bekliyoruz. Daha fazla bekleyemeyeceğiz eve gideceğiz. Kızımı bugün polikliniğe getireceğim" dedi. 

Üç günlük bebeğini yüksek ateş şikayetiyle acil servise getiren ve özel bir firmada yöneticilik yapan Fatih Mercan ise acil servisin hijyenik koşullara uymadığını ileri sürdü. Serviste görevli sağlık personelinin vatandaşlara uygun davranmadığını iddia eden Mercan, "Saat 17.00'de acil servise geldim. Şu anda saat 23.30. Bebeğimizi yüksek ateş şikayetiyle getirdik. Birkaç saat içinde müdahale şansı bulduk. Ama servisin içi hijyenik değil. Lavabosu çok kirli. Birkaç saat bekleyip ön kabuldeki hekimden geçebilirseniz muayene için şansınız oluyor" diye konuştu. 

9 yaşındaki kızı Sıla'yı yüksek ateş şikayetiyle acil servise getiren pastaneci Ali Yıldız ise akşam saat 20.00 sıralarında acil servise geldiklerini belirterek, "Kızım 42 derece ateşle yanıyor. Banyoya sokun dediler, ben çok pis olan banyoya kızımı sokmadım. İki saattir bekliyoruz. Bir ilaç verdiler şimdi ilacın etkisini göstermesi için bekliyoruz" dedi. Acil servis yetkilileri ise vatandaşların şikayet ettiği konularla ilgili açıklama yapma yetkilerinin olmadığını dile getirdi.