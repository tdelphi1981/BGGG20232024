'Çocuklarınızla ve eşlerinizle çok ilgilenin ki ilgiyi başkasında aramasınlar'
Eğitim ve Aile Danışmanı Efgan Yeşildağ, iyi bir evlat yetiştirmek isteyen ebeveynlerin öncelikle kendi anne ve babalarına iyi bir evlat olması gerektiğini söyledi. Yeşildağ, "Çocuklarınızla ve eşlerinizle çok ilgilenin ki ilgiyi başkasında aramasınlar" uyarısında bulundu.
 Huriye Boydak İlköğretim Okulu'nun düzenlemiş olduğu 'Aile içi eğitim' konulu konferans, Sinop Halk Eğitim Merkezi konferans salonunda yapıldı. Konferansa Milli Eğitim Müdürü Mehmet Emin Akkurt, okul velileri ve çok sayıda vatandaş katıldı.
 Fatih Üniversitesi Öğretim Görevlisi ve Aile Danışmanı Efgan Yeşildağ, köklerinden beslenmeyen milletlerin sağlıklı bir nesil yetiştiremeyeceğini söyledi. Toplumun yetişmesinde en çok katkısı olan kesimin öğretmenler olduğunu belirten Efgan Yeşildağ, "Öğretmenlerimiz her gün 10 sayfa kitap okusa Türkiye şimdiki durumundan 2 -3 misli daha iyi durumda olurdu. Çocuklarımıza anne baba olarak söylemden ziyade eylemlerimizle örnek olmalıyız. Çocuklarımız bize bir şey anlatırken, hiçbir şey ile ilgilenmeden gözlerinin içine bakarak onu can kulağımız ile dinlemeliyiz. Maalesef, çocuklarımız haber dinlediğimiz spikerleri kendilerinden daha çok sevdiğimize inanıyorlar. Çünkü akşam eve gelince çocuktan çok haberlerdeki spikerleri dinliyoruz." dedi.
 Türk kültüründe hikaye anlatımlı eğitimin yaygın olduğunu belirten Efgan Yeşildağ, şöyle konuştu: "Her gün çocuğunuzdan size bir hikaye okumasını isteyin. Göreceksiniz çocuk, akşama kadar hangi hikayeyi okuyayım diye hazırlık yapacaktır. Hikayeyi okuttuktan sonra ne anladığını sorup dinlerseniz kendisine değer verdiğinizi anlayacaktır. Bugün toplumdaki olumsuzlukların nedeni aile içi iletişimsizliktir. Bey, nişanlı iken gördüğü eşini evlendikten sonra akşam eve gelip karşısında gördüğünde 'Galiba yanlış eve geldim' dedirtecek şekilde karşısına çıkılırsa ilgi ve alakayı dışarıda aramaya başlar. Eşler birbirini sevdiklerini tekrarlamalı. Çocuklarımıza da sevgi ve şefkatimizi hissettiremezsek onlar da dışarıdan bu ihtiyaçlarını gidermeye çalışacaklardır. Ayrıca eşler birbirlerinin açıklarını çocuklarının yanında söylememelidir. Bilakis birbirlerinin kusurlarını örtmelidirler. Millet olarak sevgi problemimiz yok, bilakis saygı problemimiz var. Toplumsal huzur istiyorsak; komşusu açken tok yatan bizden değildir düsturunu yaygınlaştırmalıyız. Çocuklarımıza paylaşmayı onlara örnek olacak şekilde göstererek öğretmeliyiz."
 Konferans sonrası Huriye Boydak İlköğretim Okulu Müdürü Recep Varol, Efgan Yeşildağ'a Sinop'un simgesi kotra hediye etti. (CİHAN)