Karaciğerinden 13 santimlik kitle çıktı
SİVASta karın ağrısı şikayetiyle hastaneye başvuran 50 yaşındaki Zehra Eksikin karaciğerinden 13 santim büyüklüğünde kitle çıkarıldı.Yüceyurt Mahallesinde oturan, evli ve 3 çocuk annesi Zehra Eksik şiddetli karın ağrısı şikayeti üzerine Cumhuriyet Üniversitesi Tıp Fakültesi Hastanesi Genel Cerrahi Servisine gitti. Burada yapılan muayenede Eksikin karaciğerinin sol kısmında 13 santim büyüklüğünde kitle tespit edildi. Eksikin karaciğerinde bulunan kitle doktorlar tarafından kapalı yöntemle yapılan başarılı ameliyat ile alındı.

Kapalı sistemi ilk kez bir hastada uyguladıklarını belirten Prof.Dr. Kürşat Karadayı, "Hastamız karın ağrısı şikayeti ile kliniğimize başvurdu. Yapılan muayene soncunda karaciğerin sol tarafını tamamen dolduran yaklaşık 13 santimlik bir kitle tespit ettik. Doktor arkadaşlarımız ile birlikte ameliyata karar verdik. Ameliyatı da kapalı yöntem ile yaptık. Karaciğerde bulunan iyi huylu tümörü 1 saat 15 dakika süren başarılı bir ameliyat ile çıkardık. Hastamız eğer açık ameliyat olsaydı, karın bölgesinde 12-20 santimlik bir kesi olacaktı. Hastanın ağrısı çok fazla olacaktı. Uzun süre hastanede yatacaktı. Bu yöntemi ile hasta az ağrı ve daha konforlu bir ameliyat geçirdi. Şu anda hastamızın sağlık durumu gayet iyi ve taburcu olacak" dedi.

Tedavisi süren Zehra Eksik ise kendisini iyi hissetmesini sağlayan doktorlara teşekkür etti.