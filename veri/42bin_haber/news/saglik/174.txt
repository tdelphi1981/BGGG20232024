Protez dişleri temizlerken dikkat!
Protez dişlerin bakımı, yapay olsalar da en az gerçek dişler kadar önem taşıyor 
 Yaşlandıkça dişlerimiz de zarar görür ve ileri yaşlarda dişlerimizi kaybedebiliriz. Ancak bu durumun en önemli nedeni zamanında dişlerimize gereken önemi göstermememiz. Çeşitli nedenlerle kaybedilen dişlerin yerine protez dişler yapılıyor. Genel anlamda önemsenmeyen yapay dişlerin bakımı doğru yapılmadığı takdirde ağız enfeksiyonlarına ve ağız kokusuna neden oluyor. 
 Diş Hekimi Çağdaş Kışlaoğlu, protez dişleri ve bakımını anlatıyor.
 
 PROTEZ NİÇİN YAPILIR?
 
 “Protez diş, hastanın diş kayıplarında ve diş etinde oluşan tedavi için geç kalınmış durumlarda kullanılıyor. Hastanın kaybettiği dişler yerine yapay materyallerle takma dişler yapılarak dişlerin eski işlevlerini yerine getirmeleri sağlanıyor. Çünkü kaybedilen dişlerle birlikte kişinin günlük hayatı ve yeme keyfi bir anda kâbusa dönüşüyor. 
 Bu şekilde hastalar estetik açıdan istedikleri görünüme ve sağlıklı ağız yapısına tekrar kavuşuyor. Protez dişler yapılmadan önce hastaların çoğu psikolojik olarak kendilerini rahatsız hisseder ve gülmeyi unuturlar. Yapılan protez dişlerle birlikte hastanın psikolojik açıdan kendini rahat hissetmesi ve daha rahat gülmesi sağlanmış oluyor.” 
 PROTEZ DİŞ ÇEŞİTLERİ NELERDİR?
 
 Protez dişler hastanın durumuna göre değişir. Çeşitleri ise şunlardır:
 
 Sabit Protezler: Sabit protez kron-köprü benzeri yapıştırmalı protezlerdir. Sabit oldukları için diş hekimi tarafından çıkarılmalıdırlar.
 
 Hareketli Protezler: Genel anlamda ağızdaki bütün dişlerin kaybedildiği durumlarda uygulanır. Yaşlı hasatlarımızda daha çok tercih edilen bir protezdir. Hasta bu dişleri kendisi çıkarıp takabilir.
 
 Total Protezler: Hastanın tüm dişerini kaybetmiş olduğu durumlarda uygulanabilir.
 
 Parsiyel Protezler: Dişlerin bir kaçının kaybedilmesi durumunda uygulanır. Burada dişler hastanın ağzına kanca ve tırnak gibi materyallerle sabitlenir.
 
 Hassas Protezler: Estetik görünümlü protez diş uygulamasıdır. Kısmen diş eksikliği olan hastalarda uygulanabilir. 
 
 İmplant Üssü Protezler: Sabit ve hareketli olarak ikiye ayrılır. Sabitler tek ya da daha fazla olan diş kayıplarında implanttan destek alınarak yapılan kron veya köprülerdir. Hareketli olanlar ise ağızdaki dişlerin tamamen kaybedilmesi anında, kemiklerin yetersiz olduğu durumlarda implanttan destek alınarak yapılan protezlerdir.” 
 BAKIMIN ÖNEMİ NEDİR?
 
 “Protez dişlerin bakımı dişlerin görümünün zarar görmemesi ve ağız kokusu yaparak ağız içersinde oluşabilecek enfeksiyonlara karşı çok önemlidir. Aynı zamanda protez dişler temizlenmediği takdirde diş etinde çekilmeler oluşabilir.”
 
 BAKIMI NASIL YAPILMALI?
 
 — Sabit protezlerin temizliğinde eczanelerde sıklıkla bulunan özel diş ipleri kullanılmalıdır. Bu diş ipi sabit protezlerin temizlenmesinde oldukça etkilidir.
 
 — Hareketli protezlerin temizliğinin en etkili yolu kimyasal sıvılarda bekletmektir.
 
 — Yemeklerden sonra protezler çıkarılıp su ile temizlenmelidir.
 
 — Öğün aralarında ve yatmadan önce mutlaka protezler fırçalanmalıdır.
 
 — Fırçalama işleminde normal ve protez diş fırçaları ve protez dişler için üretilen macunlar kullanılabilir.
 
 — Fırçalama işleminde bütün yüzeyler tam olarak temizlenmelidir.
 
 — Protez temizliğinde aşındırıcı tozlar kullanılmamalıdır. Çünkü diş yüzeyinde çizilmeler olur ve zamanla lekeler oluşur.
 
 — Protez üzerinde oluşan tartar ve protez içindeki kalıcı lekeler diş hekimi tarafından temizlenmelidir.
 
 — Zaman zaman protezinizi, özel protez sıvılarında bekletebilirsiniz. Kimyasal maddeye maruz kalan protezinizi yıkadıktan sonra kullanmanız gerekir. 
 
 — Protez dişlerin takılmasından sonra da rutin olarak diş hekimi kontrollerine gidilmelidir.