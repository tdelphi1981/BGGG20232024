'Biri sizi anıyor' diye kulak çınlamaz
 
 Prof. Dr. Mete Kıroğlu, ’tinnitus’ olarak da bilinen kulak çınlamasına küçük kulak kiri, kulak zarında delinme, orta kulakta sıvı birikmesi, baş ve boyun bölgesindeki damar genişlemeleri, denge veya işitmeyi sağlayan sinirdeki bir tümörün neden olabileceğini kaydetti. 
 Prof. Dr. Kıroğlu, "Kulak çınlaması sürekli olduğunda kişinin hayatı çok olumsuz etkilenebilir. Her kulak çınlamasının farklı nedeni olabilir. Bu yüzden çınlamanın gerçek nedenini bulmak çok önemlidir" dedi. 
 'EN SIK NEDENİ YÜKSEK SES'
  
 Bazı kulak çınlamalarının geçici bazılarının da kalıcı olabileceğini vurgulayan Prof. Dr. Mete Kıroğlu, şunları söyledi: 
 "Alerji, yüksek veya düşük tansiyon, şeker hastalığı, tiroid problemleri, baş ve boyun bölgesine gelen darbeler, bazı romatizma ilaçları, bazı antibiyotikler, sakinleştirici ilaçlar da tinnitus’a neden olabilir. Tinnitus çoğunlukla işitme sinirlerinin uçlarında meydana gelen hasarlardan ötürü gelişir. Bu sinir uçlarının sağlıklılığı doğru ve kesin duymayı sağlar. 
 Bunlarda meydana gelecek bir hasar işitme kaybı ve tinnitus’a yol açar. Günümüzde yüksek ses tinnitus’un muhtemelen en sık rastlanan nedenidir. Tinnitus’a karşı çoğu kez özel bir tedavi yoktur. Çınlamanın gerçek nedeni bulunursa ortadan kaldırmaya yönelik ilaç veya işitme cihazları gibi çeşitli tedaviler uygulanabilir. Buna rağmen tinnitus’un nedeni çoğu zaman bulunamaz." 
 KULAK ÇINLAMASINA KARŞI ÖNERİLER 
 Kulak çınlamasına karşı çok sesli ortamlardan uzak durulması ve stereo kulaklıkla yüksek sesli müzik dinlenilmemesi gerektiğini ifade eden Prof. Dr. Mete Kıroğlu, şu önerilerde bulundu: 
 "Kan basıncını sürekli kontrol ettirin. Fazla tuz, dolaşım sisteminizi bozacağı için tuz alımını kısıtlayın. Tuzlu yiyeceklerden uzak durun ve yemeğinize tuz eklemeyin. Sinir sistemine uyarıcı etkisi olan kahve, kola ve sigaradan uzak durun. 
 Kan akımınızı düzenleyen günlük egzersizleri ihmal etmeyin. Yeterince dinlenin ve çok yorulmaktan kaçının. 
 Sesten endişelenmeyin. Kulak çınlaması yaşamınızı olumsuz etkileyebilir ama sağır olmanıza neden olmaz. Ayrıca kulak çınlamanız için herhangi bir tedaviye başlamadan önce mutlaka uzman bir doktora görünün." 
 DHA