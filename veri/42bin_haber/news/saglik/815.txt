Pazartesi sendromuna güzellikle savaş açın
 
 GÜZİDE YÜLEK 
  
 gyulek@doganburda.com
  
 - Kış ayları enerjiyi sömürür. Pazar gecesi yatağa gitmeden önce çizgilerle savaşan kreminizden bir parça elinize alın. Burnunuzdan başlayarak dışa doğru dairesel hareketlerle küçük bir masaj uygulayın. Finali alnınızda yapın. Tıpkı piyano çalar gibi parmak uçlarınızla alnınıza minik dokunuşlar kondurun ki dolaşım hızlansın, siz uyurken cildiniz yenilensin. 
  
 - Yorgunluk ve uykusuzluk cildin sönük, cilt renginin mat, yanakların altının da sarkık görünmesine yol açar. Yıkamadan önce peeling kremiyle masaj yapın, yüzünüze kan gelsin. Bonusu da dolgunluk olsun. 
 - Uykusuz gecelerin sabahında göz altlarınız daha koyu renk görünecektir. Sarıya bakan tonlarda göz altı kapatıcısı sürmek yorgun görünümü silip süpürür. 
 - Cilt kendini gece yeniler. Kaçta yatarsanız yatın, kaç saat uyursanız uyuyun, başınızı yastığa koymadan önce mutlaka yüzünüze maske uygulayın. Sabah sonuca şaşırırsınız. 
  
 - Makyaj temizleme mendilini geceden buzdolabına koyun. Sabah yüzünüzü bu mendille silin. Gecenin uykusuzluk izlerini silip atarsınız. 
 - Göz çevresi jelinizi döner bilyalı başlığı olan ürünlerden seçin. Metal soğukluğuyla şişliği alırken masaj da yapar. 
 Papatya mucizesi
  
 - İçeriğinde papatya ve kalendula gibi sakinleştirici etkisi olan kremler, cildi bir anda canlandırır. 
 - Cin gibi gözlerle çevrenize bakmak istiyorsanız mutlaka bir kirpik kıvırıcı kullanın. Kıvrılmış kirpikler gözlerinizin daha açık görünmesini sağlar. Bunu mutlaka maskara sürmeden önce yapın. 
  
 - Yorgun yüzünüzü, maske gibi ürünlerle saklamaya çalışmayın. Onun yerine, T bölgenizin alt kısmına sıkıştırılmış şeffaf pudra kullanın. 
 - İyi bir allık sizi canlı gösterir. Açık şeftali ve pembe renkli allıklar açık tenliler, mercan rengi ise koyu tenliler içindir. Sıcak kayısı tonundaki renkler ise yağlı ciltlere uygundur. 
 - Işıltı her zaman kurtarır. Işıltılı kuru yağlar ya da pudralar elinizin altında olsun. Elmacık kemiklerine, kirpiklere ve omuzlara biraz ışıltı kazanndırmak size canlılık katar. 
 - Kokuların gücüne inanın. Zencefil kokulu duş jeli sizi her duştan sonra canlandıracaktır. 
 - Yüzünüze masaj için ayıracağınız bir dakika, büyük değişim yaratır. Bir parça temizleme kremi ya da nemlendiriciyi, parmak ucuyla ve minik dairesel hareketlerle sürerek dolaşımı hızlandırın. Böylelikle oksijen cilt hücrelerine daha çabuk ulaşacak, yüzünüz sağlıkla ışıldayacaktır. 
 (19.01.2013 tarihli Cumartesi Postası'ndan alınmıştır.)