Sağlığınız için iyot tuzu
 
 Erciyes Üniversitesi Tıp Fakültesi Çocuk Endokrinoloji Bilim Dalı Başkanı ve Sağlık Bakanlığı İyot Yetersizliğinin Önlenmesi ve Tuzların İyotlanması Programı Bilimsel Kurul (AÇSAP) Üyesi Prof. Dr. Selim Kurtoğlu, halkın kaya tuzu değil, iyotlu tuz kullanmasını istedi. 
 Prof.Dr. Kurtoğlu, yaptığı açıklamada, son günlerde yazılı ve görsel medyada yoğun olarak kaya tuzu veya Himalaya tuzlarının sağlık için yararlı olduğuna dair yanıltıcı bilgilerin aktarıldığına dikkat çekti. Tuz kullanımı konusunda halka doğru ve bilimsel bilgilerin aktarılması gerektiğinin altını çizen Prof. Dr. Kurtoğlu, şu ifadelere yer verdi: 
 "Tüm dünyada olduğu gibi ülkemizde de iyot eksikliği önemli bir sağlık sorunlar yumağı oluşturduğu için Sağlık Bakanlığı AÇSAP Genel Müdürlüğü, 1995 yılından başlayarak; İyot Yetersizliğinin Önlenmesi ve Tuzların İyotlanması Programı başlatmış ve program başarı ile yürütülmektedir. Programa göre mutfaklarda iyotlu tuz kullanım oranını yüzde 90’nın üzerine çıkarılması hedeflenmektedir." 
 İYOT EKSİKLİĞİNİN ETKİLERİ
  
 İyot eksikliğinin gebelikten başlayarak, anne karnındaki bebeğe, emzirilen bebeğe, çocuklara, gençlere ve diğer yaş gruplarına sadece guatr değil, bir dizi olumsuz etkiler oluşturduğunu belirten Prof. Dr. Kurtoğlu şu bilgileri verdi: 
 "Gebelerin iyot almaması durumunda bebekte kalıcı veya geçici hipotiroidi oluşmakta ve zeka puanını düşürmektedir. Bu nedenle tanıtımlarda iyotlu tuz için Akıllı Tuz’ adı kullanılmıştır. Özetlediğim bu bilgiler ışığında, toplumun kaya tuzu, Himalaya tuzu gibi kullanılmasının daha yararlı olduğu gibi yanlış ve ticari maksatlı yönlendirilmesi konusunda yazılı ve görsel medyanın daha duyarlı davranması gerekmektedir. İyotlu tuz kullanmanın sağlık için önemli olduğunu bir kez daha vurgulamak istiyorum." 
 DHA