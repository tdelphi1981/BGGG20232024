Grip aşısını es geçmeyin, hapa yüklenmeyin!
 
 Liv HOSPITAL’dan Aile Hekimi Uzm. Dr. Eren Eroğlu anlattı: 
 Geçen yıllarda yaptığı salgınla domuz gribi adını alan H1N1 virüsünün hastalığı bu sene de etkili olmaya devam ediyor ama sayıca daha fazla hastalık yapan başka tip bir grip mikrobu daha var: H3N2. Dünyayı kasıp kavuracak bir salgın riski yok fakat yine de vaka sayısı beklenenin üzerindeymiş gibi bir izlenim var. Ne şanstır ki iki virüs de bu senenin aşısı içinde korunmayı oluşturmak üzere yer alıyor.  
 2009 yaşadığımız domuz gribi tehdidi, abartılmış endişe ve aşılama kampanyaları ne yazık ki aşı bilincine büyük sekte vurdu. Grip aşıları sihirli değnek değil ama gripten korunmanın da tek gerçek yoludur. Amerika’da ve Avrupa’da beklenmedik şekilde sert geçen grip mevsimi göz önüne alındığında aşıyı bir kez daha gündeme getirmekte fayda var. Henüz hastalık kapıya dayanmadıysa yapılacak aşının fayda etme olasılığı yüksek. 
 HAP KULLANIMINDA HATA YAPILIYOR
  
 Bir başka yanlış da grip mikrobuna karşı kullanılan antiviral ilaçlara dair yaşanıyor. Kullanım koşullarına dikkat etmeden kullanılan ya da kullanılmayan bu ilaçlar yüzünden ya hastalar iyileşemiyor ya da mikrop ilaca karşı direnç kazanıyor.  
 O nedenle CDC de (Amerikan Hastalık Kontrol Merkezi) dahil olmak üzere birçok ulusal ve uluslararası sağlık örgütü antiviral ilaç kullanımı konusunda uyarılar yayınladı. Antiviral ilaç derken ateş düşürücü ya da üst solunum yolunu rahatlatmaya yarayan ilaçların kastedilmediğini belirtmekte yarar var; antiviraller doğrudan virüsü yok etmeye yönelik ilaçlar.  
 Bu uyarıların başında ilaç kullanmadan önce grip teşhisinin doğru konulmuş olması geliyor. Kendi kararı ile ilaç kullanmaya başlayanlar genellikle hastalığı soğuk algınlığı ile karıştırıp yanlış hastalıkta yanlış ilaç kullanma hatasına düşüyor. Fakat hastalık doğru olsa bile her grip hastasının antiviral ilaç kullanması da gerekmiyor. 
 DOĞRU KULLANILDIĞINDA İLACIN MUHTEMEL FAYDALARI
  
 •    Hastalık belirtilerinin ve ateşin süresini kısaltır.  
 •    Hastalığa bağlı istenmeyen olayların gelişimini ve ölüm riskini azaltır.  
 •    Hastanede yatış süresini kısaltır.  
 KİMLER İLAÇ KULLANMALI?
  
 Özellikle hastanede yatması gereken hastalar ve risk grubunda olanlar ilaç kullanmaya aday. Risk grubu olarak 2 yaşından küçükler, 65 yaşından büyükler, kronik hastalar ya da bakımevinde yaşayanlar olarak tanımlanıyor. Bir diğer önemli uyarı da ilacın başlanma zamanına dair; ilk 48 saat içinde başlanan ilaç geç başlanana göre daha etkili oluyor. O nedenle hekim ilacı gerekli görüyorsa laboratuvar doğrulamasını beklemeden başlamak gerekiyor. 
 BUNLARI UNUTMAYIN
  
 •    Aşınızı yaptırın, merak etmeyin geç kalmadınız. 
 •    İlaç kararını doktor versin. 
 •    Hijyen ve el yıkama hastalık bulaştırmada çok önemlidir. 
 •    Hastaysanız hem sizin hem de başkalarının sağlığı için işe gitmeyin.  
 •    Doğal beslenmek ve bol sıvı tüketmek çabuk iyileşmenin en kısa yoludur.
  