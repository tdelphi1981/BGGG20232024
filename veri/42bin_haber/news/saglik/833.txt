İnsan beynini yenileyen ilaç
Rusya'nın Novosibirsk şehrindeki Rus bilim adamları, beynin fonksiyonlarını uyaran ve bu sayede insan vücudunun zarar gören organlarının iyileşmesine yardımcı olan bir ilaç üretti.
Konuyla ilgili olarak İnterfaks ajansına açıklama yapan ilaç şirketinin Yönetim Kurulu Başkanı Andrey Artamonov, ilacın dünyada başka bir emsalinin bulunmadığını söyledi. İlacın, yetişkin insanların beynine gönderdiği sinyallerle vücudun yeni kök hücre üretmesi için zorladığını ve bu sayede vücudun zarar görmüş organlarını bularak iyileştirdiğini ifade eden Artamanov, "Çocukların beyni aktif olarak kök hücre üretiyor. Çünkü çocuk büyüyor. Yetişkin insan beyni de bunu (kök hücreyi) yeniden üretmek için müsait, ancak yapması gereken şeyi yapmak istemiyor. Bizim ilacımız ise bu durumu teşvik ediyor." şeklinde konuştu.

Bu yıl klinik deneylere başlayacaklarını belirten Artamanov, "Şu anki kök hücreyle ilgili operasyonlar insanların iç organları için yapılıyor. Riskli bir aşamadayız. Çünkü suni yollarla yapılan kök hücreler, insan vücudunda umulmadık bölgelerde, kontrol edilemez bir etkileşime geçebilir." uyarısını yaptı. Rus uzman, ilaçla ilgili çalışmaların bir buçuk yıl daha devam edeceği bilgisini verdi.

Dünyada kök hücreyle ilgili çalışmalar büyük ilgi görüyor. Geçtiğimiz yıl açıklanan Nobel Tıp Ödülü, kök hücresiyle ilgili çalışmalarından dolayı John B. Gordon ve Japonya Kyoto Üniversitesi'nden Prof. ShinyaYamanaka'ya verilmişti.