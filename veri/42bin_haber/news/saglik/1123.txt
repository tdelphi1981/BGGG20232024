Amerikalılar "tuz diyeti"nde
Tuz tüketimi yüzde 25 azalırsa ABD'nin sağlık harcamaları 10-24 milyar dolar düşecek. 
New York Şehir Meclisi'nin başlattığı ve Ulusal Tuz Azaltma Girişimi tarafından yürütülen yiyeceklerdeki tuz miktarının azaltılmasına yönelik projeye, Subway, Kraft, Goya ve Starbucks'ın da aralarında bulunduğu 21 firmadan destek geldi. 

New York Belediye Başkanı Michael Bloomberg'in büyük önem verdiği çalışmaya destek veren firmalardan Subway, sandviçlerinde kullanılan sodyum miktarını yüzde 32 oranında azaltabileceğini duyurdu. Kraft, ürünlerindeki peynir sodyumu oranını yüzde 18 düşürebileceğini açıklarken, Ragu ise makarna soslarındaki sodyumu yüzde 20 oranında azaltabileceğini ilan etti. 

Kamu ve özel sektörün ortak olarak yürüttüğü çalışma 2015 yılına kadar ülke genelinde tüketilen sodyum miktarının yüzde 25 oranında azaltılmasını öngörüyor. Projenin başarıya ulaşması halinde ülke genelindeki sağlık harcamalarının 10-24 milyar dolar azalacağı tahmin ediliyor.

Yapılan araştırmalar, ABD'lilerin yaklaşık yüzde 90'ının normalden fazla tuz tükettiğini ortaya koyuyor. Buna bağlı olarak Amerikan toplumunun yüzde 90'lık bölümü fazla tuz tüketimine bağlı olarak ortaya çıkan koroner kalp ve yüksek tansiyon hastalıklarının tehdidiyle karşı karşıya bulunuyor. Uzmanlar, tuz tüketimini azaltma noktasında karşılaşılan en önemli sorun olan "lezzet kaybının" 6-12 haftalık süreç sonunda ortadan kalkacağını tavsiyesi ediyor.