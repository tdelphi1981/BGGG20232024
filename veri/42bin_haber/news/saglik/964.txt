Yara tedavisinde yeni umut
 
 İstanbul Teknik Üniversitesi (İTÜ) Moleküler Biyoloji ve Genetik Bölümü mezunu Caner Demir, yaranın hızlı iyileşmesini sağlayan, yara bölgesindeki kök hücre aktivitesini arttıran ve enfeksiyon oluşumunu engelleyen merhem geliştirdi.  
 Üniversitenin yazılı açıklamasına göre, İTÜ Teknogirişim Atölyesi’nde yürütülen projelerden biri olan, özellikle enfeksiyona açık tehlikeli ve derin yaralarda kullanıma uygun merhem, yara ve yanıkların iyileşmesini hızlandırıyor. 
 Açıklamada görüşlerine yer verilen Caner Demir, özelikle diyabetik ve yatalak hastalarda, iyileşmesi güç yaralar oluştuğuna değinerek, tedavisi zor yaraların çoğunlukla enfeksiyon kaptığını belirtti. Antibiyotiklerin genellikle bu enfeksiyonları tedavi edemediğini ifade eden Demir, şunları kaydetti: "Birçok hasta bu sebeple uzuvlarını kaybetmek zorunda kalmaktadır. 
 İlerleyen durumlarda ise hastalar hayatını kaybedebilmektedir. Türkiye’de yılda 8 binden fazla diyabetik hasta ayağını kaybetmektedir. Türkiye’de yılda 40 binden fazla diyabetik ayak yarası vakası görülmektedir. Bu durum hem insan bakımından hem de ekonomik açıdan ciddi kayıplara sebep olmaktadır. İnsan hayatının ise telafisi yoktur.  
 YARANIN HIZLI İYİLEŞMESİNİ SAĞLIYOR 
 Geliştirmekte olduğumuz merhem ve sprey formundaki ürünler, bu ciddi sağlık sorununun çözümünde önemli katkılara sahip olacaktır." Demir, mevcut ürünlerin yara tedavisinde "yetersiz" kaldığını, yara yenilemeye yönelik kapsamlı bir merhem bulunmadığını ve enfeksiyon engelleyici ürünlerin genelde benzer antimikrobiyal etken maddelere sahip olduğunu ve "yetersiz" kaldığını aktararak, şu bilgileri verdi: "Geliştirdiğimiz ürün ise hem yaranın hızlı iyileşmesini sağlamakta ve yara bölgesindeki kök hücre aktivitesini arttırmakta hem de enfeksiyon oluşumunu engellemektedir.  
 Böylece ayrı ayrı ürünler kullanmak yerine tek bir ürünle yaraların ve yanıkların etkili bir tedavisi mümkün olmaktadır.  
 Geliştirdiğimiz ürünün içeriğinde bitkisel malzemeler, tıbbi etken maddeler ve mineraller yer alıyor.  
 Bu tip bir ürün piyasada bulunmamakta. Geliştirilen ürün hasar görmüş dokuya besin maddeleri ve oksijen sağlayarak hücrelerin hızlı büyümesini uyarır."  
 AA