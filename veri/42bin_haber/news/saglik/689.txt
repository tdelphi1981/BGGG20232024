Bebekler artık 'çiçek' olmayacak
 
 Sağlık Bakanlığı Türkiye Halk Sağlığı Kurumu Başkan Yardımcısı Mehmet Ali Torunoğlu, su çiçeğinin daha çok çocukluk döneminde geçirilen bir hastalık olduğunu, zaman zaman ciddi komplikasyonlara yol açıp ölüme yol açtığını vurguladı. 
 Hastalığın sadece çocuğu değil aileyi de etkilediğini, hastalığa yol açan virüsün ileri yaşlarda "zona" denilen ve şiddetli ağrıyla seyreden bir cilt hastalığa neden olduğunu kaydeden Torunoğlu, "Su çiçeği dünyada olduğu gibi ülkemizde de yaygın olarak görülüyor. Uygulayacağımız ücretsiz aşıyla artık çocuklarımızı bu hastalığa karşı da koruyacağız" dedi. 
 HALK SAĞLIĞINA EN BÜYÜK HİZMET
  
 Sağlık Bakanlığı’nın aşı takvimine son yıllarda önemli aşılar eklendiğini hatırlatan Torunoğlu, şu bilgileri aktardı: 
 "Halk sağlığına yapılacak en büyük hizmet temiz su ve aşılamadır. Birçok hastalık dünyadan aşılama sayesinde ortadan kalktı. Örneğin çiçek hastalığı aşı sayesinde yer yüzünden silindi. Artık bu hastalığa karşı aşı yapmıyoruz. Çocuk felci ise yine ortadan kaldırılmak üzere. 1998’den beri ülkemizde çocuk felci görülmüyor. 
 Türkiye de aşılamada büyük başarılar elde etti, aşılama oranlarımız yüzde 97’lere ulaştı. Artık yerli virüs kaynaklı kızamığa, bu sayede de SSPE denilen, çocukları yatağa bağlayan hastalığa rastlamıyoruz. Eskiden 120-130 civarındaki SSPE vaka sayısı bugün 20-30’a indi. Bunlar da geçmişte aşılanmayan çocuklarda ortaya çıkıyor. 1998’de bin bebekten 28’ini çeşitli hastalıklardan kaybederken bugün bu sayı 7’ye indi. Bu başarıda aşılama çalışmalarının büyük katkısı var." 
 2002’de sadece 7 hastalığa karşı aşı uygulanırken bugün sayının 13’e ulaştığını bildiren Torunoğlu, "Aşı takvimine yeni bir aşı eklemek oldukça maliyetli. Dünyada su çiçeği aşısını sadece 6 ülke uyguluyor. Biz 7. ülke olacağız. Avrupa bölgesindeki birçok ülkede su çiçeğine karşı aşı, aşı takviminde bulunmuyor" şeklinde konuştu. 
 Aşı takvimine alınan su çiçeği aşısının analizinin Sağlık Bakanlığı Türkiye İlaç ve Tıbbi Cihaz Kurumu Biyolojik Kontrol Laboratuvarı’nda tamamlandığını bildiren Torunoğlu, "Aşı artık kullanıma hazır. Bugün yarın uygulamaya başlayacağız" diye konuştu.
 Torunoğlu, aşının 12 aylık bebeklere tek doz uygulanacağını bildirdi. 
 SU ÇİÇEĞİ NEDİR?
  
 Daha çok 2-8 yaşları arasında rastlanan ancak her yaşta ortaya çıkabilen bir hastalık olan su çiçeği, kış ve ilkbahar aylarında daha sık görülüyor.
 Çok yaygın görülmekle birlikte ağır belirtilere yol açmayan hastalıkta, döküntüler deride içi sıvı dolu kabarcıklar halinde oluşuyor. Çok bulaşıcı olan hastalığa hafif belirtiler de eşlik ediyor. Virüs, su çiçeğinin yanı sıra zona hastalığının da etkeni durumunda. 
 Virüsle yüklü tükürük damlacıklarının bulaşmasıyla oluşan hastalığa karşı aşıyla korunma mümkün. 
 SAĞLIK BAKANLIĞI AŞI TAKVİMİ
  
 Sağlık Bakanlığı’nın çocukluk çağı aşı takvimine göre uygulanan aşılar şöyle: 
 -Hepatit B: Doğumda, 1. ve 6. ayların sonunda 
 -BCG Aşısı: 2.ayın sonunda 
 -Difteri, Aselüler Boğmaca, Tetanos, İnaktif Polio, Hemofilus İnfluenza Tib B (Beşli Karma Aşı): 2., 4., 6. ayların sonunda, 18-24’üncü ayda pekiştirme dozu 
 -Konjuge Pnömokok Aşısı: 2., 4. ve 6. ayların sonunda, onikinci ayda pekiştirme dozu 
 -Kızamık, Kızamıkçık, Kabakulak: 12. ayda, ilköğretim birinci sınıfta pekiştirme dozu 
 -Difteri, Aselüler Boğmaca, Tetanoz, İnaktif Polio (Dörtlü Karma Aşı): İlköğretim birinci sınıfta pekiştirme dozu 
 -Oral Polio Aşısı: 6. ayın sonunda, 18-24’üncü ayda 
 -Erişkin Tipi Difteri: İlköğretim sekizinci sınıfta pekiştirme dozu 
 -Hepatit A: 18 ve 24’üncü aylarda birer doz 
 AA