Sinüzitin tek belirtisi baş ağrısı değil!
 
 Hisar Intercontinental Hospital Kulak Burun Boğaz Hastalıkları ve Baş Boyun Cerrahisi Uzmanı Doç. Dr. Seyhan Alkan ile kronik sinüzitin belirtilerini konuştuk. 
 BU ŞİKÂYETLERNİZ VARSA...
  
 •    Burun tıkanıklığınız varsa, 
 •    Koku alamıyorsanız, 
 •    Son dönemlerde sürekli yorgunsanız, 
 •    Ağız kokunuz varsa, 
 •    Kuru öksürüyorsanız,  
 •    Sesiniz değişmeye başladıysa, 
 •    Geniz akıntınız varsa, 
 •    Boğazınızda batma gibi bir rahatsızlık hissi oluşuyorsa, 
 •    Kış enfeksiyonlarını 10 günden çok daha fazla bir sürede atlatıyorsanız; hastalıklarınız kısa aralıklarla tekrarlıyorsa ve en önemlisi bu şikayetleriniz 3 aydan fazla süredir varsa kronik sinüzit hastası olabilirsiniz. 
 
 ÜST SOLUNUM YOLUNA DİKKAT! 
 Burun kıkırdak-kemik eğriliği ve burun eti büyümesi (konka hipertrofisi) probleminiz varsa kış mevsimi sizin için çok daha sıkıntılı geçer; burun tıkanıklığı belirginleşir, sinüzit atakları sık gerçekleşir. Basit viral enfeksiyonlarda antibiyotik kullanmak gerekmezken; kıkırdak-kemik eğriliği ve burun eti büyümesi probleminiz varsa doğal direnç mekanizmalarınız bozulduğu için sıklıkla antibiyotik kullanımı ile sonuçlanan bakteriyel enfeksiyonlar yaşayabilirsiniz. 
 Ayrıca uykuda nefes alma probleminin artması oksijen alınan miktarını düşürdüğünden yorgunluk ve baş ağrısı şikayetleriniz belirginleşir. Bu nedenle en kısa zamanda bir kulak burun boğaz hastalıkları hekimine başvurmanızda fayda var.