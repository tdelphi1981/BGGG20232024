Sağlıklı yılbaşı sofrası ve yeni yıl detoksu
Yeni bir yıla girmenin heyecanı ile yılbaşı akşamı için zengin ziyafet sofralarının hazırlıkları şimdiden yapılmaya başlandı. Ancak yeni seneye uykusuzluk, halsizlik ve mide sorunları ile girmek istemiyorsanız bazı önemli noktalara dikkat etmeniz gerekiyor. Memorial Suadiye Tıp Merkezi Beslenme ve Diyet Bölümü’nden Dyt. Nilay Keçeci, yılbaşı gecesi sağlıklı beslenme hakkında bilgi verdi. 
İdeal bir yılbaşı sofrası nasıl olmalı? 
Sofrada mutlaka semizotu, enginar, beyaz lahana ya da renkli biberlerden oluşan mevsim salataları ve yılbaşı yemeğinde tokluk hissi oluşturacak hafif yiyecekler bulunmalıdır. 
Hindi düşük kolesterol bakımından sağlıkla tüketilebilecek bir besin öğesidir. Hindi sevmeyen ailelerin balık ve tavuk gibi beyaz et ağırlıklı beslenmesi yararlı olacaktır. Balık fırında pişirilip, dereotları ile süslenerek servis edilebilir. Tavuk da salatalarla birlikte ya da evde yapılmış taze soslarla tatlandırılarak masanızda yer alabilir. 
Kızartma, kavurma gibi ağır ve yağlı yiyecekler yerine taze peynir ve haşlanmış sebzeler tercih edilmelidir. 
Sofrada pilav ve makarnaya mümkün olduğunca yer verilmemelidir. Yemeği süsleyecek ek besin tercihi, domatesli bulgur pilavı olabilir.Ağır ve şerbetli tatlılar yerine meyve ve süt tatlıları tüketilmelidir. Ev yapımı, içerisindeki şeker ve yağ miktarı belli olan baklavalar da küçük porsiyonlar halinde yenebilir. 
Kuruyemişler yemekten 1 ya da 1,5 saat sonra en fazla bir avuç içi kadar, karışık olarak tüketilebilir. 2 ceviz, 5 badem, 5 fındık ve 1 avuca yakın kabak çekirdeği yeterli olacaktır. 
Yemekten bir saat kadar sonra meyve yenebilir. 2 dilim ananas ve 1 muz ile oluşturulmuş meyve tabağı hem mutluluk hormonu salgılanmasına hem de yorgunluk hissinin kaybolmasına katkıda bulunur. 
 Uykusuzlukla baş edebilirsiniz 
Uykusuzlukla mücadele etmek için, bütün günü uyunarak geçirilmemelidir. 1 Ocak’ta kahvaltı brunch şeklinde yapılabilir. Güne ara öğünlerle devam edilip, akşam yemeği erken saatlerde yenilmesi ve erken uyumak önemlidir. Uykusuzluk için gün içinde enerji verici gıdalar tüketilmesi etkili olacaktır. Sabah kahvaltısına eklenebilecek kuruyemişler, 1 tatlı kaşığı kadar tahin ve pekmez ikilisi ile yumurta yeterlidir. Gün içinde bol su içmek, hareketli olmak, bol meyve ve sebze tüketimi günün enerjik geçirilmesine yardımcı olur. 
Detoks çayı ile midenizi rahatlatın 
Yılbaşı ve ertesinde de yeterli miktarda su içilmesi çok önemlidir. Taze meyve suları, bitki ve meyve çayları da içilebilir. Detoks çayı, gün içinde midenin rahatlatılıp enerji depolanması için yardımcı olur. Detoks çayı 1 kabuk tarçın + 1 yeşil elmanın kabuğu + bir tutam mate yaprağı ve bir tutam ıhlamur çayı ile yapılabilir. Mate yaprağı;  vücuttaki ödemin atılmasına, kan şekeri ve kolesterolün düzenlenmesine katkıda bulunur. Ihlamur, ağrı gidericidir ve toksit etkenleri uzaklaştırır. Tarçın; kan şekerini dengeler, gaz ve şişkinliği giderir, iyi huylu kolesterolü yükseltir, antibiyotik etkisi vardır. 
1 Ocak detoksu 
Kahvaltı:  
1 yumurta ile yapılmış omlet, 1 dilim beyaz peynir, 2 adet ceviz içi ve bol yeşillik 
Ara: Bir fincan detoks çayı 
Öğle: 
1 kase kremasız sebze çorbası (Havuç, kabak, bir küçük patates karıştırılabilir) 
2 yemek kaşığı lor peyniri + 1 çay kaşığı çörek otu karıştırılmış bol yeşillikli mevsim salatası 
Ara: 1 su bardağı tarçınlı süt + saat 17:00 gibi bir fincan detoks çayı 
Akşam:  
1 kase sebze çorbası ve 4 yemek kaşığı semizotu ya da enginar salatası 
Ara: 1 fincan detoks çayı