3 bebekten biri sezaryenl
Almanya'da doğan her üç bebekten birinin sezaryenle dünyaya geldiğini belirten uzmanlar, yaşı ilerlemiş ve fazla kilolu olan anne adaylarının sezaryeni tercih ettiğini belirtiyor. Fakat bu şekilde dünyaya gelen çocukların diyabet hastalığı veya çeşitli alerjik hastalıklara yakalanma riski yüksek.
 Almanya'da doğan her üç bebekten biri sezaryen ile dünyaya getiriliyor. Normal doğum isteyen annelere dahi, vakti önceden tayin edilebildiği için sezaryen tavsiye edildiği ortaya çıktı.
 Birçok anne adayı doğumun normal geçmesini, doğum sonrası çocuğunu kucağına alan ilk kişi olmayı istiyor fakat birçok ülkede olduğu gibi Almanya'da da son yıllarda sezaryen ameliyatı ile dünyaya getirilen çocuk sayısında çok büyük bir artış görülüyor. Bu tür doğum sonrasında anneler istirahat etmek zorunda olduğu için anne ile yeni doğmuş bebeğin tanışma ve kucaklaşma faslı da zorunlu olarak ertelenmiş oluyor. Birçok kadının hayatındaki en önemli anlar sezaryen sebebi ile hiç yaşanmıyor.
 Alman Jinekoloji ve Doğum Yardımı Vakfı (DGGG) ülkede sezaryen doğumlarının sadece yüzde 10'unun hayati risk taşıyan durumlarda gerçekleştiğini tespit etti. Buna göre yapılan sezaryenlerin çok büyük bir kısmı gereksiz tıbbi müdahaleler. DGGG özellikle ileri yaşlarda ve fazla kilolu kadınların sezaryeni tercih ettiğini açıkladı. Araştırmaya göre sezaryen doğumu hastaneler için daha planlanabilir olduğu için de doktorlar bu yönteme başvuruyor.
 DGGG yetkilisi Frank Louwen, çoğu hastanede çalışan ebelerin bütün teknikleri ve yöntemleri bilmediklerini ve bu sebeple sıkıntılı görünen durumlarda ameliyatı tavsiye ettiklerini söyledi.
  
 Alman Hastane Toplumu Sözcüsü Moritz Quiske ise hastaneleri ve personelleri savundu ve suçlamaları kabul etmediklerini ifade etti. Quiske “Özellikle daha çok para kazanmak için sezaryen doğumlarının arttığını söylemek çok büyük küstahlık.” dedi.
 Uzmanlar, kadınların normal doğum yapmalarının daha sağlıklı olduğunu vurguluyor. Bağımsız araştırmalar, sezaryen yolu ile dünyaya gelen çocukların diyabet hastalığı veya çeşitli alerjik hastalıklara daha çok yakalandıklarını gösteriyor.
  