Hepatit A, aşı takvimine eklendi
Sağlık Bakanlığı, Hepatit A aşısını çocukluk dönemi aşı takvimine ekledi. Böylece mücadele edilen hastalık etkeni sayısı 12'ye yükseldi.
Hepatit A aşısının aşı takvimine eklenmesi dolayısı ile düzenlenen toplantıda konuşan Sağlık Bakanı Recep Akdağ, 10 sene öncesinde Türkiye'de doğan her bin çocuktan 30'unun hayatını kaybederken, bu oranın bugün binde 8'in altına indiğini belirterek, "İnanıyorum ki bu oran 2015 yılında binde 7'nin de altına inecek." dedi. 

Türkiye'nin aşılamada dünyanın en iyileri arasında yer aldığını söyleyen Akdağ, "2002 yılında Diyarbakır'da çocuk aşılama oranı yüzde 49'larda, Şırnak'ta yüzde 37'lerde, Hakkari'de yüzde 44'lerde idi. Bugün, bu şehirlerimiz de dahil olmak üzere ülke genelinde aşama oranlarımız yüzde 97'lerde. Bu oran 2002 yılında ise yüzde 70'lerde idi." diye konuştu. Aşı bütçesinin de 2002 yılından bu yana 40 misli arttığına dikkat çeken Akdağ, yakın bir gelecekte Türkiye'de aşı üretim çalışmalarının gerçekleştirilebilmesi için çalışmaların bugünde başladığını aktardı. 

CEYHAN: TÜRKİYE HEPATİT A'YI AŞI TAKVİMİNE EKLEYEN 8. ÜLKE.
 
Toplantıda bir konuşma da Bakanlık Bağışıklama Danışma Kurulu Üyesi Prof. Dr. Mehmet Ceyhan yaptı. Ceyhan, Türkiye'de 2005 yılına kadar 7 hastalığa karşı bağışıklama sağlandığını belirterek, "Bundan 6 sene öncesinde, Hepatit A'nın da aşı takvimine konduğunu rüyamızda bile göremezdik. Ancak bugün gelinen noktada aşılama konusunda birçok gelişmiş ülkenin de önün geçtik." ifadesini kullandı. 

Basit bir hastalık şeklindeki kanının aksine Hepatit A'nın, Hepatit B'den daha yaygın görüldüğünü ve ölüme bile yol açabildiğini söyleyen Ceyhan, Türkiye'nin bu aşıyı ulusal aşı takvimine ekleyen 8. ülke olduğunu dile getirdi. Ceyhan, ABD, Arjantin, İsrail, Katar, Panama, Suudi Arabistan ve Uruguay'da da bu aşının aşı takviminde bulunduğunu aktardı. 

Öte yandan toplantıda, 'aşıyla hastalıkları aşıyoruz' sloganın kullanıldığı kamu spotu filmi de gösterildi. Toplantı sonunda, spotta oynayan çocuklar Bakan Akdağ'a çiçek sundu. Akdağ, çocuklarla bir süre sohbet etti. 

HASTALIK İLERİ YAŞLARDA GÖRÜLME EĞİLİMİNE GİRDİ.

Türkiye, Hepatit A enfeksiyon açısından 2000'li yılların başlarında hastalığın yüksek düzeyde yaygın görüldüğü ülkeler grubunda yer alıyordu. Son yıllarda özellikle temiz içme ve kullanma suyu teminindeki gelişmelere paralel olarak hastalığın görülme sıklığı azalmaya başladı. Daha önce okul öncesi dönemde görülen hastalık, ileri yaşlarda görülme eğilimine girdi. 

Hastalığın ileri yaşlara kayma eğilimi dikkate alındığında vatandaşların çocukluk döneminden başlamak üzere korunması önem taşıdığından, Bağışıklama Danışma Kurulu tarafından çocuklara rutin Hepatit A aşılamasına geçilmesi tavsiye edildi. Hepatit A aşısı çocuklara 18. ayda ve 24. ayda olmak üzere iki doz uygulanacak. Yakın zamanda su çiçeği aşısı da aşı takvimine alınacak.