Bakanlıktan 'öldüren reklam' uyarısı
'Mucize etkiye sahip' iddiasıyla ilaç gibi satılan ürün reklamlarına karşı basın yayın kuruluşları ile internet sitelerini uyaran Sağlık Bakanlığı, bu tanıtımların halkı yanılttığını ve ölümle sonuçlanabilen ciddi sorunlara neden olduğunu bildirdi.
Sağlık Bakanlığı Türkiye İlaç ve Tıbbi Cihaz Kurumu Başkanı Saim Kerman, ülke genelinde yayın yapan tüm televizyon ve radyo kanalları ile gazete, internet siteleri ile valilikler ve RTÜK'e 'Kansere karşı etkili', 'Damar tıkanıklığına son', 'Mucize zayıflatıcı', 'Cinsel sorunlara son' gibi iddialarla tanıtımı yapılan, ilaç olmadığı halde ilaç etkisine sahipmiş izlenimi yaratılan gıda takviyesi veya bitkisel ürünlerle ilgili birer uyarı yazısı gönderdi.

Söz konusu iletişim kanallarında bu tür çok sayıda ürünün tanıtım ve satışının yapıldığına işaret eden Kerman, 'Sağlık beyanıyla yapılan bu tanıtımların tüketicileri yanıltmasının yanı sıra sonu ölümle sonuçlanabilen ciddi sağlık sorunlarına da neden olduğu kurumumuza intikal eden şikayetlerden ve yaptığımız denetimlerden anlaşılmaktadır' dedi.

-'Bunların nerede ve nasıl satılacağı belli'-

Yasa ve yönetmeliklerde ürünlerin sağlık beyanıyla satılacağı yerlerin belirlendiğine dikkati çeken Kerman, Türkiye İlaç ve Tıbbi Cihaz Kurumu'nun sağlık beyanıyla satılan ürünlerle ilgili denetim, durdurma, toplama, toplatma, imha yetkileri bulunduğunu hatırlattı.

Kerman, basın yayın kuruluşları ile internet sitelerine gönderdiği yazıda, şunlara dikkati çekti:

'TV ve radyo kanallarınızda, gazetelerinizde ve internet sayfalarınızda, sağlık beyanı belirtilerek, ürün tanıtımı ve satışı yapılan reklamlarınız mevcut ise kaldırmanız, bu türden ilan ve reklamları yayınlamadan önce yukarıda belirtilen mevzuat hükümlerince yeniden gözden geçirmeniz yasal bir sorumluluktur.

Aksi takdirde televizyon ve radyodaki mevzuata aykırı tanıtım, program ve satışlarla ilgili RTÜK'e bildirimde bulunulacağını, internet ortamında yapılan tanıtımlar için erişimin engellenmesi için Bilgi Teknolojileri ve İletişim Kurumu nezdinde işlem başlatılacağını, halk sağlığını olumsuz etkileyen bu tür faaliyetlere hiçbir şekilde müsaade edilmeyeceğinin bilinmesini, kullanıcılar üzerinde her geçen gün daha fazla olumsuz etkisi gözlemlenen bu tür ürünlere karşı yürüttüğümüz bu mücadeleye destek vereceğinizden şüphemiz bulunmamaktadır.'