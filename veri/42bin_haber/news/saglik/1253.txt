Kelliği bitiren basit yöntem
Kandan alınan kök hücre saç dökülmesine ve gençleşmeye yarıyor!
Günümüzde saç dökülmeleri özellikle erkeklerin sorunu gibi görünse de, bazı hastalıklar kadın- erkek demeden saçların kaybına neden olabiliyor. Acıbadem Bakırköy Hastanesi Cilt Hastalıkları Uzmanı Dr. Belma Bayraktar, PRP (Platelet Rich Plazma) yöntemiyle kandan alınan kök hücrelerin seçilmiş hasta gruplarında saç dökülmesini önlemek amacıyla uygulandığını, aynı zamanda cilt yenileme ve gençleştirmede de başarıyla kullanıldığını belirtiyor.
 
PRP (Platelet Rich Plazma) yöntemi hakkında bilgi veren Dr. Belma Bayraktar, günümüzde saçsızlığa neden olan birçok hastalık olduğunu, bu hastalıkların önceden tespit edilerek ve saç dökülmesi tipinin ve derecesinin belirlenerek tedavi edilmesinin bilimsel bir yaklaşım olduğunu ifade etti. Hekimin öncelikle bu sorunu tanımlamaya çalıştığını ardından soruna yönelik tedavi yaptığını ifade eden Dr. Belma Bayraktar, 15-20 nedeni olan saç dökülmelerini, sık görülen hastalıkları ve bunların tedavisi için neler yapıldığı hakkındaki soruları şöyle yanıtlıyor:
 
ANTİDEPRESAN SAÇ DÖKÜYOR

Saç dökülmesine en sık yol açan nedenler nelerdir?

· Antidepresanlar, kan sulandırıcı, tansiyon ve mantar ilaçları saç dökülmesine neden olabiliyor. Eğer kişi ilacı kullanmayı keserse dökülme de sona eriyor.
· Tiroid hastalığı saç dökülmesine yol açıyor.
· Bilinçsizce uygulanan tek tip beslenmeye dayanan, çok düşük kalori alınan durumlarda saç dökülmeleri olabiliyor. Bu diyetler folik asit, B vitamini, çinko, biyotin eksikliği gibi vitamin eksikliklerine neden olduklarından dolayı saçlar kaybediliyor.
· Hormonal bozukluklar, polikistik over sendromu da yüzde yağlanmaya, sivilcelere ve saçlarda dökülmeye yol açabiliyor.
· Şeker hastalığı, aşırı stres, sistemik lupus, kemoterapi almak da saç dökülmesinin nedenleri arasında yer alıyor.
· Bazı kadınların haftada 3-4 defa fön çektirmesi nedeniyle saçların köklerinden defalarca çekilmesi ve yüksek ısı uygulaması saçların yıpranmasına ve dökülmesine yol açabiliyor. Saçlarını her gün sıkı sık toplayanlarda, saçları sert bir şekilde fırçalayıp yıpratanlarda, uygun şampuan kullanmayanlarda da sorun yaşanıyor.
· Saçlı deri hastalıkları da örneğin sedef hastalığı saç dökülmesine neden oluyor. Bu hastalıkta saç derisi adeta bir zırh gibi kepeğe benzeyen kabuklanmalarla kaplanıyor ve kişi bunları elleriyle kazıdığı zaman da saç kökleri yok oluyor.
· Psikolojik bir sorun olan saç koparma hastalığı (Trikotillomani) bazı kişileri saçlarından edebiliyor. Saçlarını kopardıklarını hekimden saklasalar da, çok sayıda kırık saç bulunması saçlarını kopardıkları konusunda onları ele veriyor.
 
KÖK HÜCRE TEDAVİSİ NASIL YAPILIYOR?

Günümüzde saçsızlığın tedavisinde birçok yöntem uygulanıyor. Bu yöntemler arasında PRP yani kök hücreyle saçsızlık tedavisi de yer alıyor. Tedavinin uygulanışı hakkında bilgi veren Dr. Belma Bayraktar, şunları söylüyor:
 
- Öncelikle hastadan alınan kan steril şartlarda özel bir tüpün içine konuluyor.
- Ardından içinde jel bulunan bir tüpe yerleştiriliyor.
- Sonra tüp santrifüje konularak yaklaşık 5- 8 dakika kanın içindeki maddelerin ayrıştırılması sağlanıyor.
- Kanın tronbositlerden ve büyüme faktörlerinden zengin plazma kısmı ayrıştırılmış oluyor.
- Elde edilen bu zengin karışım, saçlı deride eğer hala kıl kökleri yer alıyorsa ve kıl kökleri canlıysa enjeksiyon yardımıyla uygulanıyor. Böylece bu köklerden yeni saç çıkıyor ve mevcut saç telleri kalınlaşıyor.
- Bu yöntem tamamen saçlarını kaybetmiş ve kıl kökleri ölmüş kişilerde başarılı olamıyor. Başarılı olması için kıl köklerinin canlı olması gerekiyor.
- Yöntem 15 günde bir ortalama 6-8 seans, kişinin durumuna göre, aralarda saç mezoterapisi denilen vitamin enjeksiyonlarıyla kombine ediliyor. PRP kürü tamamlandıktan sonra yılda 1-2 kez enjeksiyonlarla işlemin devamı sağlanabiliyor.

Kandan alınan kök hücrenin saçsızlık dışında cilt gençleştirmede de başarıyla uygulandığını vurgulayan Dr. Belma Bayraktar, bu yöntemin dışında yüz mezoterapisi, vitamin-mineral enjeksiyonlarıyla da cilde genç görünüm kazandırmaya çalıştıklarını ifade ediyor.
 
PRP İLE YÜZ GENÇLEŞTİRME
 
Kandan elde edilen büyüme faktörü, ortopedi ve göz branşlarında da bazı hastalıkların tedavisinde başarıyla uygulanıyor. Bir milimetre küp kanın içinde bir milyon tane büyüme faktörü bulunuyor. Bu yoğunlaştırılmış, özel bir sıvı haline gelmiş büyüme faktörü, deri altına enjekte ediliyor. Deriye yüzeyel olarak noktasal bir şekilde uyguladığında ciltte gençlik ve parlaklık sağlanıyor. Bu sayede ciltteki lekeler ortadan kaldırılabiliyor, gözenekler sıkılaştırılıyor, ince çizgiler kayboluyor. Cilt gençleştirme için 15 gün arayla 3-4 seans olarak uygulanıyor. Ancak bu yöntemin tiroid hastalıklarında, bağışıklık sistemi hastalıklarında, pıhtılaşma bozukluklarında dikkatli kullanılması gerekiyor.
Cilt gençleştirmede bunun dışında çeşitli vitamin-mineral enjeksiyonları da uygulanıyor. Bunları 15'er gün arayla cilde belirli seanslarda yapılıyor. Cilde biyolojik bir uyarı vererek, gençleşmesi sağlanıyor.