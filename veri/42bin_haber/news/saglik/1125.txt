'Olan var olmayan var'
Düzce Üniversitesi (DÜ) Tıp Fakültesi Psikiyatri Anabilim Dalı Başkanı Prof. Dr. Ahmet Ataoğlu, "Sevgililer Günü'nün 'Sevgi Günü' olarak kutlanmasını önerdi.
Ataoğlu, sevginin bütün güzel sıfatlarla tarif edilebileceğini, bunların hepsinin doğru olacağını anlatarak, sevginin içine bütün güzelliklerin katılabileceğini kaydetti. 

"Sevgi, içine sevgiliyi de alan, evrensel dışlayıcılığı olmayan bir sözdür" diyen Ataoğlu, "Sevgililer Günü, 'Sevgi Günü' olarak kutlanırsa daha kapsayıcı, daha sıcak olacağını düşünmekteyim. Daha kapsayıcı olacaktır çünkü her insanın sevgi göstereceği bir şey vardır ama her insanın sevgilisi olmayabilir" diye konuştu.
 
"SEVGİLİ OLMAMAK, İNSANLARI OLUMSUZ EKTİLEYEBİLİR" 

İnsanların sevgilisinin olmamasının farklı duygular yaratabileceğine dikkati çeken Ataoğlu, şöyle konuştu:
 
"Sevgili olmamak farklı düşünceler, davranışlar yaratır ve insanları olumsuz etkileyebilir. Bunlar kişide yetersizlik, beğenilmeme düşünce ve duygusu oluşturacağından kişiyi sevgili arama ve edinme gibi yersiz ve zamansız yanlış davranışlara da yönlendirebilir. Sevgi gününü kapsayıcı olarak değerlendirip kutlarken içine sevgiliyi ve sevmenin binbir türünü katabilir ve insanları da sevgili edinme ve bulma davranışına zorlamayız." 

İnsanların bu tür özel günleri kutlarken maddi olarak zorlanacakları hediyeler almamaları gerektiğini dile getiren Ataoğlu, "Çoğu zaman içten güzel bir söz çok daha değerli olabilir" ifadesini kullandı. 

 