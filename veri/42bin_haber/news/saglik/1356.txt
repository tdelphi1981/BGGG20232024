Türkiyede her 6 kişiden biri böbrek hastası
Türk Neforoloji Derneği (TND) İzmir Şubesi yönetimi, mart ayının ikinci perşembe günü kutlanan, Türkiye'de bu yıl sekizinci defa kutlanacak olan Dünya Böbrek Günü dolayısıyla bir mesaj yayımladı.
TND tarafından 23 ilde, toplam 10 bin 750 erişkinin katılımıyla yapılan CREDIT araştırmasına göre Türkiye'de erişkinlerin yüzde 15,7'sinde kronik böbrek hastalığı görüldüğü, her 6 kişiden birinin böbrek hastası olduğu ve bu sonucun, ülke genelinde 7,5 milyon kişinin kronik böbrek hastası olduğu anlamına geldiği ifade edildi.
 
Bu yıl 14 Mart Perşembe günü kutlanacak Dünya Böbrek Günü dolayısıyla bir açıklama yapan TND İzmir Şube Başkanı ve Dokuz Eylül Üniversitesi Hastanesi Nefroloji Bilim Dalı Öğretim Üyesi Prof. Dr. Taner Çamsarı, kronik böbrek hastalarında ölüm ve malûliyet risklerinin, sağlıklı kişilerden 10 ile 30 kat daha yüksek olduğunu söyledi. Prof. Dr. Çamsarı, şunları kaydetti: "Kronik böbrek hastalığı, sıklıkla sinsi seyreder. Düzenli tarama yapılmadıkça erken evrelerde teşhisi zordur. Farkındalığının ve erken tanısının düşük olması nedeniyle hastalık, sıklıkla son dönem böbrek yetmezliği evresine ilerler. Yüksek malûliyet oranları ve kötü yaşam kalitesi, bu hastaların aile ve sosyal yaşantılarını da olumsuz etkiler ve ekonomik üretkenliklerini engeller. Son dönem böbrek yetmezliği gelişen hastaların yaşamını sürdürebilmesi için diyaliz ve böbrek nakli tedavilerinin uygulanması gerekir. Bu tedavilerin global maliyeti, 1 trilyon doların üzerindedir. Ülkemizde diyaliz uygulanan veya böbrek nakli yapılmış 60 bini aşkın hasta bulunmakta, her yıl buna 10 bin yeni hasta eklenmektedir. Sağlık bütçesinin yüzde 5'ten fazlası, bu hastalar için harcanmaktadır. Kronik böbrek hastalığı için en yüksek risk faktörleri arasında şeker hastalığı, tansiyon yüksekliği, kalp damar hastalıkları, obezite, ileri yaş ve ailede böbrek hastalığı yer alır. Kronik böbrek hastalığının önlenmesi için düzenli egzersiz yapmalı, sağlıklı beslenmeli ve ideal vücut ağırlığını korumalı, tuzu azaltmalı, yeterli su içmeli, sigaradan ve aşırı alkol tüketiminden kaçınılmalıdır. Risk altındaki kişilere yönelik düzenli tarama ve etkin tedaviyle hastalığın gelişimi veya ilerlemesi engellenebilir. Aynı zamanda sağlık bütçesine getirdiği yük azaltılabilir."