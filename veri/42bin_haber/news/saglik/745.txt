Jinekolojik cerrahide robot devrimi!
 
 Ege Üniversite Kadın Hastalıkları ve Doğum Ana Bilim Dalı Öğretim Üyesi, Jinekolojik Endoskopi ve Robotik Cerrahi Eğitim Programı Direktörü Prof. Dr. Fatih Şendağ ve ekibi, Da Vinci Robotu ile tek delikten rahim ameliyatını denedi. 46 yaşındaki S.K.’nın rahmi, göbek deliğinden robot sistemi yardımı ile alındı. 
 Türkiye’de bir ilki gerçekleştirmenin gururunu yaşadıklarını belirten Prof. Dr. Fatih Şendağ, robotik cerrahi yönteminin Türkiye’de çok yeni olduğunu ve bu alanda önemli bir gelişmeye imza attıklarını söyledi.  
 Prof. Dr. Şendağ, yeni yöntem ile hastaların daha az ağrı ve komplikasyonla karşı karşıya kaldığını ve kozmetik bir görüntü imkanı sunulduğunu kaydetti. 
 Prof. Dr. Şendağ "Laparoskopik yöntem ile göbek deliğinden girilerek tek kanalla ameliyatları gerçekleştiriyoruz. Ama daha önce robotik yöntem ile tek kanaldan ameliyat gerçekleştirmemiştik. Robotik yöntem ile hastanın sağ karın bölgesinden iki ve sol karın bölgesinden iki olmak üzere toplam dört delik açılarak ameliyatları gerçekleştiriyoruz. Tabii bu durum sonucu hastalarımızın iki tarafında da ameliyat izleri kalıyor. Şimdi ise robotik yöntemle tek kanaldan göbek deliğinden başarılı bir operasyona imza attık. Bir ilki gerçekleştirmenin gururunu yaşıyoruz" dedi. 
 ’ROBOT SİSTEMİ İLE BİR İLK’
  
 Prof. Dr. Fatih Şendağ, robotik cerrahi ile hata payının ciddi oranda azaldığını belirten Şendağ, el titremesinin bu yöntem ile bitirildiğini söyledi.  
 Prof. Dr. Şendağ "Kapalı sistem ameliyat yöntemini bir de robotik sistem ile yaptığımızda hata payını ciddi oranda azaltıyorsunuz. Çünkü bu yöntem ile el titremesi tamimiyle bitirilmiş oluyor. Bunun yanında el ile yapması zor olan birçok şeyi bu yöntem ile başarmanız çok daha kolay ve güvenli. Dolayısıyla hastalarıma robotik cerrahi öneriyorum. Birçok hastamız robotik cerrahi bilmediği için ameliyat olmaktan çekiniyor. 
 Hastamız miyom sebebiyle yoğun kanama şikayetleri ile bize gelen bir hastaydı. Rahmi alınması gerekiyordu. Hastaya birçok yöntem önerdik. Normal klasik ameliyat, kapalı ameliyat, robotik ameliyat ve tek delikten robotik ameliyat seçeneklerini sunduk. Hastamıza robotik cerrahiyi anlattık. Tek delikten robotik cerrahi yöntemini ve avantajlarını anlattık. Hastamız tek kanaldan robotik cerrahi yöntemini seçti. Ameliyat süresi ilk vaka olması sebebiyle yaklaşık 2.5 saat sürdü. Başarılı bir operasyon gerçekleştirdik" dedi. 
 AMERİKA’DA CANLI YAYINDA İZLEYECEKLER
  
 Türkiye’de yapılan operasyon ile bir ilki gerçekleştirdiklerini belirten Prof. Dr. Şendağ, başka bir ilki ise Kasım ayında gerçekleştireceklerini söyledi. 
 Prof. Dr. Şendağ, "Dünyada bu yöntemin örneğinin olup olmadığını arkadaşlarımız araştırıyor. Amerika’da yapılmadığını biliyoruz. Çünkü Amerika’dan bana onur verici bir teklif geldi. Kasım ayında yapılacak bir kongrede Ege Üniversitesi’nden canlı yayın ile Washington’a bağlanarak robotik cerrahi ile tek delikten ameliyat gerçekleştireceğim. Bu teklif bizim için onur verici bir tekliftir. Üniversitemizin Rektör ve Dekanı ile bu konuyu görüştük. Kasım ayına kadar gereken hazırlıkları yapacağız. Türkiye’de bir ilki daha gerçekleştirmenin onurunu yaşayacağız" diye konuştu. 
 ’AMELİYAT OLDUĞUMA İNANAMADILAR’
  
 Robotik ve kapalı yöntem ile ameliyat tekniğinden haberi olmadığını söyleyen hasta S.K., hiç ameliyat geçirmemiş gibi hissettiğini söyledi. 
 Oğlu ve eşinin ameliyat olduğuna inanmakta güçlük çektiğini söyleyen kadın, "Bu ameliyatı kabul ederken hiç tereddütte bulunmadım. Fatih Hocamızın adını duyduğumda çok rahatladım. Hem robotik hem de kapalı yöntem ile ameliyat edildiğini bilmiyordum. Kimse bu teknikten korkmasın. Ameliyatın gerçekleştirilmesinden bir gün geçmesine rağmen hiç ameliyat olmuş gibi hissetmiyorum. Oğlum ve eşim ameliyat olduğuma inanamadı. Beni gördüklerinde çok iyi olduğumu söylediler" dedi. 
 Cihan DURAK/ İZMİR, (DHA)