Kalpteki kiste dikkat
Bakırköy Dr. Sadi Konuk Eğitim ve Araştırma Hastanesi Kalp Damar Cerrahisi Klinik Şefi Doç. Dr. Ahmet Akgül, kalpteki kistin parazite bağlı geliştiğini, hastalığın özellikle hayvancılıkla ve hayvan ürünleriyle uğraşanlarda ve yiyeceklerinde hijyene dikkat etmeyenlerde görülebildiğini belirtti.
Doç. Dr. Akgül, yaptığı yazılı açıklamada, geçen hafta kalbinde kist olan 31 yaşındaki bir kadın hastanın ameliyatıyla ilgili bilgi verdi.

Hastalığın oluşumuna değinen Akgül, 'Kalpteki kist, Ekinokok denilen parazite bağlı gelişir. Hastalık özellikle hayvancılıkla ve hayvan ürünleriyle uğraşanlarda daha fazla görülebilirken, yiyeceklerinde hijyene dikkat etmeyen her bireyde görülebilir. Ağız yoluyla geçen bu parazit, bağırsaklar ile kana karışır ve yayılır' ifadelerini kullandı.

Akgül, hastalığın yalnızca kalpte oluşmadığına dikkati çekerek, şunları kaydetti:

'Kana karışınca öncelikle karaciğer, akciğer, kalp, hatta beyinde hastalıklar oluşur. Hastalarımızda tek bir odakta ve organda kist kalmaz. Bir organda, birden fazla ya da birçok organda bulunabilir. Ayrıca her türlü tedaviye rağmen tekrarlayabilir. Kalp için ciddi sonuçlar doğuracağından ameliyat edilmelidir. Ayrıca ameliyat sonrasında da albendazol denilen ilaç kullanılmalıdır. Ama yine tekrarlayabilir veya başka organlarda görülebilir.'

Hastaların ameliyatının hem kalbi durdurularak hem de kalp çalışırken yapılabildiğini anlatan Akgül, şu bilgileri verdi:

'Kalbin iç yapılarında tutulum varsa kalbin durdurularak yapılması gerekir. Ameliyat sırasında farklı olarak kist içeriğinin ve içindeki zarın tam temizlenmesi, kalbe ve etrafına bulaştırılmaması gerekir. Ayrıca kistin içeriği özel solüsyonlarla defalarca yıkanmalıdır. Amaç, en ufak bir parçasının bile kalmamasını sağlamaktır.'