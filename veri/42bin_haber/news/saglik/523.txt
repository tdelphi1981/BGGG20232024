Yılbaşı geceniz kabus olmasın
GAZİANTEP'te beslenme ve diyet uzmanı Ayşe Ceren Ayalp, yılbaşı gecesinin kabusa dönüşmemesi için beslenme konusunda bazı önerilerde bulundu.
Yılbaşında gece fazla tüketileceği hesaplanarak gün içerisinde beslenmemenin, yapılabilecek en büyük yanlış olacağını kaydeden Ayşe Ceren Ayalp, "Tüm öğünleri mutlaka düzenli almak gerekir. Metabolizma yavaşlamamalı" dedi. Ayalp, özellikle tansiyon, kalp ve şeker hastası olanların yemek yerken daha dikkatli olması gerektiğini vurgulayarak, şunları anlattı: "Bu tür özel günlerde hastalığınız tatile çıkmıyor. Çok yağlı yemekleri fazla miktarlarda yemek, aşırı alkol tüketmek, tuzlu kuruyemişleri fazla kaçırmak tansiyonu kronik hastalarda önemli sorunlara neden olabilir. Tansiyonun birden yükselmesinin, beyin kanaması ve kalp krizi riskini artırdığı unutulmamalıdır. Herkes, çok yağlı yemekleri, kuru yemişi, tatlıyı ve kullanıyorsa alkolü fazla tüketmemeli. Yemek geniş bir zaman diliminde yenilmeli, mezeler az yağlı ve sebze ağırlıklı olmalı. Sütlü tatlılar ve meyve tercih edilmeli."

Diyetisyen Ayalp, eğlence öncesinde salata, yoğurt gibi küçük bir öğün yapmanın faydalı olacağını da belirterek, şöyle devam etti: "Ana yemek olarak tercihinizi etlerden yana kullanacaksanız fırında, buğulama veya ızgara olarak hazırlanmış derisiz ve yağsız hindi eti, kırmızı et, tavuk veya balık tercih edebilirsiniz. Yanında mutlaka bol yeşil salata, ızgara veya buğulanmış sebzeler öneririm. Yılbaşı yemeğinde karbonhidrat yükü fazla olur. Pilavlar, börekler, dolmalar gibi. Bu besinlerin hepsinin aynı gruptan olduğunu bilelim. Eğer alkol alınacaksa mutlaka yemekle beraber tüketilmeli. Çünkü, aç karnına alınan alkol çok çabuk kana karışır kan şekerinizi hızlıca oynatır ve bu da yeme isteğinizi artırır. Yeni yılın ilk gününe iyi girmek isteyenler mutlaka yeterli su tüketimine ve yeşil sebzelere ağırlık vermeye özen göstermeli."