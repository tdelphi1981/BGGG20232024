Mantar zehirlenmelerine dikkat
İstanbul Halk Sağlığı müdürlüğü'nden yapılan yazılı açıklamada mantar zehirlenmelerine dikkat çekilerek , bu tür zehirlenmelerin ölümcül olabileceği belirtildi. Yazılı açıklamada şöyle denildi. "Mantar zehirlenmesi doğal alanda yetişen, yapısında zehirli maddeler bulunan mantarların tüketilmesiyle oluşan, ölümle de sonuçlanabilen ciddi bir zehirlenmedir. Mantar zehirlenmeleri özellikle yağışların arttığı ilkbahar ve sonbahar aylarında artmaktadır.
"ŞEKLİNE VE RENGİNE BAKARAK ANLAŞILAMAZ"

Doğada yetişen onbinlerce mantar türü bulunmaktadır. Mantarların zehirli olup olmadıklarını şekline, rengine…vb. bakarak anlamak mümkün değildir.

ZEHİRLENME BELİRTİLERİ

Sersemlik, uykuya meyil, bulantı, kusma, ateş, terleme, bulanık görme, yüz ve boyunda kızarıklık, ağızda metalik tat, karın ağrısı, ishal mantar zehirlenmesinin ilk gözlenen belirtileridir. Daha sonra karaciğer, böbrek ve diğer organların işlev bozuklukları, koma ve ölüm de görülebilmektedir. Mantar tüketiminden sonra bu belirtilerden bir veya birkaçı görüldüyse en kısa sürede sağlık kuruluşuna başvurulmalıdır.

Mantarın yoğurtla birlikte tüketilmesi, pişirilmesi, sirkeli veya tuzlu suda bekletilmesi/kaynatılması, taze, konserve veya kurutulmuş olması zehrinin yok edilmesi için yeterli değildir. Mantarın zehri hiçbir şekilde yok edilemez. Doğada kendiliğinden yetişen mantarların zehirli veya zehirsiz olduğunu bakarak anlamak mümkün değildir.

NELERE DİKKAT EDİLMELİ ?

Mantar yenecekse mutlaka kültür mantarları tercih edilmeli ve bol su ile iyice yıkanarak pişirdikten sonra tüketilmelidir. Satın alınacak mantarın ambalajlı olmasına ve etiketinde üretim yeri, üretim izni, üretim tarihi gibi bilgilerin yer almasına dikkat edilmelidir.