Kültür balıklarında risk yok
 
 Yrd. Doç. Dr. Soner Bilen yapılan tartışmalar nedeniyle kültür balıklarının zan altında bırakıldığını söyleyerek "Herkesin atladığı bir konu var. Kültür balıkları zaten sağlıksız bir ortamda yetiştirilemez. Temiz yerde yetiştirilen balıklar, vücutlarına ağır metal ya da insan sağlığını tehlikeye sokacak maddeleri almazlar. Zira besinleri de yetiştiriciler tarafından hazırlanır ve besin içerikleri bellidir" diye konuştu.  
 Balık severlerin havuzlarda yetiştirilen alabalık, çipura, levrek, somon gibi kültür balıklarını güvenle tüketilebileceğini vurgulayan Bilen, şunları kaydetti:  
 "Balığa lezzetini veren en önemli şey vücutlarındaki yağ ve yağ asitleridir. Yapılan birçok bilimsel çalışma göstermiştir ki havuzlarda yetişen kültür balıklarıyla denizden avlanan emsalleri arasında besin değerleri açısından hiçbir farklılık yoktur. Ayrıca kültür balıklarını yetiştirmek için kullanılan yemlerin içinde hormon ya da benzeri hiçbir katkı bulunmaz. Bu açından kültür balıkları insan sağlığını tehdit edecek bir risk kesinlikle taşımaz. Sonuç olarak kültür balıkları halkımızın en güvenilir şekilde tüketebileceği hayvansal protein kaynağıdır." 
 HAMSİ VE İSTAVRİT DE TEHLİKE YOK
  
 Bazı balıkların ağır metal taşıyıp taşımadığına ilişkin tartışmalara da dikkati çeken Bilen, "Sanayi atıklarının yoğun olduğu bölgelerde yetişen mezgit ve barbun gibi dip balıkları risk grubuna girerken hamsi, istavrit ve bunlar gibi pelajik balıkların risk faktörü çok daha düşüktür" dedi.  
 Denize dökülen atıkların denizin dibinde yaşayan ve suyu süzerek beslenen çift kabuklu yumuşakçaların bünyelerinde biriktiğini kaydeden Bilen, barbun ve mezgit gibi dip balıklarının bu tür canlıları tüketerek vücutlarına aldığını kaydetti.  
 Bu nedenle dip canlılarını tüketerek beslenen balıkların risk altında olduğunu vurgulayan Bilen, dip balıklarının vücutlarında ağır metal taşıyıp taşımadığı konusunda emin olmak için balıkların nereden tutulduğunun bilinmesi gerektiğini söyledi.  
 'AVRUPA ÜLKELERİNİN GERİSİNDEYİZ'
  
 Türkiye’de üretilen, levrek, alabalık ve çipura gibi kültür balıklarının büyük bir kısmının Avrupa’ya ihraç edildiğini aktaran Bilen "Türkiye’de üretilen kültür balıklarının büyük kısmını Avrupa Birliği (AB) ülkelerine ihraç ediyoruz. Avrupa ülkelerinde kişi başına tüketilen balık miktarı ortalama 23, dünyada 18,6 kilo iken Türkiye’de bu rakam sadece 6 kilodur" ifadesini kullandı. 
 AA