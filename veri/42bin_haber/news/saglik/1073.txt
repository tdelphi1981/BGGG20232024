Öksürük şurupları geri mi çekildi?
Sağlık Bakanlığı, bazı öksürük şuruplarında bulunan "Dextrometorfan" ilaç etken maddesinin Hindistan kaynaklı olmadığını, bu sebeple piyasadan geri çekilen öksürük şurubunun bulunmadığını açıkladı. Sağlık Bakanlığı'ndan yapılan yazılı açıklamada, "Dextrometorfan" etken maddesini içeren öksürük şuruplarının ölümlere sebebiyet verdiği haberleri üzerine, Türkiye İlaç ve Tıbbi Cihaz Kurumu tarafından Türk Eczacılar Birliği, İlaç Endüstri İşverenler Sendikası, Türkiye İlaç Sanayicileri Derneği, sağlık ve ilgili ilaç firmalarına, Hindistan'da üretilen ve başka maddeyle kontamine olan (bulaşan) sözkonusu hammaddenin Türkiye'ye ithal edilip edilmediğinin sorulduğu belirtildi.

İnceleme sonucu ülkedeki öksürük şuruplarındaki "Dextrometorfan" etken maddesinin Hindistan kaynaklı hammadde olmadığının tespit edildiği bildirilen açıklamada, konunun önemle takip edildiği, bahsedilen sebepten dolayı piyasadan geri çekilen öksürük şurubunun bulunmadığı kaydedildi.