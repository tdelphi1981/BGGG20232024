Obezite hastasına kantarlı takip
Tarsus ilçesinde obez hastası Cuma Yıldız'ın (43) uygulanan tedavi sonucunda zayıflayıp zayıflamadığı, sebze halinden minibüsle evine getirilen kantar sayesinde ölçülüyor.
Morbid obez hastalığı bulunan ve 6 ay önce Türkiye sağlıklı beslenme ve Hareketli Hayat Programı kapsamında Tarsus Toplum Sağlığı Merkezince takibe alınan Cuma Yıldız'ın tedavisi devam ediyor. 

Tedaviden önce 200 kilo olan Yıldız, 10 kilo vererek, 190 kiloya düştü. Aşırı kilosu nedeniyle yürüme güçlüğü çeken Yıldız, Gazipaşa Mahallesi'ndeki evine giden Tarsus Halk Sağlığı Merkezi Sorumlu Hekimi Uzm. Dr. Ferhat Coşkun ile aile hekimi Dr. Mehmet Faruk Aydın tarafından rutin sağlık kontrolünden geçirildi.
Ardından Yıldız'ın kilosu, Tarsus Halk Sağlığı Merkezi ekiplerince Tarsus Hali'nden minibüsle evine getirilen kantarla tartıldı. 

Yıldız'ın daha önce 200 olan kilosunun 192 kiloya indiği görüldü. Yetkililer, kantarda 2 kilo oynama olduğunu belirterek, elektronik tartıda 190 kilo geldiğini ifade ettiler. 
  
OBEZİTE HASTASINI BÖYLE TARTTILAR / Foto Galeri 

Dr. Ferhat Çoşkun, morbid obez rahatsızlığı bulunan Cuma Yıldız'ın sürekli olarak kontrol edildiğini söyledi.
Obezitenin bir çok hastalığa zemin hazırladığını, hayat kalitesini ve süresini olumsuz yönde etkilediğini ifade eden Coşkun, Cuma ile ilçemizde 7 morbid obez hastamız mevcut. Mersin Halk Sağlığı Müdürümüz Dr. Aytekin Kemik'in önderliğinde Mersin'de obeziteye karşı savaş başlattık. Bu kapsamda Cuma'yı da takibe aldık. Bizim takibimize kadar herhangi bir tıbbi yardım almamış dedi. 
  
"TARSUS HALİ'NE GÖTÜRÜP TARTIYORUZ" 

Devlet Hastanesi bünyesinde psikiyatri, diyetisyen ve dahiliye uzmanının katılımıyla morbid obez hasta takip ekibi oluşturulduğunu hatırlatarak, şöyle devam etti:
Cuma Yıldız, bu ekibin yanı sıra aile hekimi ve Toplum Sağlığı Merkezi görevlilerimizce evinde ziyaret edilerek, tedavi süreci takip ediliyor. Son olarak yapılan tetkikler neticesinde Cuma'yı daha ileri tetkik ve tedavi aşaması için, Mersin Üniversitesi Tıp Fakültesi Araştırma ve Uygulama Hastanesi Endokrin Polikliniğine sevk ettik. Orada bir süre gerekli kontrolleri yapılarak ilaç tedavisine başlandı. Bunun sonucunda Cuma Yıldız 200 kilodan 190 kiloya kadar indi. Tedavi süreci aile hekimi kontrolü altında evinde devam ediyor. 

Hastanın kilosunu belli aralıklarla evine getirilen kantarla ölçebildiklerini anlatan Coşkun, Hastamızı tartabilmek için bazen hastamızı Tarsus Haline götürüyoruz, bazen de kantarı evine getiriyoruz. Elimizden geldiği kadar tartıyı buraya getirerek, düzenli olarak Cuma beyin kilosunu takip etmeye çalışıyoruz. Şu anda hastamızın genel durumu iyi. İnşallah kilo vermeye devam edecek diye konuştu. 
  
Cuma Yıldız da, bir gün sağlığına kavuşacağı günü beklediğini belirtti. Tarsus Sağlık Grup Başkanlığı yetkililerine teşekkür eden Yıldız, Gelip benimle ilgileniyorlar, sağ olsunlar. Tedavi de oluyorum. Allah devletimizden, milletimizden, doktorlarımızdan razı olsun. Beni yalnız bırakmıyorlar, geliyorlar, haftada bir kontrol ediyorlar dedi.

 
  
  
  
  
 