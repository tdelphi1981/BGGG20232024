'Öpüşmeyin tokalaşın'
Kış mevimi ile birlikte grip ve soğuk algınlığı şikayetlerinin arttığını belirten gögüs hastalıkları uzmanı doktor Hacer Özkan, gribin viral bir hastalık olduğunu ve virüslerle bulaştığına dikkat çekerek, "En sık bulaşma yolu da tokalaşma, yakın konuşmalar, öpüşme gibi yakın temastır. İnsanlar öpüşmemeli, tokalaşarak merhabalaşmalı" dedi.
Uzm. Dr. Hacer Özkan, grip ve soğuk algınlığından korunma yöntemi olarak ellerin sık sık yıkanmasının öne çıktığını belirterek, şu uyarılarda bulundu: 


Grip olan insanların kalabalık ortamlarda bulunmaları da diğer insanların enfeksiyon kapmalarına neden olur. Öncelikle kalabalık ortamlarda bulunanlar yüksek risk altındadır. Özellikle yuvaya giden çocuklar, ilkokul öğrencileri, ileri yaştaki insanlar, kalp ve tansiyon hastaları gibi vücut direncinin düşük olduğu insanlar ile hastanelerde çalışan sağlık personeli; hem kalabalık ortamlarda bulunuyor olmaları hem de vücut dirençlerinin kolay düşmesi açısından risk altındadırlar. Grip, yaşlılarda ve kronik hastalık taşıyan bireylerde daha ağır seyreder ve ölümlere yol açabilir. Gribi sağlıklı bireylere bulaşmasını engelleyerek toplumda yayılmasını önlemek amacıyla mümkün ise işe, okula ve alışverişe gitmeyin, evinizde dinlenin. Öksürürken hapşırırken ağzı bir kağıt mendille kapatıp, mendili hemen çöpe atmak gribin etrafınızdaki sağlıklı bireylere bulaşmasını engelleyecektir. Özellikle toplu taşım araçlarında, kreş ve okullarda, bakımevlerinde uygulanması bulaşmayı önemli ölçüde engelleyecektir. Ağzımızı elimizle kapatırsak, virüs bulaşmış elimizi etraftaki eşyalara değdirdiğimizde virüsün etrafa saçılmasına ve diğer insanlara da bulaşmasına neden oluruz.  


GRİPTEN KURTULMAK İÇİN İSTİRAHAT ÖNEMLİ  


Grip tedavisi hakkında da bilgi veren Özkan, "Grip enfeksiyonunun başlangıç döneminde antibiyotik kesinlikle kullanılmamalıdır. Çünkü grip virüslerle ortaya çıkan bir hastalıktır. Oysa antibiyotiklerin virüsler üzerinde etkisi yoktur. Grip tedavisinde öncelikle istirahat çok önemlidir. Bol C vitamini ve su tüketmenin yanında piyasada anti-gribal olarak satılan ilaçlardan da yararlanılabilir. Ancak komplike olmuş bir gribal enfeksiyon varsa mutlaka bir hekime danışmakta fayda vardır" dedi. 

 
 