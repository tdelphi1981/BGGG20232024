Grip hamilelikte ağır seyrediyor
 
 Grip virüsünün bebeğe geçmesi ve bebekte istenmeyen durumlar oluşturması beklenen bir durum değil. Ancak Türk Jinekoloji ve Obstetrik Derneği Başkanı Prof. Dr. Cansun Demir, hastalığın şiddetli belirtilere yol açması ve zatürre gibi hayatı tehdit eden komplikasyonlara zemin hazırlaması nedeniyle gebelik döneminde daha bir önem kazandığını söyledi.  Anne adaylarının genellikle genç ve sağlıklı bireyler olduklarından gebelik döneminde gribe bağlı komplikasyonların nadiren ortaya çıktığını belirten Prof. Demir, ancak böyle bir durumda komplikasyonların daha ağır seyredebileceğinin göz önünde bulundurulması gerektiğini vurguladı.  “Gebelik döneminde grip belirtileri oluşursa ilk yapılması gereken takip eden doktora danışılmasıdır. Genel bir muayene sonrası doktorun uygun gördüğü tedavi ve öneriler doğrultusunda hareket edilmeli” diyen Demir, şöyle konuştu: “Grip geçiren herkes gibi anne adaylarının da istirahat etmeleri, beslenme ve uykularına dikkat etmeleri esastır. Sigara gebelik ve bebek üzerindeki olumsuz etkilerini grip olduğunda da gösterir ve fazla sayıda sigara içen anne adaylarında grip daha ağır seyreder.”  GRiP GEBELİK VEYA BEBEK AÇISINDAN RİSK OLUŞTURUR MU?  Prof. Cansun Demir, nezle ve soğuk algınlığı gibi enfeksiyonların çok nadiren zatürre gibi ciddi komplikasyonlar eklenmedikçe hamilelikte bebek açısından risk oluşturmadığını, uygun tedaviyle en fazla 1-2 haftada kolayca atlatıldığını söyledi. Hapşırma ve öksürmenin bebeğe zarar vermediğini ekleyen Demir, gribal enfeksiyonlarda yapılması gerekenleri şöyle anlattı:  HAMİLELERİ RAHATLATACAK ÖNERİLER   “Günlük sıvı alımının artırılması gerekir. Günde 8-10 bardak su veya karşılığı meyve suları ve ayran içilmeli. İştahsızlık sık görülen bir belirtidir. Bu nedenle sık aralıklarla küçük öğünler yenmesinde yarar var. İstirahat çok önemli, mümkün olduğu kadar uzun süreli yatak istirahatı önemli. Burun tıkanıklığını azaltmak için baş yüksekte yatılmalı. Buhar makineleri oldukça yararlıdır ve özellikle soğuk buhar daha iyi gelir.  Bu DURUMLARDA MUTLAKA DOKTORUNUZA BAŞVURUN  • Yüksek risk grubundaysanız,   • Ateşiniz 38 derecenin üzerine çıkarsa ve birkaç gün içinde düşmezse,   • Soluk alıp vermede güçlük olursa,   • Göğüs ağrısı ortaya çıkarsa,   • Şiddetli kulak ağısı, kulaktan akıntı ve kanama olursa,   • Döküntü ve kızarıklık görülürse,   • Ense sertliği ortaya çıkarsa,   • Birkaç gün içinde düzelemediğinizi ve ciddi derecede hasta olduğunuzu düşünüyorsanız.  ANNE ADAYLARI GRİPTEN KORUNMAK İÇİN NE YAPMALI?   Grip mevsimi olarak da tanımlanan aralık-mart aylarında mümkün olduğunca toplu yerlerde bulunmamak, öpüşme ve tokalaşma gibi yakın temastan kaçınmak virüs alma riskini azaltır. Grip salgını uyarısı olduğunda evden çıkmamak da virüsle karşılaşma riskini etkili şekilde azaltır. Ayrıca dengeli ve sağlıklı beslenme ile hijyen kurallarına özen gösterme de gripten korunmada etkili olur."