Soğuk havalar kalp krizini tetikliyor
Uzmanlar, kış aylarının yaklaşmasıyla ortaya çıkan hastalıklara karşı vatandaşları uyardı.
 Soğuk havanın özellikle ani kalp ölümlerine yol açabileceğini belirten uzmanlar, yaşlıların ve kalp hastalarının soğuk havalarda kapalı ortamlarda vakit geçirmeleri gerektiğini söylüyor.
 Doç. Dr. Rifat Eralp Ulusoy da soğuk ortamlarda kalbin beslenme bozukluğu yaşayabildiğini ve kalp krizinin  tetiklenebileceğini vurguluyor. "Soğuk havalarda kalbimizin atış sayısında, kan basıncında ve kalbin iş yükünde artma meydana geleceğinden bu soğuk ortamda 'anjina' adı verilen kalbin beslenme bozukluğuna bağlı göğüs ağrısı, kalp krizi ve ani ölümlerin görülme riski artmaktadır." diyen Ulusoy, her insanın soğuk havaya verdiği cevabın farklı olduğunu, yaş, fiziki durum, altta yatan kronik hastalıkların sayısı ve derecesinin soğuğa karşı verilen cevabı etkilediğini belirtiyor.
 Özellikle yaşlıların ve kalp hastalarının, soğuk havalarda kapalı ortamlarda vakit geçirmeleri uyarısında bulunan Ulusoy, "Özellikle, Yaşlılar (Özellikle 60 yaş ve üzeri), Çocuklar (Vücut yüzey alanı/kilo oranı yüksek olduğundan), kalp hastalığı ve felç geçirmiş olanlar, akciğer hastalığı bulunanlar (Kronik solunum veya astım hastalığı olanlar) soğuk havalarda daha dikkatli olmalıdır." diyor.
 Ulusoy soğuk havalara karşı şu önerilerde bulunuyor: "Kalp kontrolü yaptırın. Sokağa çıkarken sıkı giyinin. Aşırı soğuklarda sokağa çıkarken atkı ve bere kullanın. Daha çok kapalı alanlarda vakit geçirin. Bol bol C vitamini tüketin ve besin değeri yüksek çorbalar için. Kalp hastaları dışarıda bulundukları vakitlerde yanlarında mutlaka dil tableti bulundurmalı."
 (CİHAN)