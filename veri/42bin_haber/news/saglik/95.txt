Ömrünüze ömür katın
Düzenli olarak spor yapmanın, fazla kiloluların yaşam süresini de uzattığı belirlendi.
ABD Ulusal Kanser Enstitüsü'nden Steven Moore ve ekibi, 40 yaş ve üzerindeki 650 binden fazla kişinin katıldığı 6 araştırmanın sonuçlarını inceledi.
Vücut kitle endeksi ve sporun ilişkisini araştıran bilimadamları, haftada 75 dakika tempolu yürüyenlerin yaşam süresinin, hareketsiz kişilerden 1,8 yıl fazla olduğunu tespit etti. 

Dünya Sağlık Örgütü'nün haftada en az 150 dakika spor yapma önerisinin yaşam süresini 3,4-4,5 yıl uzattığı da anlaşıldı.
Bilimadamları, hareketsizliğin vücut kitle endeksi ne olursa olsun yaşam süresini kısalttığı sonucuna vardı. 

Vücut kitle endeksi normal ve spor yapan kişilerin, spor yapmayan ve obez olanlara kıyasla hayatlarına 7,5 yıl kazandırdığını belirten bilimadamları, hareketsiz ve normal kiloya sahip kişilerin yaşam süresinin ise hareketli ve aşırı kilolulardan 3,1 yıl az olduğunu vurguladı. Araştırmacılar, günlük ortalama 10 dakikalık sporun bile yaşam süresini uzatabileceğine dikkati çekti. Araştırma, PLOS Medicine dergisinde yayımlandı.

 
  
 