İlaç endüstrisinden duayenlere vefa
İlaç Endüstrisi İşverenler Sendikası (İEİS), ilaç endüstrisini bugünlere taşıyan duayenler onuruna bir etkinlik gerçekleştirdi.
 İlaç endüstrisi temsilcilerinin katılımıyla gerçekleşen etkinlikte, İEİS Yönetim Kurulu Başkanı Nezih Barut, endüstrinin duayenlerine şükranlarını sundu ve gecenin anısına birer plaket takdim etti. Etkinlik, ilaç endüstrisinin öncü firmalarından İbrahim Etem Ulagay'ın temsilcisi Ali Suat Ulagay'ın 100. yaşını kutlamanın yanı sıra kendisine ve Bilim İlaç'ın kurucusu Adil Karaağaç'a, Sandoz'un ülkemizde kuruluşuna öncülük eden Edgar Poffet ve Güzin Poffet Tamaç'a, Kansuk Laboratuvarlarının kurucusu İsmet Sözen'e, Fako ve Turgut İlaç'ın kurucusu Kaya Turgut'a, Liba İlaç'ın kurucularından Lale Barlas'a, Biofarma İlaç'ı geliştiren ve İlko İlaç'ın kurucusu Mustafa Öncel'e ve Mustafa Nevzat İlaç'ın temsilcilerinden Nevhiz Pak'a endüstriye katkıları nedeniyle teşekkür etmek üzere organize edildi. İEİS Yönetim Kurulu Başkanı Nezih Barut yaptığı konuşmada, ilaç endüstrisinin eczaneden laboratuvara, laboratuvardan fabrikaya yolculuğunda özveriyle ve gayretle çalışarak sanayi övünülecek konuma taşıyan bütün öncüleri saygı ve minnetle andıklarını söyledi. Barut, 'Şahsım, İEİS ve tüm endüstrimiz adına duayenlerimize endüstrimize yaptıkları takdire şayan katkılar için müteşekkir olduğumuzu ifade ediyorum' dedi. Barut, ülkemizde 100 yılı aşkın bir geçmişi olan ilaç yapımının eczanelerde başladığını hatırlatarak, 'İlaç yapımı eczaneden sonra daha sonra havan işi olmaktan çıkıp önce laboratuvar ardından fabrika işi olmuş, bir uğraştan bir bilime, sanayiye dönüşmüştür' diye konuştu.