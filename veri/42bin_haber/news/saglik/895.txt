Düzenli uyku, sağlıklı yaşam için önemli
Uzmanlar, düzenli uykunun sağlıklı yaşam için çok önemli olduğunu söylüyor. Bu yönde çalışmalarını sürdüren Uzman Diyetisyen Pınar Kural Enç de "Eğer düzenli bir uykunuz yoksa düzenli beslenmenizin, aktif bir yaşam sürmenizin, stresinizi kontrol etmenizin yararlarından yeteri kadar faydalanamazsınız." diyor.
Uykunun insanı sağlıklı tutan fonksiyonlardan biri olduğunu vurgulayan Pınar Kural Enç, "Uyku yenilenme, tamir, bakım ve onarım sürecidir. Siz mışıl mışıl uyurken devreye giren binlerce süreç, sabaha kadar adeta arı gibi çalışarak bir önceki günün yıpranmalarını giderir, bozulmalarını düzeltir. Eğer düzenli bir uykunuz yoksa düzenli beslenmenizin, aktif bir yaşam sürmenizin, stresinizi kontrol etmenizin yararlarından yeteri kadar faydalanamazsınız. Uyku bir lüks değil, bir ihtiyaçtır." ifadelerini kullanıyor. 

Sağlıklı yaşamanın anahtarının düzenli uyku olduğuna dikkat çeken Enç, "Uykudan fedakarlık yapmak, 3-4 saatlik bir uykuyla yetinip gün boyu çalıştığını söyleyip hava atmak, uykusuzluk sorununa bir uzmanla görüşüp çözüm aramamak son derece yanlış şeylerdir. Mümkün olduğu kadar düzenli uyumaya, aynı saatlerde yatakta olmaya, uyku sürenizden fedakarlık yapmamaya ve geç yatmamaya özen gösterin. İyi bir uyku iyi dinlenmiş, kendini yenileyip tamir etmiş, daha güçlü üretici bir beyin ve vücut demektir. Uyku belleğinizi güçlendirir. Odaklanmayı kolaylaştırır. Öğrenmeyi çabuklaştırır. İyi ve yeterli uyuyanlar daha uyanık ve daha zindedir. Performansları daha yüksektir. Sersemlik, bilinç karışıklığı, yorgunluk nedir pek bilmezler. İyi bir uyku daha çok sağlık demektir. Yüzlerce araştırma uykunun kalp ve sindirim sistemi sağlığını koruduğunu, ömrü uzattığını ortaya koymuştur." uyarısında bulunuyor. 

Enç, uykusuz bir gecenin ardından yapılması gerekenleri de şöyle sıralıyor: "Kahveyi, çayı azaltın. Kafeini kısıtlayın. Sigara içmeyin. Gündüz daha çok sıvı tüketin. Yatmadan 2 saat önce sıvı almayı kesin. Gece başucunuza bir bardak su koymayı ihmal etmeyin. Daha hafif beslenin. Özellikle yağlı, baharatlı, gaz yapıcı gıdalardan uzak durun."