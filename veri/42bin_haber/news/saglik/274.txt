En büyük stres sebebi
Fransa'da özel sektörde yapılan bir araştırma, iş hayatında en önemli stres nedeninin "aşırı iş yükü" olduğunu gösterdi.
Fransa'da özel sektör çalışanları üzerinde OpinionWay isimli şirket tarafından yapılan araştırma, iş yerinde en büyük stres etkeninin yüzde 43 ile "aşırı iş yükü" olduğunu ortaya koydu. 

Araştırmada, çalışanların yüzde 41'i iş hayatındaki hiyerarşik baskının kendilerini strese soktuğunu söylerken, yüzde 32'sine göre ise işlerini kaybetme korkusu en büyük stres nedeni. 

İş yerindeki görev ve sorumluluklardaki belirsizliğin strese neden olduğunu ifade edenlerin oranı yüzde 30 iken, yüzde 29 ise iş hayatındaki başarısızlığın kendilerini strese soktuğunu dile getirdi. 

Çalışanların yüzde 20'si de, müşteri baskısını "katlanılmaz" olarak niteledi. Araştırmaya katılanların yüzde 18'i iş arkadaşlarıyla yaşanan sorunların strese yol açtığının altını çizerken, yüzde 16'sı da çalıştıkları mekanın fiziki şartlarındaki eksiklerin kendilerini strese soktuğunu belirtti. 

Öte yandan başka bir araştırma, çalışanların yüzde 39'unun, özel hayatlarındaki sorunları iş hayatına yansıttıklarını ve strese girdiklerini ortaya çıkardı.
Araştırma, stresleri artan kimselerin yüzde 44'ünün tırnaklarını yiyerek duruma tepki verdiğini, diğerlerinin ise rahatlamak için spora yöneldiğini, alışveriş yaptığını, sigara içtiğini ya da alkol aldığını gösterdi.

 
  
  
 