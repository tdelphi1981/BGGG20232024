Yaşlılar, mutluyken daha başarılı
Yaşlıların, mutluyken karar verme ve hafıza testlerinde daha başarılı oldukları belirlendi.
ABD ve İsveç'teki bilim adamlarının araştırmasına 63-85 yaş grubundaki 46 kişi katıldı. Laboratuvara geldiklerinde katılımcıların yarısına teşekkür kartı ve kırmızı kurdeleye sarılı iki küçük şekerleme poşeti hediye edildi. Diğer katılımcılara ise bu melzemelerden verilmedi.

Daha sonra katılımcılar testler için bilgisayar başına geçti ancak hediye alan ve mutlu olanların ekranlarındaki arka plana, 'yüzlerinin gülmeye devam etmesi' için 'Mavi gökyüzünde gülen güneş', diğerlerininkine ise mavi gökyüzü ve güneş resimleri konuldu.

Karar verme ve hafıza testlerini çözen katılımcılardan mutlu olanların diğerlerinden daha başarılı oldukları görüldü.

Araştırmacılar, basit yöntemlerle yaşlıların mutlu edilmesinin bilişsel ve karar verme becerilerini artırabileceğini vurguladı.

Yaşlılar için olumlu ruh halinin gücünü gösteren bu ilk araştırma, 'Cognition and Emotion' dergisinde yayımlandı.