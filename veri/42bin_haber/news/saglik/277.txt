Kadınları da tehdit ediyor
Pamukkale Üniversitesi (PAÜ) Tıp Fakültesi Göğüs Hastalıkları Ana Bilim Dalı Öğretim Üyesi Doç. Dr. Neşe Dursunoğlu, daha çok erkeklerin yaşadığı bir sağlık sorunu olarak bilinen uyku apnesi sendromunun, kadınlarda fark edilemediği için birçok ev ve iş kazasına sebep olduğunu söyledi.
Dursunoğlu, uyku apnesi hastalığın genel olarak, nefes durmasına neden olarak uyku bölünmeleri ve horlama şeklinde görüldüğünü ancak yaptıkları laboratuvar çalışmalarında, hastalığın kadınlarda farklı belirtilerle de kendini gösterebildiğini tespit ettiklerini kaydetti. 

Uyku apnesinin eldeki istatistik verilere göre erkeklerde yüzde 4, kadınlarda ise menopoz öncesi yüzde 2 oranında görüldüğünü ancak bunun menopoz sonrası artarak erkeklerle eşitlendiğini belirten Dursunoğlu, menopoz öncesi kadınlarda, hastalığın daha az rastlanıyor olması nedeniyle bir erkek sağlık sorunu olarak görüldüğüne işaret etti. 

Dursunoğlu, yaptıkları araştırmalara göre, bu algının yanlış olduğunu ve hastalığın menopoz öncesi kadınlarda da görülebildiğini ancak nefes durmasına bağlı uyku bölünmeleri ve horlama şeklindeki genel belirtilerden farklı durumlara yol açması nedeniyle fark edilemediğini dile getirdi. 
  
UYKU APNESİ FARK EDİLMEYEBİLİYOR  


Hastalığın menopoz öncesinde kadınlarda, uyuyamama, sıcak basmaları, sinirlilik veya içe kapalılık, depresyon gibi farklı belirtilerle ortaya çıktığını anlatan Dursunoğlu, bu belirtilerin uyku apnesi belirtileri gibi görülmemesi nedeniyle hem eşleri hem kendileri hem de başvurdukları hekim tarafından farkına varılamadığını bildirdi. 
  
ÖLDÜRÜCÜ KAZALARA SEBEP OLABİLİR 

Dursunoğlu, bu hastalıkla ilgili çalışmalar dünyada hep erkekler üzerinde yapıldığına dikkati çekerek, şunları kaydetti: Oysa bu rahatsızlık, kadınlarda 
da görülüyor. Ancak kadınların hayatlarında, uykularının bölündüğü birçok dönem var. Kadınlarda adet görmeyle birlikte başlayan çok farklı uyku bozuklukları olabilir. Yine 9 ay gebelikte yaşanan çok farklı uyku dönemleri var. Emzirme döneminde en az 24 ay uykusuzluk ve uyku bölünmeleriyle başlayan uyku bozuklukları dönemi var. Kadının hormonal seyri dalgalanmalarla seyrettiği için uyku seyri de dalgalanmalarla seyrediyor ve uyku apnesi fark edilemeyebiliyor
Uyku apnesinin, kişinin yaşam kalitesini olumsuz etkilediği gibi kazalara da yol açmasıyla tehlikeli durumlara neden olabildiğine işaret eden Dursunoğlu, Uyku apne sendromunun kadınlarda da olabileceğini unutmamalıyız. Kadınlarda fark edilemeyen uyku apne sendromu, birçok iş ve ev kazasına davetiye çıkarıyor. Bu sorunu yaşayan kadınlar bazen gündüz iş yaparken uyku hali geldiğini için ocakta yemek unutup yangınlara sebep olabilir, elini kesebilir, sigara içiyorsa elinde sigarayla uyuyup kalabilir diye konuştu. 

Dursunoğlu, uyku apnesinin, tedavisi mümkün olan bir hastalık olduğunu belirterek, bu rahatsızlığı yaşan kişilerin doktora başvurmalarını tavsiye etti.

 
  
 