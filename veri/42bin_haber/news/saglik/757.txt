Sigaraya hipnozla son!
 
 Sigarayı bırakmak, kişinin yaşam kalitesini artırmak ve yaşam süresini uzatmak adına verilebilecek en önemli kararlardan biri. Öyle ki sigara içiciliği en öldürücü toplumsal zehirlenme olayı.  
 Tehlikenin farkında olan Dünya Sağlık Örgütü konuya dikkat çekiyor,  sigarayı en önemli önlenebilir hastalık nedeni olarak tanımlıyor. Kullanıcılar ise sigaranın zararlarını biliyor ancak söz konusu bırakma olduğunda yeterli iradeyi maalesef gösteremiyor. Bırakma kararının, sigaraya son vermede önemli olduğunu ifade eden uzmanlar, alışkanlığın beyinden silinip atılması gerekliliğine dikkat çekiyor. Bunun için ise hipnozun etkili bir yöntem olduğunu vurguluyor. Öyle ki bu yöntemle başarı oranı yüzde 90’lara kadar çıkıyor.  
 Günümüzde sigara içmenin gereksiz bir alışkanlık olduğu, sağlığa zarar verdiği ve kişiyi ikinci sınıf bir vatandaşa dönüştürdüğü kabul edilmekle birlikte dünyada her yıl sigaraya bağlı yaklaşık 4,9 milyon insan yaşamını yitiriyor. Salgın bu şekilde devam ederse 2020 yılında sayının 10 milyona ulaşması bekleniyor. Gidiş karşısında ise Dünya Sağlık Örgütü tedirgin.  
 BAŞARI YÜZDE 90
  
 Sigara tehlikesi karşısında akademisyenler çeşitli metot ve uygulamalarla sigaraya son verme arayışlarını sürdürürken Üsküdar Üniversitesi Öğretim Görevlisi Ali Eşref Müezzinoğlu Bilinçli hipnoz yöntemiyle sigaraya son verdiklerini, bırakmada başarılarının ise yüzde 90 olduğunun altını çiziyor.  
 Sigaranın uyuşturucularda görülen bağımlılık ve yoksunluk doygusu yapmadığını, aradaki bağın tamamen psikolojik ve biraz da fizyolojik olduğunu vurgulayan Müezzinoğlu, sigarayı bırakmanın temel kuralının bırakmaya karar vermek olduğunu kaydediyor. 
 Bireyin kendi iradesiyle de sigarayı bırakabileceğini ancak bunu herkesin başaramayacağını hatırlatan Müezzinoğlu, bu dönemde kişilerin bir aracıya ve ya rehbere ihtiyaçları olacağının da altını çiziyor. Müezzinoğlu işte tam da bu dönemde hipnozun önemli bir aracı olduğunun söylüyor. 
 
 Müezzinoğlu “Alışkanlığı zihninden silip atmada hipnoz iyi bir aracıdır, uygulayan ise kişinin istemini pekiştiren rehberdir. Bugüne kadar bilinçli hipnoz merkezi olarak yüzlerce sigara bırakma olayına katkıda bulunduk. Yüzde 90’lara yaklaşan bir oranda bunu başarabildik” dedi.