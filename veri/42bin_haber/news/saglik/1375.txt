Tek sorumlusu ekmek değil
Marmara Üniversitesi Sağlık Bilimleri Fakültesi Beslenme ve Diyetetik Bölüm Başkanı Prof. Dr. Funda Elmacıoğlu, ekmek, makarna gibi yüksek karbonhidratlı gıdaların genel olarak düşük kalorili olduğunu belirterek, Şişmanlığın yaygınlığı için bir gıdayı suçlamamak gerekir. Özellikle kişi başına buğday tüketimiyle obezite arasında hiçbir ilişki yoktur dedi.
Elmacıoğlu, ekmeğin obezitenin tek sorumlusu olmadığını söyledi. Diyetin oldukça karmaşık ve değişken olduğunu belirten Elmacıoğlu, şöyle konuştu:
Şişmanlığın yaygınlığı için bir gıdayı suçlamamak gerekir. Özellikle kişi başına buğday tüketimiyle obezite arasında hiçbir ilişki yoktur. ABD'de kişi başına buğday tüketimi son yıllarda azalırken, şişmanlık oranı yükselmektedir. Buna karşın Fransa'da kişi başına buğday tüketimi ABD'ye göre yüzde 50 daha fazladır ancak şişmanlık oranı ABD'deki oranın sadece üçte biri kadardır. İtalyanlar, Amerikalıların en az iki katı buğday tüketmelerine karşın dörtte bir oranında şişmanlığa sahiptirler. Ekmek, makarna gibi yüksek karbonhidratlı gıdalar genel olarak düşük kalorilidir, şişmanlatmaz. Bunun iyi bilinmesi ve algılanması önemli.

 
"TÜRKİYE'DE ERKEKLER KADINLARDAN DAHA FAZLA EKMEK TÜKETİYOR"  

Türkiye Diyabet, Hipertansiyon, Obezite ve Endokrinolojik Hastalıklar Prevalans Çalışmaları 2'nin (TURDEP-2) önemli sonuçlar ortaya koyduğunu anlatan Prof. Dr. Funda Elmacıoğlu,, 2010 yılında yapılan bir çalışmada Türkiye'de nüfusun 3'te birinin normal, 3'te birinin fazla kilolu, 3'te birinin de şişman olduğunun belirlendiğine dikkati çekti.
 
İki yıl önce yapılan Türkiye Beslenme ve Sağlık Araştırması'nda Türk insanının sanıldığının aksine günlük enerji tüketimine tahıl grubunun katkısının sadece yüzde 25,3 olduğunu anlatan Elmacıoğlu, şunları kaydetti:
 
Araştırmaya göre, Türk insanı günde ortalama kişi başına 183,94 gram ekmek ve 69,87 gram diğer tahıl grubu tüketmektedir. Ülkemizde kadınlar günde ortalama 149,46 gram, erkekler de 218,24 gram ekmek tüketmektedir. Erkekler kadınlardan daha fazla ekmek tüketiyor. Günlük enerjimizin sadece yüzde 25'i ekmekten geliyor. Günlük enerji ihtiyacımızın fazlası olarak tükettiğimiz her gıda kilo aldırır. Bu da şişmanlığın oluşmasına neden olur. Ekmek çeşitleri sıfır yağlı, yani yağsızdır. Bu karbonhidratların 1 gramı 4 kalori içerirken, yağın gramı 9 kalori içerir. Bu durumda toplumun beslenme alışkanlıklarından haberi olmayanlar hangi unvana sahip olursa olsun yanlış beslenme söylemlerinden kaçınmalıdırlar. 

Prof. Dr. Elmacıoğlu, ekmek şişmanlatır, kilo aldırır kanısının, fazla kalorinin ekmekten çok yağlı gıdaların ihtiyaçtan fazla tüketilmesinden ve yeterli beslenme ölçüleri aşılarak, porsiyon ölçülerinin abartılması ile açıklanabileceğini sözlerine ekledi.

 
  
  
 