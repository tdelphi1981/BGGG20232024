Rahim ağzı kanseri bir anda ortaya çıkmaz!
 
 Özel Kadıoğlu Hastanesi Kadın Hastalıkları ve Doğum Uzmanı Op. Dr.Oğuzhan Daver rahim ağzı kanserinin birden ortaya çıkmadığını, düzenli olarak smear yaptıran bir kadında kanser öncesi lezyonların yakalanmasının kolay olduğunu anlattı: 
 "Rahim ağzı (veya boynu) kanseri birden ortaya çıkmamaktadır. Bu bölgedeki hücrelerin kanseri yıllar içinde gelişmektedir. Bu bölge nispeten muayeneye uygun olup spekulumla muayenesi kolaydır. Fakat rahim ağzındaki (servikal bölgedeki) hücrelerin durumu çıplak gözle anlaşılmayabilir. Rahim ağzındaki hücrelerin durumu çıplak gözle anlaşılamayacağı için sürüntü (smear) yöntemi geliştirilmiştir. Bir fırça yardımıyla rahim ağzından alınan sürüntü mikroskop camına yayılarak patolojik inceleme için yollanır.  
 Bu alınan sürüntüde rahim ağzında yerleşen hücrelerde oluşabilecek anomalilerin tanısı konulabilir. Bölgede, kanser oluşmadan önce displazi denilen kanser öncesi lezyonlar oluşur. Displaziler hafif olarak başlar, orta ve ağır displazi olarak devam ederler. Ortalama olarak hafif displazinin kanser olması 44 ay kadardır. Düzenli olarak smear yaptıran bir kadında kanser öncesi lezyonların yakalanması kolaydır. Rahim ağzı kanserlerinin çok büyük çoğunluğu insan papilloma virüsünün(HPV) neden olduğu siğillerden kaynaklanmaktadır. Siğiller cinsel temasla geçmekteyse de tek bulaşma yolu bu değildir. 
 İnsan papilloma virüs enfeksiyonları cinsel yolla bulaşan hastalıklar grubuna girmekte ise de hiç cinsel ilişkide bulunmamış hanımlarda da displazi ve rahim ağzı kanseri görülebilmektedir. Bundan dolayı ilk beraberliklerini erken yaşta yaşamış olanlar, çok eşliler, eşleri çok partnerli olanlar bu hastalık için risk grubunu oluşturmaktadırlar.  
 HPV enfeksiyonun saptamada virüs tiplemesi ve kolposkopi gibi yöntemler geliştirilmiş olsa da sürüntü (smear) yöntemi en çok kullanılan yöntemdir. Bu yöntemin her sitolojik yöntemde olduğu gibi hastalığın yakalanamama olasılığı göz önüne alındığında doktorun önereceği aralıklarla testi yapmak gerekmektedir."