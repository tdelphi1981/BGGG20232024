Domuz gribi bir can aldı
Rusya'da domuz gribi nedeniyle bir çocuğun hayatını kaybettiği bildirildi.
Rusya sağlık bakanlığı yetkilisi Nina Suslonova, başkent Moskova'nın Puşkino bölgesinde 8 yaşındaki bir çocuğun Domuz gribi nedeniyle öldüğünü söyledi.
Hastanın H1N1 virüsü nedeniyle hayatını kaybettiğinin belirlendiğini ve teşhisin kesin olduğunu vurgulayan Suslonova, çocuğun annesinin çocuğa aşı yapılmaması konusunda dilekçe verdiğini bildirdi.

 
  
YUNANİSTAN'DA DA CAN ALDI 
  
Yunanistan'da, "domuz gribi" olarak bilinen H1N1 virüsünden 12 kişi öldü. Yunanistan Bulaşıcı Hastalıkları Kontrol ve Önleme Merkezi (KEELPNO), ülkede şu ana kadar 42 kişide domuz gribi vakası tespit edildiğini, bunlardan 15'inin yoğun bakımda tedavileri sürerken, 12'sinin hayatını kaybettiğini açıkladı. 
KEELPNO'dan yapılan açıklamada, iklim koşulları nedeniyle H1N1 virüsünün ülkede önümüzdeki günlerde de etkinliğini sürdürmeye devam edeceği belirtilerek, başka ciddi vakalarla da karşılaşma olanağı bulunduğuna dikkat çekildi. 
Uzmanlar, yüksek ateş, öksürük, yorgunluk ve iştahsızlık belirtileriyle ortaya çıkan domuz gribi salgınına karşı, vatandaşların, hastalık belirtileri olan kişilerle aynı ortamda bulunmamaları, ellerini sıkça yıkamaları ve hassas nüfus gruplarına gribe karşı aşı olmaları çağrısında bulundu. 
 
  
 