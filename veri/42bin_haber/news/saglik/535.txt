Organ bağışı vasiyeti herkesin cebinde olacak
Almanya'da organ nakli bekleyen hastaların ihtiyaçlarına cevap verilebilmesi için Kasım 2012'de yürürlüğe giren yasayla sağlık sigortaları üyelerine organ bağısıyla ilgili düşünceleri sorulacak. Etki altında bırakmadan bilgilendirmeyi öngören yasal düzenlemeyle daha çok insana organ temini hedefleniyor.
 Uygulamaya göre sağlık sigorta kasaları, her iki yılda bir üyelerine organ bağışı kimliği gönderecek. Vatandaşların bu kimlikleri şahsi olduğu için kimseye göndermeyeceği, vatandaşın isterse bunu üzerinde taşıyabileceği belirtildi. Vatandaşlar, bu kartın üzerine yer alan kısımları işaretleyerek, organ bağışı yapmak isteyip istemediğini belirtebilecek. Yetkili merciler vatandaşın hayatını kaybettiği ana kadar vatandaşın kararını bilmeyecek. Bu kart, vatandaşın öldükten sonra, organ bağışı konusunda onun hayatta iken olumlu ya da olumsuz yazılı onayı olarak kabul edilecek.
 Yetkililer, vatandaşlara bu karta işaretledikleri kararları hakkında yakın akrabalarına bilgi vermelerini tavsiye ediyor. Vatandaşın hayatını kaybetmesi halinde, en yakınlarına merhumun yazılı veya sözlü olarak organ bağışı yapmak isteyip istemediği sorulacak. Yine bu yasaya göre, organlar ancak bağış yapan vatandaşın beyin ölümü gerçekleşirse alınabilecek. Beyin ölümünün tespiti için ise iki uzman doktorun raporu gerekecek. Almanya'da para karşılığı organ ticareti yapmak ise yasak.
 12 BİN HASTA UYGUN ORGAN NAKLİ BEKLİYOR
 İnsanları organ bağışı konusunda aydınlatmak için kolları sıvayan Federal Sağlık Bilgilendirme Merkezi (BZgA), Almanya'da 12 bin hastanın organ nakli beklediğini bildirdi. Bu rakamın son yıllarda hep aynı kaldığı, pek çok hastanın uygun organ bulunamadığı için hayatını kaybettiği ifade ediliyor. BZgA yöneticisi Prof. Dr. Elisabeth Pott, tüm vatandaşların organ bağışı konusunda bilgilendirilmesinin ve bu konuda karar vermesinin önemli olduğunu söyledi.
 Organ bağışları koordine merkezi görevini üstlenen Alman Organ Nakli Vakfı (DSÖ) Almanya'da her ay ortalama 100 olan organ bağışı rakamlarının Ekim ayında 60'a düştüğünü açıkladı. Ülke genelinde 50'ye yakın organ nakil merkezi bulunuyor ve bu merkezlerdeki uzman doktorlar hastaların verilerini merkezi Hollanda'da bulunan Eurotransplant merkezine gönderiyor. Almanya, Hollanda, Belçika, Lüksemburg, Avusturya, Hırvatistan ve Macaristan'ın ortak kurduğu bu merkezde hastaların aciliyet durumuna göre oluşturulan liste baz alınarak organ nakilleri yapılıyor. Bu yedi ülkede toplam 16 bin kişi organ nakli bekliyor.
 DİNİ CEMAATLER: ORGAN BAĞIŞININ DİNİ YÖNDEN SAKINCASI YOKTUR
 Bu konuda tabi ki hassas kişilerin organlarını bağışlayacakları kişiyi belirleme şansları yok. DİTİB Yardımcı Genel Sekreteri ve Sözcüsü Bekir Alboğa, organ bağışının dini yönden sakıncası olmadığını belirterek, “Büyük dinlerin çoğu organ bağışını onaylamakta ve desteklemektedir. Diyanet İşleri Başkanlığı Din İşleri Yüksek Kurulu, organ naklinin caiz olduğunu açıklamıştır. Yine aynı kararda ‘Organınızı vereceğiniz kişi yaptığı iyilik ve fenalıklardan kendisi sorumludur' denilmektedir. Kur'an-ı Kerim'de de ‘Kim bir insana hayat verirse onun tüm insanlara hayat vermişçesine sevap kazanacağı' beyan olunmaktadır.” diye konuştu.
 İslam Kültür Merkezleri Birliği (İKMB) sözcüsü Erol Pürlü ise, organ nakli ve bağışının İslami açıdan caiz, bağışlayıp bağışlamama konusunun ise herkesin kişisel olarak vereceği bir karar olduğunu belirtti.
 7 YILDIR BÖBREK NAKLİ BEKLİYOR
 2006 yılından beri böbrek nakli için sıra bekleyen Münihli Doğan Şahin ise vatandaşlara organ bağışı konusunda duyarlı olmaları çağrısı yaptı. İlk defa 1991 yılında böbrek yetmezliği nedeniyle haftada üç defa diyaliz makinesi için hastaneye gittiğini anlatan Şahin, kendisine ilk böbrek naklinin Münih Hastanesi'nde 1994 yılında yapıldığını, sağlığına kavuşunca tekrar işine döndüğünü, fakat nakledilen böbreğin 2005 yılında işlevini kaybetmesi üzerine 2006 yılından beri tekrar haftada üç kez diyalize girdiğini anlattı. Bu tarihten beri uygun bir böbreğin bulunması için sırada beklediğini anlatan Şahin, “Vatandaşlarımız, kendilerinin de bir gün organ nakline ihtiyaçları olabileceğini unutmasınlar. Kendilerini, nakil bekleyen hastaların yerine koyup, empati yapsınlar.'' dedi.
 Öte yandan Federal Sağlık Bakanlığı yeni yasayla organ bağışını teşvik etmeyi amaçladıklarını açıkladı. Her yıl bin hastanın uygun organ bulunamadığı için öldüğünü belirten bakanlığın basın sözcüsü Susanne Tromm, yeni yasayla organ bağışı ve nakil sürecinin daha da iyileştirilmesinin hedeflendiğini bildirdi. Organ nakli merkezlerinin daha sıkı kontrol edileceğini belirten sözcü, organ nakli konusunda tek doktor yerine en az iki doktorun karar vermesi gerektiğinin altını çizdi.