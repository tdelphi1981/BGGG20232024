Kalp pilinde devrim olacak
ABD'li bilim adamlarının geliştirdiği deneme aşamasındaki bir cihaz, kalp pillerinin kalp atışından elde edilen elektrikle çalıştırılmasını mümkün hale getirdi.
Piezoelekrik adı verilen hareketten üretilen elektrik yüküyle çalışan yeni cihaz sayesinde, her 5-7 yılda bir yeni kalp pili takılması zorunluluğu ortadan kalkacak.
Kalp ritmi bozuklukları olan kişilerde kalp kasını uyarmak için kullanılan kalp pilleri, göğüs duvarına bir operasyonla takıldıktan sonra, kalbin elektriksel ileti sisteminin herhangi bir bozukluk nedeniyle kesintiye uğradığı kişilerde ritmik elektriksel uyarılar üreterek kalbin düzenli bir biçimde çalışmasını sağlıyor. 

Cihaz hakkında, ABD'nin Michigan Üniversitesi Havacılık ve Uzay Mühendisliği bölümünden Dr. M. Amin Karami başkanlığındaki bilim ekibince yapılan bilimsel çalışma, American Heart Association adlı kuruluşun Bilimsel Oturumlar 2012 adlı etkinliğinde bilim dünyasına tanıtıldı. 
  
CİHAZIN ÖZELLİKLERİ  
  
Bilimsel çalışmalarına kalp atışı sonucu göğüste oluşan titreşimleri ölçerek başlayan araştırmacılar, sallayıcı adını verdikleri bir aletle laboratuvar ortamında ürettikleri aynı ölçülerdeki titreşimleri, kalp enerjisini elektriğe çeviren prototip halindeki cihaza bağladı. 

Cihazın performansını, yüzerli gruplar halindeki çeşitli kalp atım hızlarına dayalı olarak ölçen araştırmacılar, cihazın modern bir kalp pili için gerekli olandan on kat fazla elektrik ürettiğini ortaya koydu. 

Elektrik üretimini güçlendirmek için mıknatıslardan yararlandıklarını anlatan araştırmacılar, cihazın dakikada 20'den 600'e kadar değişen çeşitli kalp atım hızlarında yeterli elektrik üretmeyi başararak kalp pillerine kesintisiz güç sağladığını söyledi. 

Araştırmacılar, cep telefonları ve mikro dalga fırınlar gibi aletlerin, geliştirdikleri cihaz üzerinde herhangi bir olumsuz etkisinin bulunmadığını da vurguladı.
Araştırmanın bir sonraki aşamasını ise kullanımda olan kalp pili bataryalarının yarısı büyüklüğündeki cihazın hastaya yerleştirilmesi olduğunu belirten araştırmacılar, geliştirdikleri yeni teknolojiyi piyasada kullanılan kalp pilleriyle birleştirmeyi ümit ettiklerini kaydetti. 

Araştırma ekibinin başı Karami, piezoelektriğin, minimal enerjiye ihtiyaç duyan defibrilatör gibi cihazlarda da kullanım alanının olabileceğine işaret etti.
Mevcut kalp pillerinin her 5 ila 7 yılda bir bataryalarının bitmesi nedeniyle değiştirilmesi gerektiğini ve bunun da masraflı ve zahmetli bir iş olduğunu anlatan Karami, Kalp pili takılan hastaların büyük bir kısmı çocuk. Bu yeni teknolojinin kullanıma sokulmasıyla ne kadar çok sayıda operasyondan kurtulacaklarını tahmin edebilirsiniz dedi. 

Tıp Doktoru David J. Bradley ile Dr. Daniel J. Inman'ın yazı heyetinde yer aldığı bilimsel çalışma, The National Institute of Standards and Technology ve National Center for Advancing Translational Sciences adlı ABD hükümetine bağlı kuruluşların maddi desteğiyle hayata geçirildi.

 
  
  
 