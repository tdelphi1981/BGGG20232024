Yılbaşı gecesi sağlınızdan olmayın!
Uzmanlar, yılbaşı gecelerinin vazgeçilmezi haline gelen ve sindirimi zor olan hindi etinin tüketimi konusunda vatandaşları uyarıyor 
 Çanakkale Onsekiz Mart Üniversitesi (ÇOMÜ) Mühendislik Fakültesi Gıda Mühendisliği Bölümü Öğretim Üyesi Doç. Dr. Emin Yılmaz, yılbaşı sofralarını süsleyen hindi etinin tüketiminde dikkatli olunması gerektiğini söyledi.  
 Yılbaşı sofralarında yemek tüketiminde aşırıya kaçılmaması, hindi etinin sağlığı uygun kişilerce yenmesi gerektiğine dikkati çeken Yılmaz, hindi etinin protein oranı yüksek, yağ oranı düşük bir et olduğunu belirtti. 
 "Sindirim sorunu bulunmayan, mide rahatsızlığı yaşamayan kişiler hindi eti yemeli" diyen Yılmaz, "Sindirimi biraz daha güç olan hindi etinin günün anısına aşırı tüketilmesi, mide fesatlarına ve diğer sağlık sorunlarına neden olabilir. Hindi eti, toplumumuza ABD’den transfer edilen bir kültür ürünü. Hindi, Türkiye’de genelde yılbaşı akşamları tüketiliyor. Ülkemizin bazı bölgelerinde üreticilerimiz yılbaşına yönelik hindi üretimi yapmakta, büyük şehirlerde ve pazarlarda bu hindileri satmakta" diye konuştu.  
 USTALIK GEREKTİRİYOR 
  
 Yılmaz, hindilerin kesimi, tüylerinin yolunması ve içinin temizlenmesi gibi konulara özen gösterilmesi gerektiğine işaret ederek, pişirme işleminin de önemli olduğunu vurguladı.  
 Türkiye’deki ev kadınlarının yaygın tüketilmemesi nedeniyle hindi pişirme konusunda çok bilgili olamayabileceklerini vurgulayan Yılmaz, "Hindi eti genel nitelikte tavuk etine benzer. Bütün bir hindinin marine edilmesi, hazırlanması ve terbiye edilmesi, pişirilme işleminden önce yapılması gereken işlemlerdir. Hindi zor pişen, sert etli canlıdır. Dolayısıyla ev kadınlarının yılbaşı sofralarında sunacakları hindi için özel tariflerden yararlanması ve bilgi sahibi olmaları önemlidir" şeklinde konuştu. 
 ABARTIYA KAÇMAYIN
  
 Doç. Dr. Emin Yılmaz, yılbaşı gecelerinde insanların özel hazırlıklar yaptığını anlatarak, sözlerini şöyle tamamladı: 
 "Sadece yıl başlarında değil, aslında tüm öğünlerde aşırıya kaçmamak gerekiyor. Genelde eğlenceyle birlikte fazla beslenme gibi bir sorun olabiliyor. Çünkü insanlar uzun saatler uyanık kalabiliyor. Yemeklerle çerez tüketimleri devam ediyor. Halkımıza ölçülü tüketmeyi öneriyoruz. Uzun süre ısıtılmış ve bekletilmiş yemeklerin tüketilmesi risk oluşturabiliyor. Örneğin, hindi etini akşam yedikten sonra tekrar fırında bekletip saatler sonra tüketmek sağlık için risk oluşturabilir." 
 AA