Lösemi hastalarının ilaç sorunu çözüldü
Çalışma ve Sosyal Güvenlik Bakanı Faruk Çelik, lösemi hastalarının tedavilerinde kullanılan bir ilacın (Purinethol) temininde yaşanan sıkıntıların giderildiğini açıkladı.
 Çalışma ve Sosyal Güvenlik Bakanı Faruk Çelik, bazı lösemi hastası çocukların tedavisinde kullanılan bir ilacın temininde yaşanan zorluklarla ilgili yazılı bir açıklama yaptı. Son günlerde bazı lösemi hastası çocukların tedavisinde kullanılan bir ilacın temininde zorluklar yaşandığının tespit edildiğini belirten Çelik, "Yurt dışı menşeli olan bu ilacın temininde yaşanan zorlukların gerek ithalatçı firmanın el değiştirmesi, gerekse bazı ilaç depolarında yaşanan sorunlardan kaynaklandığı görülmüştür." dedi. Bakanlık olarak vatandaşların ister tedavi hizmetleri, isterse ilaç temininde yaşayabileceği tüm sıkıntıların öncelikli konuları arasında olduğunu vurgulayan Çelik, "Bu çerçevede, lösemi hastası çocuklarımızın tedavisinde kullanılan ve yurt içinde bulunmayan ilgili ilacın yurt dışından temin edilmesi için Sağlık Uygulama Tebliği'ne gerekli düzenlenme eklenmiş olup, Resmi Gazete'de yayımlanmak üzere Başbakanlığa gönderilmiştir." ifadelerini kullandı.
 (CİHAN)