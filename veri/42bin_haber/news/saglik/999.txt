Sigara her 8 saniyede 1 kişiyi öldürüyor!
 
 Sigarayı bırakmak pek çok sigara tiryakisine zor gelir. Ancak sigarayı bırakmak imkansız değildir.  
 Central Hospital’dan Göğüs Hastalıkları Uzmanı Dr. Mübeccel Akman “9 Şubat Dünya Sigarayı Bırakma Günü” dolayısıyla, sigaranın öldürücü zararlarıyla ilgili önemli açıklamalarda bulunuyor: “Sigara, sadece akciğer fonksiyonlarında tahribat yaratmaz, vücudun genelinde olumsuz etkilere neden olur. Bu etkilerin bir kısmı kısa sürede ortaya çıkarken olumsuz etkiler yaratan büyük bir kısmı uzun süre sonra kendini gösterir.” 
 BIRAKMAK İMKÂNSIZ DEĞİL!
 
 “Bırakamıyorum!” sigara tiryakilerinin en kolay savunma şeklidir. Fakat sigarayı bırakmak isteyen kişinin öncelikle sigarayı bırakma sebeplerini ve bu alışkanlığı bıraktığında neler kazanacağını bilmesi gerekiyor. Central Hospital’dan Göğüs Hastalıkları Uzmanı Dr. Mübeccel Akman, sigarayı bırakmanın faydalarını şu şekilde sıralıyor: 
 “Özellikle hipertansiyon ve kalp hastalıklarında hastalığın ilerlemesini önlemek için kullanılan ilaçların faydaları, sigara kullanımı ile ortadan kalkıyor. Sigarayı bırakanlarda ilk 3-4 ay içerisinde rahat soluk alıp verme ve öksürükte azalma olur, ileriki yıllarda damar hastalığı risklerinde de önemli düşüş gözlemlenir.” 
 
 TÜRKİYE'NİN YARISI SİGARA İÇİYOR
 
 Ülkemizde her yıl yüz binlerce kişinin, sigaraya bağlı hastalıklardan dolayı erken yaşta hayatını kaybettiğini belirten Uzm. Dr. Akman “Sigaranın yol açtığı ölümler, ülkemizdeki diğer nedenlere bağlı ölümlerin 5 katından fazla. Önlem alınmadığı takdirde önümüzdeki 20 yıl içinde sigaradan hayatını kaybedenlerin 200 binden fazla kişiyi bulacağı tahmin ediliyor. Nüfusumuzun neredeyse yarısı sigara içiyor. Sigaradan kaynaklanan hastalıklar için yılda 3 milyar dolardan fazla para harcanıyor.” diyerek sigaranın maddi ve manevi zararlarına dikkat çekiyor.  
 Sigara kullanımı insan sağlığını en çok tehdit eden alışkanlıklardan biri . Uzm Dr. Mübeccel Akman’a göre, “Sigara içmemesine rağmen sigara dumanına maruz kalan ve pasif içici olarak nitelendirilen kişiler sigara içen insanlar kadar tehlikede. Pasif içiciler de akciğer kanserinde büyük risk altında. Böyle bir durumda toplumun bilinçlenmesi hayati önem arz etmektedir.” 
 
 HASTALIKLARA DAVETİYE ÇIKARIYOR
  
 Sigaranın insan vücuduna ciddi zararlar verdiğini belirten Uzm. Dr. Akman, akciğer kanserinin de en önemli nedeni olan sigaranın, boğaz, mide, rahim ve prostat kanseri, KOAH, kalp hastalıkları, hipertansiyon, bağımlılık, kısırlık, kangren erken menopoz, erken yaşlanma ve diş kaybı gibi birçok hastalığa yol açtığını belirtiyor.  
 Akman ayrıca şunları da ekliyor: “Akciğer kanseri daha önce sıklıkla erkeklerde görülüyordu. ancak son 10-15 yıldır kadınlar arasında da sigara kullanımının yaygınlaşması nedeniyle akciğer kanseri vakalarında ciddi artış gözlemleniyor.” 
 
 ANNE OLMAK İSTİYORSANIZ BIRAKIN!
 
 Dr. Mübeccel Akman: “Sigarayı gebeliğin planlandığı andan itibaren tümüyle bırakmak gerekir. Hamile kadının içtiği veya yanında içilen sigaradan hem anne hem de karnındaki bebek etkileniyor. Sigara tüketimi erken doğuma, düşüğe, bebekte düşük doğum ağırlığına, plasenta dekolmanına, erken mambran rüptürüne, bebekte doğum öncesi ve sonrası ani gelişen ölümlere, intrauterin gelişme geriliğine yol açabiliyor. Sigara içen annelerin bebeklerinin 200-300 gr daha düşük kilolu ve 1 cm kadar kısa doğdukları tespit edilmiştir. Sigaranın içindeki nikotin fetüs için hem teratojen hem de karsinojeniktir.  
 Gebelikte sigaranın bırakılması hangi dönemde olursa olsun gebelik sonuçlarını olumlu yönde etkiliyor. ‘Sigara içtim olan olmuştur, bıraksam bile ne faydası olur’ şeklindeki düşünceler kesinlikle yanlış ve bilimsellikten uzaktır. Ayrıca nikotin anne sütü miktarının azalmasına sebep oluyor. Bu durumda bebek beslenmeyi reddediyor ve sürekli ağlayan huzursuz bir karaktere sahip oluyor.” diyerek gebelikte sigara kullanımına karşı anne adaylarını uyarıyor.  
 
 Uzm. Dr. Akman, yanında sigara içilen çocuklarda, dikkat eksikliği, hiperaktivite, sık tekrarlayan üst solunum yolu ve kulak iltihapları, astım, alerji, öğrenme güçlüğü, beslenme ve uyku problemleri gibi birçok hastalığın ortaya çıktığını söylüyor ve ekliyor: “Sigarayı bırakamayan ebeveynlerin çocuklarının yanında sigara içmemeleri, sigaranın kötü olduğunu ve kendilerinin de en kısa zamanda bırakacaklarını paylaşmaları son derece önemlidir.”