Ağız kokusu neyin habercisi?
 
 Yetersiz ağız içi hijyeninin yanı sıra diş eti hastalıkları,  soğan veya sarımsak gibi koku yapıcı gıdaları tüketmek, ağız kuruluğu, diyabet, mide rahatsızlıkları, bazı karaciğer ve böbrek rahatsızlıkları da; ağız kokusunun nedenleri arasında. 
 Ağız Kokusuna Sahip Olup Olmadığımı Nasıl Anlarım?
  
 Diş Hekimi ve Protez Uzmanı Çağdaş Kışlaoğlu’na göre, ağız kokusuna sahip olup olmadığımızı anlamanın iki yolu var. Birincisi; ağız ve burnu elle kapatarak, nefes vermek ve nefesi koklamak; ikinci yöntem ise, güvendiğiniz ve birlikte sık zaman geçirdiğiniz birine, nefesinizin kokup kokmadığını sormaktır. Kışlaoğlu’na göre ayrıca, uyku esnasında tükürük akışının azalması, asitlerin ve diğer kalıntıların ağızda çürümesi de ağız kokusuna neden olabilmektedir. Bu anlamda, ağız ve diş temizlik alışkanlıklarımızı gözden geçirmek de yerinde olacaktır. 
 'BAŞKA HASTALIKLARIN HABERCİSİ OLABİLİR'
  
 Diş Hekimi ve Protez Uzmanı Çağdaş Kışlaoğlu, ağız kokusunun altında yatabilecek hastalıklara dair uyarıyor: 
 “Eğer ağız kokusu, ağız içi hijyenden kaynaklı değilse, patolojik bir sorunla karşı karşıya olabiliriz. Bu sorunlardan başlıcaları; sinüs ve karaciğer kaynaklı enfeksiyonlar, şeker hastalığı, böbrek yetmezliği, metabolizma bozukluklarıdır. Şeker hastalarında sık görülen ağız kokusu aseton kokusuna benzerken, böbrek yetmezliği hastalığında görülen ağız kokusu ise balık kokusunu andırır. Bu gibi durumlar fark edilirse, mutlaka bir diş hekiminin muayenesinden sonra, ilgili branşa yönlendirmesi sağlanmalıdır.“ 
 AĞIZ KOKUSUNU NASIL ÖNLEYEBİLİRİZ?
  
 Dr. Çağdaş Kışlaoğlu, ağız kokusunu önlemek için yapılabileceklerden, şu şekilde bahsediyor: “Diş ve ağız sağlığınıza dikkat ettiğiniz, düzenli diş muayenesi yaptırdığınız takdirde, diş eti hastalıkları ve diş çürüklerine yakalanma riskiniz, büyük ölçüde azalacaktır. Ağzınızda protez, köprü var ise; onları düzenli kontrol ettirmeniz de, ağız kokusu riskini azaltmak açısından oldukça önemlidir. Sakız çiğnemek, tarçın tüketmek, şeker ve sigaradan uzak durmak da, mutlaka yapılması gerekenler arasında yer alıyor. 
 Bol su içmek de, ağız kuruluğunu engellemek açısından oldukça önemli. Bol miktarda su içmek, vücudumuzun ve cildimizin nem kazanmasını sağlayacağı gibi; ağız içi kuruluğu da engelleyerek, ağız kokusu ve diş çürüklerini önlemeye de yardımcı olacaktır.” 
 POSTA İNTERNET