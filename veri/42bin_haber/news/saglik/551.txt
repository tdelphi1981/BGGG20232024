Burun eti büyümesi uykusuzluk nedeni
Sağlıklı nefes alamıyor, geceleri horluyorsanız, uykusuzluk problemi yaşıyorsanız nedeni burun etlerinizin büyümesi olabilir 
 Sıklıkla geniz eti ile karıştırılan burun etlerinin soluduğumuz havayı nemlendirip temizlemek ve ısıtmakla görevli olduğunu söyleyen Doç. Dr. Teoman Dal, kalıcı burun eti büyümesinin nedenlerini şöyle sıraladı: 
 “Solunum yolları için vazgeçilmez öneme sahip olan burun etleri, bir tür süzgeç ve klima gibi çalışırlar. Soğuk ve kirli havada geçici olarak büyür, sıcak ve temiz havada küçülürler. Bu nedenle soğuk havada burnumuz tıkanır, sıcak havada daha rahat nefes alırız. Ancak, alerjik nezle, kronik sinüzit, kötü hava koşullarına sahip yerlerde yaşamak ve uzun süre burun açıcı spreyler kullanmak burun etlerinin kalıcı olarak büyümesine neden olur”.  
 Burun etlerinin önemli fonksiyonları olması nedeni ile büyüyerek çeşitli problemlere neden olmaları durumunda hiçbir zaman tam olarak kesilip çıkartılmamaları, her zaman uygun yöntemlerle küçültülerek fonksiyonlarının korunması gerekmektedir. 
 BURUN TIKANMASINA YOL AÇIYOR
  
 Nefes almayı zorlaştıran, geceleri horlamaya neden olan burun eti büyümesi, hayat kalitesini ciddi şekilde düşürmesinin yanı sıra önemli sağlık sorunlarına yol açabiliyor.  
 Burun tıkanıklıklarının sıklıkla burun etlerinin büyümesinden kaynaklandığını vurgulayan Kulak Burun Boğaz Uzmanı Doç. Dr. Teoman Dal “Burnumuz tıkandığında çareyi burun açıcı spreylerde arayabiliyoruz. Oysa bu spreyler uzun süre kullanıldığında burun etlerinin büyümesine ve fonksiyonlarını kaybetmesine neden oluyor. 
 İçerisinde bulunan kan damarlarının genişlemesi ile büyüyen ve daralması ile küçülen alt burun etlerinin damar büzücü etkileri olan burun açıcı spreyler ile küçültülmeye çalışılması, zamanla damarların kalıcı olarak gevşemesine ve etlerin kalıcı olarak büyük kalmasına neden olabiliyor.” dedi. 
 
 AMELİYATSIZ TEDAVİ EDİLEBİLİYOR 
 Doç. Dr. Dal, burun eti büyümesinin ilaç, radyo frekans ve benzeri burun eti içine ısı veren teknikler ya da cerrahi yöntemlerle tedavi edilebildiğini söyleyerek şu bilgileri verdi:  
 “Burun etlerindeki büyüme alerji ya da enfeksiyonlara bağlı ise muhakkak öncelikle ilaç tedavisi denenmelidir. Burun etlerinin yoğun kan damarı içeren yumuşak doku kısmının genişlemesinden kaynaklanan büyümelerinde ameliyata başvurmadan radyofrekans uygulamasıyla burun etlerini küçültebiliyoruz.  
 Muayenehane koşullarında yapılabilen nispeten ağrısız, uygulaması oldukça basit bir teknik olan radyofrekans yönteminde genel anestezi uygulamaya gerek kalmıyor ve işlem 10 dakika gibi kısa bir sürede tamamlanabiliyor. Hastalar işlem sonrasında normal hayatlarına geri dönebiliyor. Eğer burun etlerindeki büyüme kemik kökenli ya da ilaç veya radyo frekans ile tedavi edilemeyecek seviyede ise ameliyata başvuruyoruz.” dedi.