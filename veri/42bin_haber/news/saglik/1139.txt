Göz seyirmesine dikkat!
Uzmanlar, göz seyirmelerinin göz hastalıklarından astigmat ve miyobun habercisi olabileceği uyarısında bulunuyor.
Op. Dr. Melike Gedar, göz seyirmelerinin sık aralıklarla ve uzun süre devam etmesinin ciddi göz hastalıklarının işareti olabileceğini ifade etti. Gedar, "Gözünüz sık sık seyiriyor ve bu seyirme sizi rahatsız edecek boyutlara varacak kadar sık sık ve uzun süre devam ediyorsa, nedeni gizli hipermetrop, miyop ve astigmat olabilir. Bu durumda ise hemen göz doktoruna başvurmakta yarar var." dedi.

Göz seyirmesinin ciddiye alınması konusunda hastaları uyaran Gedar, "Göz seyirmesi uzun süre devam ederse ve gittikçe şiddetlenirse, yüzün diğer bölümlerinde kasılmalar da birlikte olursa, gözde şişlik, kızarıklık veya çapaklanma varsa, seyirme göz kırpıştırma yani gözü tamamen kapatan bir şekil alırsa, göz kapağında düşüklük olursa, derhal doktora başvurulması gerekmektedir." dedi.