Süt, hijyenik ellerden halka ulaşacak
Gıda, Tarım ve Hayvancılık Bakanlığı ile Türkiye Süt Üreticileri Merkez Birliği tarafından süt üretim, depolama ve nakliyesinde çalışan personele genel ve özel hijyen eğitimi verilecek.
 Daha temiz ve güvenilir süt arzı amacıyla verilecek eğitimin içeriği, ''genel ve özel hijyen eğitimi, sütte bozulmaya neden olan faktörler, hayvan sağlığı şartları, sağım hijyeni, işletme, alet ve ekipman hijyeni, personel hijyeni, çiğ süt kriterleri, toplama merkezlerinin özellikleri, sütün nakliyesi, numune alma, uygunsuzluk durumlarında yapılacak işlemler ve kayıtların tutulması'' konularından oluşacak.
 Eğitim sonunda katılımcılar sınava tabi tutulacak ve yapılan sınav sonucunda 100 üzerinden 70 puan alanlar başarılı sayılacak.
  
 Sınavda başarılı olanlara, katılımcının adına düzenlenmiş Bakanlık İl Müdürlüğü ve Birlik onaylı hijyen eğitim sertifikası verilecek. Eğitim sonunda başarılı olanlara ilişkin bilgiler ayrıca Ulusal Süt Kayıt Sistemi'ne birlik tarafından kayıt edilecek.
 Türkiye Süt Üreticileri Merkez Birliği tarafından yapılacak olan hijyen eğitimlerinin amacına uygunluğu ve etkinliği ile ilgili kontroller Gıda, Tarım ve Hayvancılık Bakanlığı'nca yapılacak.
 Konuya ilişkin değerlendirmede bulunan Türkiye Süt Üreticileri Merkez Birliği Başkanı Ali Koyuncu, sütte eğitim seferberliğine başladıklarını belirtirken, bu kapsamda Gıda, Tarım ve Hayvancılık Bakanlığı ile bir protokol imzaladıklarını bildirdi.
 Sütün üretiminden depolanmasına nakliyesine kadar her türlü aşamasında yer alan personele eğitim vererek, sütün daha hijyenik, AB standartlarında üretilmesini amaçladıklarını belirten Koyuncu, eğitim çalışmalarının Kasım ayından itibaren bütün illerde ve ilçelerde başlayacağını ifade etti.
 Koyuncu, ''Gıda, Tarım ve Hayvancılık Bakanlığı, tüketicinin güvenilir gıdaya ulaşması amacıyla 102 yönetmelik çıkarttı. Bu yönetmeliklere bağlı olarak biz de uygulamaya geçeceğiz ve halkın daha temiz ve güvenilir süt içmesi için eğitim çalışmasında bulunacağız'' diye konuştu. AA