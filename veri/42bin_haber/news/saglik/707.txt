'Evlerimiz ecza deposu gibi'
 
 Türkiye’de 18 milyon evde yaklaşık 190 milyon kutu ilaç var.Hanelerin yüzde 13’ünde 20 kutudan fazla ilaç bulunuyor. SGK, 2012 yılının Ekim-Aralık ayları arasında Türkiye genelini yansıtan 12 ilde ilaç kullanımına ilişkin saha araştırması yaptırdı. 
 Ülke genelinde halkın ilaç temini, ilaç kullanımı ve ilaç israfı konularındaki alışkanlıklarının incelendiği araştırmanın, SGK’nın karar verici birimlerinin ilaç israfını önlemeye yönelik alacakları kararlarında yol gösterici olması amaçlandı. 
 SGK İlaç Araştırması kapsamında, basit tesadüfi örnekleme metoduna göre seçilen ve kır-kent ayrımı dikkate alınarak belirlenen 12 bin 200 hanede vatandaşlarla görüşüldü. Araştırma sonuçlarına göre, Türkiye’deki 18 milyon evde yaklaşık 190 milyon kutu ilaç var. Hanelerin yüzde 13’inde yani 2 milyon 340 bin hanede 20 kutudan fazla ilaç bulunuyor. Araştırma ile Türkiye genelinde, evlerde ortalama 10,6 milyon kutu ilaç olduğu tespit edildi. 
 15 MİLYON KUTU İLACIN SON KULLANMA TARİHİ GEÇMİŞ
  
 İlaçların satın alınma nedenleri incelendiğinde, evlerdeki ilaçların yüzde 87’si tedavi amaçlı, yüzde 13’ü ise hastalık ortaya çıkmadan alındığı ortaya çıktı. Buna göre, vatandaşlar, evlerindeki 24 milyon 700 bin kutu ilacı hastalanmadan almış. 
 Vatandaşların yüzde 2,5’i, evlerindeki ilaçlarla ilgili olarak ailede kaza yaşamış. Evlerdeki 190 milyon kutu ilacın yüzde 8,1’inin yani 15 milyon 390 bin kutu ilacın son kullanma tarihi geçmiş. Geçen yıl her hane ortalama 1,5 kutu ilacı çöpe atmış. 
 AA