Kıyma çektirirken hijyene dikkat!
Konya Kasaplar Odası Başkanı Mehmet Cengiz, vatandaşları kıymalarını mahalle aralarında yaptırmamaları konusunda uyardı.
 Cengiz,  sağlıksız koşullarda kıymalık et çekimlerinin önlenemediğini, bunun sağlık açısından ciddi bir sorun olduğunu söyledi.
 Kurban Bayramı gelince kıyma makinesi alanların mahalle aralarında, bakkalda, manavda hemen et çekmeye başladıklarına dikkati çeken Cengiz, ''Vatandaşlarımızı kendi sağlıkları açısından sokak aralarında kıyma çektirmemeleri konusunda uyarıyoruz'' dedi.
 Et kıyımında bıçağın ve kıyma makinesinin hijyen kurallarına uygun olmasının önemine değinen Cengiz, ''Tamamen hijyen olmayan yerlerde et çekiliyor. Bazıları et makinesini kurbandan kurbana bodrumdan çıkarıp kıyma çekiyor. Bizim makinelerimiz hem soğutma sistemli hem de temiz. Sürekli kullandığımız makinenin günlük temizliğini yaparız'' diye konuştu.
 Kurbandan kurbana kullanılan makinelerin küf bağladığını ifade eden Cengiz, kasaplarda sağlıklı ve temiz ortamlarda kıyma yaptırılması gerektiğini ifade etti.
 Kesimi ''ehil'' kişiler yapmalı
 Kurbanlıkların kesiminin ehil kişilerce yapılmasının önemine dikkati çeken Cengiz, ''Eti parçalamak da çok önemli. Satırı yanlış bir yere vurduğunuz zaman küçük kemik parçaları etin içine karışır. Etin satır vurmadan kesilebilecek yönleri var. Kurbanlıkların, bu işin ehli olan kasaplara parçalatılması gerekir'' diye konuştu.
 Cengiz, kesim işleminden hemen sonra etin parçalanmaması gerektiğini, biraz dinlendirilen etin kesimi ve parçalanmasının daha kolay olacağını dile getirdi.
 Dolapta bekleme süresi 3 ay
 Kesilen kurbanın etlerinin muhafazasının da önemli olduğuna değinen Cengiz, etin bir süre dinlendirildikten sonra poşetlenmesini önerdi.
 Etlerin dışarıda fazla bekletilmesinin de yanlış olduğunu aktaran Cengiz, şunları kaydetti:
 ''Dışarıda çok bekletilen etler siyahlaşır ve kokma derecesine gelir. Etin dolapta bekleme süresi 3 aydır. Derin dondurucuda etini bir yıl bekletenler var. Bu çok yanlış. 3 aydan sonra etler vasfını yitirmiş oluyor. Bizler dükkanlarda kıyma çekiyoruz, vatandaş bize gelip kurbandan kurbana kıyma çektirmek istiyor. Gelen et siyah oluyor ve kıyma makinesinde çektiğimiz zaman, makine içerisinde bozulmuş etin parçaları kalıyor. Bu diğer vatandaşın etlerine bulaşıyor. Bize gelen böyle etleri kıyma makinesinde çekmiyoruz.''