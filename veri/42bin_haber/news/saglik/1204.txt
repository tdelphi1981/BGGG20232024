Fazlası kanser yapabilir
Cumhuriyet Üniversitesi Tıp Fakültesi Aile Hekimliği Anabilim Dalı Öğretim Üyesi Prof. Dr. Yeltekin Demirel, vitaminlerin ilaç yoluyla fazla alınmasının, aralarında kanserin de olduğu çeşitli hastalıklara neden olabileceğini bildirdi.
Demirel, vitaminlerin vücuttaki bazı tepkimelerin olması için gerekli aracılar olduğunu belirtti. Vücuttaki kemiklerin ve dokuların gelişmesi, yaraların iyileşmesi açısından vitaminlerin önemli olduğunu aktaran Demirel, insanların vitamin haplarına bazı vitaminleri az aldıkları ve kötü beslendikleri dönemde başvurmaları gerektiğini ifade etti. Vitaminlerin ilaç olarak yaşlılıkta ya da çocuklukların hızlı büyümesinin olduğu dönemde kullanılmasının daha uygun olduğunu dile getiren Demirel, doktor kontrolünde alınması gerektiğini çünkü fazla alınan her vitaminin vücuda ciddi düzeyde zarar verebileceğini söyledi.

Özellikle mevsimsel geçişlerde vücudun direncinde daha fazla düşme olduğunu aktaran Demirel, şunları kaydetti:
Bu dönemde vitamin takviyesi yapılması gerekir. Ama önemli düzeyde vitamin eksiği olmayanlar ilaç yerine mevsim sebze meyvelerini yemeliler. Tabi her şeyden önemlisi dengeli beslenmektir. Yağ, protein ve karbonhidrat dengeli alınırsa vitamin açısından bir sorun yaşanmaz. Yani kişiler ilaç yerine yiyeceklerle vitamin eksiğini karşılamalı, mantıklı olan budur. Vitaminlerin dışında diğer önemli bir faktör ise egzersiz yapmaktır. Egzersiz insan vücudunu hastalıklardan koruyan en önemli faktörlerden biridir.

Prof. Dr. Demirel, vitaminlerin de bir ilaç olduğunu vurgulayarak, bunları, kötü beslenenler, yaşlılar, kronik hastalığı olanlar, hamile kadınlar ve çocukluk döneminde hızlı gelişime ihtiyacı olanların doktor tavsiyesi halinde kullanmasının daha doğru olacağını dile getirdi.

Çocukluk çağının gelişme ve hızlı büyüme dönemi olduğu için vücudun bu dönemde C vitaminine ihtiyaç duyduğunu ifade eden Demirel, Çocukta B vitaminine sinirlerin gelişimi açısından, D vitaminine kemiklerin gelişimi açısından ihtiyaç duyulabilir. Tabi bu vitaminler de ihtiyaç olduğu kadar verilmeli, ihtiyaç olmadığı bir dönemde almanın bir mantığı ve yararı yoktur dedi.

VİTAMİN HAPLARI SİNİRSEL HASTALIK YAPABİLİR

Prof. Dr. Yeltekin Demirel, vitaminlerin ilaç yoluyla fazla alındığında birtakım rahatsızlıklara yol açtığını söyleyerek, şöyle devam etti:
Vitaminler ilaç yoluyla uzun süreli alındığında kusma, halsizlik, yorgunluk ve nörolojik dediğimiz sinirsel hastalıklara neden olabilir. Kas ağrıları, kramplar gibi sorunlar çıkarabilir. Aynı zamanda yapılan değişik çalışmalarda da düzenli beslenen kişilerde, yaşlı olmayan, kronik hastalığı olmayan kişilerde vitamin hapı alımının çok yararlı olmadığı hatta çok alımında birtakım sorunlar ortaya çıkardığı gözlenmiştir. Örneğin E vitamininin düzenli olarak alımının erkeklerde prostat kanseri riskini artırdığı, C ve E gibi multivitaminlerin bir arada alındığında akciğer kanseri riskini artırdığı, sigara içenlerde akciğer kanseri riskini çok daha fazla artırdığı, A vitamininin fazla alınmasının körlüğe yol açabildiği gözlenmiştir. Bu nedenle vitaminleri gereksiz yere ilaç yoluyla almamak gerekir. (Bir ya da iki tablet almakla bir şey olmaz) diye düşünen insanlar yanlış düşünüyorlar.