Çocuğunuz erken okumaya başladıysa...
Çocuğunuz diğer çocuklara göre erken yürümeye, konuşmaya başlıyor, okumayı ve yazmayı öğreniyorsa üstün yetenekli olabilir 
 Anadolu Üniversitesi (AÜ) Üstün Zekalıların Eğitimi Anabilim Dalı tarafından hazırlanan ve TÜBİTAK’ın destek verdiği Üstün Yetenekliler Eğitim Programı (ÜYEP) Koordinatörü Doç. Dr. Uğur Sak, üstün yeteneğin bireylerin doğuştan getirdiği zihinsel becerileri, belirli eylem alanlarında olgunlaştırması ya da normal standartların üstüne taşıması olduğunu kaydetti. 
 AÜ’de 2007 yılından beri Üstün Yetenekliler Eğitim Programı’nın yürütüldüğünü ifade eden Doç. Dr. Sak, şöyle konuştu: "Ortaokul 6’ncı sınıfa başlayan öğrencileri kabul ediyoruz. Öğrencilerin daha çok genel zeka, matematik yeteneği ve bilimsel zekalarını ölçüyoruz. 9’uncu sınıfı bitirene kadar öğrencilerle programa devam ediyoruz. Akademik program ağırlık ileri düzeyde bir program uyguluyoruz. Her yıl 28 öğrenci alıyoruz.  
 Yaz dönemlerinde de kişisel gelişime yönelik derslerimiz de oluyor. Öğrenciler, ÜYEP’e 24 Aralık’ta başvurabilir. Bu ocak ayının ortası kadar başvurular devam edecek. Ocak ayında tanımla sınavı, zeka ve yetenek testlerin uygulanacak. Şubat ayı içinde de program başlayacak." 
 ANNE BABALAR DİKKAT!
  
 Doç. Dr. Sak, üstün yetenekli çocukları fark etmenin yolunun bulunduğunu anlatarak, şunları söyledi: 
 "Çocuklar 5 yaş öncesinde belirgin davranışlar ortaya koymaya başlar. 4-5 yaşından önce okumayı öğrenen çocukların büyük bir çoğunluğu üstün zekalı çıkıyor. Çocuk, erken yaşta okuma becerisini geliştiriyorsa üstün zekalıdır. Okuma yazmanın ardından 3-4 yaşında yazıyorsa, zamanla matematik becerilerinin geliştiğini görüyoruz.  
 Anne ve babalar, bu gibi çocuklara dikkat etmelidir. Bazı çocuklarda bunu göremiyoruz. Bazı çocukların akademik becerilerinin 5-6 yaşından sonra geliştiği görülür. Bu çocuklar üzerinde yaptığımız testlerde yüzde 17 civarından üstün yetenek tanımlaması var. Çocuğun gelişimde yürümeye, konuşmaya başlaması, okumayı ve yazmayı öğrenmesi gibi önemli evreler var. Çocuk, diğer çocuklara göre bu evrelerini erken tamamlıyorsa o çocukta üstün yetenek vardır." 
 YETENEK ALANLARI İYİ BELİRLENMELİ
  
 Yetenek alanlarında sınırların iyi belirlenmesi gerektiğini vurgulayan Doç. Dr. Sak, şöyle devam etti: 
 "Bir kişi sanatta, müzikte, sporda, akademik alanlarda, liderlikte üstün yetenekli olabilir. Toplumun, bu yetenek alanlarına verdiği değer önemli. Güzel sanatlarda, matematik, kimya fizik gibi alanlarda üstün yetenek aranabilir. Spor alanlarında üstün yetenekle çok karşılaşılır. Kimi üstün yetenekliler dünya düzeyinde yetenek ortaya koyabilir, örneğin Lionel Messi... 
 Herkesin beğenisini karşılıyor. Toplum futbola değer veriyor. Basketbol çok popüler bir alan. Basketbolda bir çok üstün yetenekliyle karşılaşabiliyoruz. Spor alanında dünya lideri olan üstün yetenekli kişiler vardır. Pele, Maradona, Messi gibi futbolun dehaları, fizikte de Albert Einstein var." 
 AA