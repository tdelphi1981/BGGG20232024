SGK'ya 'chat'le sorun
SGK Muğla Müdürlüğü, daha hızlı hizmet sunmak için geliştirdiği 'canlı destek birimi' projesiyle vatandaşların sorularını internet üzerinden cevaplıyor 
 Sosyal Güvenlik Kurumu Muğla Müdürlüğü, halka daha hızlı hizmet sunmak amacıyla geliştirdiği 'canlı destek birimi' projesi kapsamında, vatandaşların sorularını internet üzerinden cevaplıyor. SGK Muğla Müdürü Ayhan Dorum büyükşehir statüsü kazanan Muğla’nın 840 bin nüfusa sahip olduğunu ve il genelinde yaklaşık 190 bin sigortalı olduğunu söyledi. 
 Muğla’daki 190 bin sigortalının 56 bininin Bağ-Kur’lu, 32 bininin ise Emekli Sandığı çalışanı olduğuna işaret eden Dorum, "Kış aylarında 190 bin sigortalı sayımızın 210 binlere çıkmasını hedefliyoruz. Bu anlamda ekip arkadaşlarımızla ilimizdeki istihdam sayısını artırmaya gayret edeceğiz" dedi. Ayhan Dorum, vatandaşların işini kolaylaştırmak için aylardır bir proje üzerinde çalıştıklarını, tamamladıkları proje sayesinde Muğla’daki iş verenleri, çalışanları ve emeklilere hitap eden 'canlı destek birimi'ni uygulamaya koyduklarını söyledi. 
 SORULARA CEVAP VERİLİYOR
  
 Kurumlarının internet sayfasına giren vatandaşların 'canlı destek birimi' uygulamasıyla her türlü sorularını internet üzerinden 'chat yapar' gibi çalışanlarına iletebileceğini kaydeden Dorum, "Halkamız evinde, iş yerinde, oturduğu yerden sitemize girerek ne kadar sigorta günü var, emekli olduğunda ne kadar maaş alabilir, işverenin ne kadar borcu var, bu ay emekli maaşında ne kadar ilaç kesintisi yapılmış gibi her türlü işlemi sorarak anında cevap alabiliyor. Canlı Destek Birimi’nde şu an 3 çalışanımız, vatandaşların sorularını yanıtlıyor. Gelen talebe göre çalışan sayısını artırabiliriz" diye konuştu. 
 KURUMA GİTMEYE GEREK KALMIYOR
  
 Canlı Destek Birimi uygulamasının, yaptıkları araştırmalara göre ilk kez Muğla’da uygulandığını belirlediklerini vurgulayan Dorum, böyle bir uygulamayı Muğla’da başlatmaktan dolayı mutlu olduklarını, SGK Muğla Müdürlüğü olarak vatandaşı kuruma getirmeden işlemlerini yapmaya çalıştıklarını belirtti. Daha sonra internet üzerinden SGK Muğla Müdürlüğü internet sitesine bağlanan İl Müdürü Dorum, Canlı Destek Birimi uygulamasıyla bir gazetecinin emeklilik gün sayısı hakkında bilgi aldı.