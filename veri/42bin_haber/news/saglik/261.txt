Yazın parlaklığı cildinizde devam etsin!
Havalar giderek soğumaya cildimiz ise giderek kurumaya başladı. Soğuk kış günlerinde yazın canlılığını cildinizde devam ettirmek ister misiniz? O zaman bu yazıyı okumanızda fayda var.
Hisar Intercontinental Hospital Dermatoloji Uzmanı Dr. Burçak Bozdemir Aral, yazın parıldayan cildinizin kışın da aynı şekilde kalması için yapılması gerekenleri anlattı

Cildiniz Nefes Alsın!

Kış aylarında çevresel faktörlerin etkisiyle, özellikle dış ortamla temas halinde bulunan yüz, dudak ve ellerde belirgin değişiklikler görülür. Bu değişikliklerin başında kuruluk gelir. Cilt kuruluğu; hem görsel olarak hem de kaşıntı ve hassasiyete neden olmasından dolayı kişileri rahatsız eder. Kış aylarında artan cilt kuruluğunun önüne geçmek istiyorsanız; 

 Banyo alışkanlığınızı gözden geçirin. Yazın sık sık yaptığınız uzun banyoların yerine kısa süreli banyoları tercih edin. 
 Banyo suyunun ısısını çok yükseltmeyin. 
 Lif ve keseyi yoğun kullanmayın. 
 Cildi kurutmayan içerikte sabun ve temizleyiciler kullanın. 
 Ekzemanız ya da yoğun cilt kuruluğunuz varsa sabun yerine banyo yağı şeklinde cilde nem sağlayan temizleyiciler kullanın. 
 Banyodan hemen sonra cildinizi nemlendirin. Banyodan sonra uygulanan nemlendiriciler çok daha etkili olur. 
 Cildinize uygun nemlendirici kullanın. Uygun nemlendirici seçiminde yaşınız, çalışma koşullarınız, cilt özellikleriniz, kuruluğun şiddeti ve eşlik eden deri hastalıkları gibi pek çok faktör önem taşıdığından mutlaka bir dermatoloji uzmanından yardım alın.
 Cilt tipinize uygun nemlendiriciyi özellikle duştan sonra, tıraş sonrasında, soğuk havaya çıkmadan önce düzenli olarak kullanın. 
 Dudak bölgesi için yoğun içerikli, özel formda (balm) ya da stick şeklinde nemlendiriciler tercih edin. 
 Ellerde hem su ve sabun temasının fazla olması, hem de hava koşullarına daha fazla maruz kalındığı için kış aylarında yoğun kuruluk ve ekzema benzeri şikayetler görülebilir. El bölgesi için yoğun formda, nemlendirme özelliği fazla olan özel kremler kullanın.
 Cilt kuruluğunu azaltmak için soğuk havayla teması en aza indirecek kıyafetler tercih edin. 
 Ev içinde nemli hava oluşmasını sağlamak için nemlendirme cihazları kullanın.