Asbestli toprakta kanser riski!
Konya'da kırsal kesimlerdeki evlerin çatı kaplamasında kullanılan asbestli toprağın, "akciğer zarı" kanserine neden olduğu belirtildi.(DHA) -- Meram Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Adil Zamani, bu toprağın içerisinde bulunan asbest mineralinin lifsel yapıda olduğu için çok kolay bir şekilde solunum yoluyla akciğerlere ulaştığını ve bu toprağa teması olanlarında yıllar sonra akciğer zarı kanserine yakalandığını belirtti.

Kırsal kesimde halen bu toprağın sıva ve badana malzemesi olarak kullanıldığını vurgulayan Azami, toprağın Konya'nın yanı sıra Diyarbakır, Eskişehir, Sivas ve Tokat gibi illerde yoğun olarak bulunduğunu kaydetti. 

20 yılda 700 hasta

Necmettin Erbakan Üniversitesi Meram Tıp Fakültesi Radyodiagnostik Anabilim Dalı Öğretim Üyesi Prof. Dr. Kemal Ödev de, 20 yılda yaklaşık 700 kişinin Meram Tıp Fakültesi'ne müracaat ettiğini belirtti.

Ödev sözlerini şöyle sürdürdü:
,
"Hastanemize, Konya'nın Ereğli ve Beyşehir İlçelerine bağlı bazı köyleri ile Karaman'ın Ayrancı ilçesine bağlı bazı köylerinden asbeste bağlı olarak gelişen ölümcül akciğer zarı kanserine yakalanan hastalar geliyor. Haftada en az 2 veya 3 hasta bu hastalıktan dolayı kliniğe geliyor. Tabi Konya'daki diğer hastaneleri de göz önüne alırsak bu sayı daha da yüksek olabilir. Hastalar göğüs hastalıkları servisinde bir hafta yattıktan sonra çıkartılıyor. Çünkü bu hastalığın kesin bir tedavisi yok."

"Önlemler alınıyor"

Son yıllarda devlet tarafından ciddi tedbirler alındığına dikkat çeken Meram Tıp Fakültesi Göğüs Hastalıkları Anabilim Dalı Öğretim Üyesi Doç. Dr. Emin Maden de, şunları söyledi:

"Asbest'in sanayide kullanımı 2010 yılında yasaklandı. Asbestli toprağın bulunduğu Diyarbakır, Eskişehir, Sivas, Konya illerinde üniversite hastanelerinden hocalarımız halkı bilinçlendirmek için ciddi çalışmalar yapıyor. İnsanlara asbestli toprağı kullanma yerine kimyasal boya ve kireçle badana yapmaları öneriliyor. Asbestli toprakla yapılmış sıva ve badanaların kaldırılması sağlanıyor. Çevrede açık halde bulunan asbestli toprakların başka topraklarla üzeri örtülüyor."

"20 bu hastalık devam edecek"

Önümüzdeki 20 yıl bu hastalığı ortadan kaldırmanın mümkün olmadığına işaret eden Doç. Dr. Maden, "Çünkü bu hastalığın oluşması bir anda olmuyor. Oluşumu 20 yıl gibi uzun bir zamanı gerektiriyor" dedi.

4 yıl önce de Halkapınar İlçesi'ne bağlı Yassıkaya ve Eskihisar Köyleri'nde Sağlık İl Müdürlüğü'nün çalışması sonucu, yollar kilitli taşla kaplandı, ağaçlandırma çalışmaları yapılarak rüzgarla Toros dağından gelen asbestin gelmesi önlendi, evlerde badana ve sıva olarak kullanılmaması içinde de köy halkı bilinçlendirildi.