'Türkiye’de 14 milyon kişi diyabet riski taşıyor'
Trabzon Halk Sağlığı Müdürü Dr. Köksal Hamzaoğlu, 6 milyonunun üzerinde diyabetli insanın bulunduğunu Türkiye'de, 14 milyon kişinin de yüksek diyabet riski taşıdığının tahmin edildiğini belirtti.
 Dr. Hamzaoğlu, Dünya Diyabet Günü dolayısıyla yaptığı açıklamada, diyabetin; pankreasın yeterli insülin üretememesi veya vücudun ürettiği insülini etkili bir şekilde kullanamaması sonucu oluşan ve insülin üreten hücrelerin azalması ile devam eden bir hastalık olduğunu belirtti. Türkiye'de yaklaşık 6 milyon 500 bin kişinin diyabetli olduğuna dikkat çeken Hamzaoğlu, 3 milyonun üzerindeki kişinin ise diyabetli olduğundan haberi olmadığının tespit edildiğine vurgu yaptı. Dr. Hamzaoğlu, bunların yanı sıra diyabet riski yüksek olan nüfusun ise 14 milyon olduğunun tahmin edildiğini ifade etti. Diyabet hastalığının obezitenin artışına paralel olarak hızla yükseldiğini de belirten Hamzaoğlu, Türkiye'de 20 yaş üzeri her 7 kişiden birinin diyabetli olduğunun ortaya çıktığının altını çizdi.
 Hayat boyu süren ciddi bir metabolizma bozukluğu olan diyabetin müdahale edilmediği takdirde vücudun hemen hemen bütün organlarını etkileyebildiğine işaret eden Hamzaoğlu, "Kontrol altında tutulamayan diyabet; körlüğe, kalp ve damar hastalıklarına, inmeye (felç), böbrek yetmezliğine ve sinir sisteminde tahribata yol açmaktadır. Gebelik sürecinde kontrol altına alınamayan diyabet ise doğumsal bozuklukların görülme riskini artırmaktadır."
 Diyabeti düşündürecek olan başlıca belirtileri; 'tuvalete sık çıkma, ağız kuruluğu, hızlı kilo kaybetme, halsizlik ve çabuk yorulma' olarak sıralayan Dr. Hamzaoğlu, hastalıktan korunmak için yapılması gerekenlerle ilgili de şunları söyledi: "Diyabetten korunmak için öncelikle beyaz şekeri hayatınızdan çıkartın, tuzu azaltın, gıdaların glisemik indeksine bakarak karbonhidratı da seçerek tüketin. Mümkünse pirinç ve makarna yerine bulguru tercih edin, rafine undan kaçının, tam buğday, çavdar ve kepekli ekmek tüketin. En önemlisi egzersiz yapın."
 Her gün bir saat yürüyen kişilerde diyabet oluşumunun yüzde 35 engellendiğinin tespit edildiği bilgisini veren Hamzaoğlu, bazı araştırmacıların da anne sütü ile beslenen bebeklerin de ileriki yaşlarda diyabet riskini azaltacağını savunduklarına değindi. Dr. Hamzaoğlu, hastalıktan korunmanın en önemli şartının, o hastalık hakkında bilgi sahibi olmak olduğunu sözlerine ekledi.
 (CİHAN)