Göğüs ağrısını geçiştirmek tehlikeli
BÜLENT Ecevit Üniversitesi Tıp Fakültesi Hastanesi Kardiyoloji Anabilim Dalı Başkanı Prof. Dr. Mustafa Aydın, ilk kez kalp krizi geçiren kişilerin, krizin en önemli belirtisi olan göğüs ağrısını mide veya kas ağrısı sanarak geçiştirebildiklerini, bunun da müdahalenin yetersiz kalmasına neden olabileceğini söyledi.
Prof. Dr. Mustafa Aydın, kalp krizi konusunda hastaların yeterli bilince sahip olmadığını belirtti. Kalp krizinde kişinin sağlık kuruluşuna başvurmasını sağlayan en önemli belirtinin göğüs ağrısı olduğunu vurgulayan Prof. Dr. Aydın, "Kalp krizi geçiren hastalar baskı tarzında, genellikle ölüm korkusu ile birlikte gelen, beraberinde terlemenin de olduğu, bazen kusmanın eklendiği oldukça şiddetli bir ağrı hissederler. Yürürken ya da merdiven çıkarken ise baskı ve sıkışma hissi şeklinde tanımlanabilen bir ağrıdır bu" dedi.

Önceden kalp krizi geçirenlerin bu tip ağrıları tanımlayabildiğini, ancak bu durumu tanımlayamayan veya mide ağrısı, gribal enfeksiyon sanarak geçiştiren birçok hasta bulunduğunu da ifade eden Prof. Dr. Aydın, şöyle dedi:

"Asıl risk altındaki kişiler de bunlardır. Bu hastalarda sıklıkla ciddi kalp hasarı veya ölüm gerçekleşmektedir. Çünkü bu kişiler ağrıyı tanımlayamıyorlar. Bu yüzden de o gelen ağrıyı bazen kas ağrısı olarak yorumlayabiliyorlar. Bu da bu kişilerin hastaneye başvurma süresini uzatıyor. Ağrıyı kalp krizi olarak yorumlamadıkları için hastaneye zamanında başvurmuyorlar. Kalp krizinin geç döneminde hastaneye geldiklerinde ise yapılacak girişimden yeterli fayda sağlanamıyor."