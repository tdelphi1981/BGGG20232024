Hamilelikte aşırı bulantı bebeği olumsuz etkilemiyor
Anne adaylarının yaklaşık olarak yüzde 50'sinin özellikle hamileliğin ilk aylarında şikayetçi olduğu bulantı ve kusma yakınmalarının, akupuntur yöntemiyle çözülebileceği bildirildi. Ayrıca ilk aylardaki aşırı bulantı ve kusmanın bebeğe bir zarar vermediği vurgulandı.
ART Tıp Merkezi doktorlarından tamamlayıcı tıp uzmanı Dr. Murat Unan, ilk aylardaki bulantı ve kusmanın, hamilelerin yüzde 0.5-1'inde çok şiddetli boyutlarda olabileceğini ve kilo kaybına yol açabileceğini belirtti. Dr. Unan, tıp dilinde 'hiperemezis gravidarum' olarak adlandırılan bu yakınmaların tedavi gerektirdiğini ve akupunkturun hamilelik bulantılarına çözüm olabileceğini dile getirdi. 

Aşırı bulantı ve kusmanın bebeğe zararı olmadığını vurgulayan Unan, şöyle devam etti: "Sanılanın aksine hiperemezis gravidarum, bebekte gelişme geriliğine ve bebeğin düşük kilo ile dünyaya gelmesine yol açmaz. Aynı şekilde hamilelerde de aşırı bulantı ve kusma nedeniyle yüksek tansiyon, gebelik zehirlenmesi, düşük veya erken doğum gibi durumlar gelişmez." 

Dr. Murat Unan, aşırı bulantısı olan hamile bayanlara şu tavsiyelerde bulundu: "Hamileliğinde aşırı bulantı ve kusma şikayeti olan anne adaylarına günde 3 yerine 6 öğün yemeleri önerilir. Ayrıca hafif ve kuru besinler tercih edilmeli. Sıvı alımı çok önemli. Özellikle yemek yedikten bir saat sonra sıvı alınmalı. Hiperemezis gravidarum'den yakınan anne adayları stresten uzak durmalı, mümkün olduğunca dinlenmeli. Yatak istirahatı hatta gerekli olduğu takdirde hastanede damar yolu ile beslenme verilebilir. Aşırı bulantı ve kusmanın önüne geçebilmek için bulantı giderici ilaçlar da alınabilir."