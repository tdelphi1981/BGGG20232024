Gençlerde sigaraya bağlı kalp hastalıkları artıyor
Namık Kemal Üniversitesi (NKÜ) Tıp Fakültesi Kardiyoloji Anabilim Dalı Başkanı Prof. Dr. Niyazi Güler, genç yaşta görülen kalp rahatsızlıklarının nedenleri başında sigara ve nargile alışkanlıklığının geldiğini bildirdi.
Prof. Dr. Güler, AA muhabirine, son yıllarda gençlerde, kalp damar rahatsızlıklarının görülme sıklığının arttığını söyledi.

Sigaraya başlama yaşının düştüğüne dikkati çeken Güler, şunları kaydetti:

'Kalp krizleri günümüzde gençlerde daha çok görülmeye başlandı. Bugün, dünyadaki ölüm sebeplerinin yüzde 43'ünü kalp damar hastalıkları oluşturuyor. Sigara ve nargileye bağlı kalp hastalıklarının gençlerde artış gösterdiğini görüyoruz. Tekirdağ'da 16 ay gibi kısa bir sürede 3 bin 463 işlem yaptık. Gördüğümüz kadarıyla da genç hasta sayımız çok fazla. Maalesef lise öğrencilerinin çoğu sigara kullanıyor. 15 yaşında sigaraya başlayan kişinin 35 yaşında kalp hastası olma oranı da yüksek. Sigarayla büyük bir mücadele gerekiyor. Lise ve üniversitelerde sigara kullanımının önüne acil olarak geçilmesi gerekiyor.'

-'Nargile 10 kutu sigaraya eş değer'-

Nargilenin sigaradan daha zararlı olduğunu belirten Prof. Dr. Güler, şu bilgiyi verdi:

'Buharlaşmış duman dokularımızın daha fazla zarar görmesine neden oluyor. Nargilede nemlenmiş bir hava olduğu için daha fazla dokulara yapışır ve daha fazla kana geçer. Bu sebeple nargile 10 kat daha zararlı. Sigaranın içinde 4 bin 500 kanserojen madde var ve bir nargile, 10 kutu sigaraya eş değer. Bu maddeler kalp rahatsızlıklarının yanı sıra kansere de yol açıyor. O yüzden sigara ve nargile dumanından uzak durmak gerekiyor.'

Güler, kalp hastalıklarından korunmak için tütün mamullerinden uzak durmanın yanı sıra spor ve beslenmeye de dikkat edilmesi gerektiğini kaydetti.