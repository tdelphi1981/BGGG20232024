Kraliçe Nana'nın güzellik iksiri 'termal su'
 
 Ankara Çayı kenarında yer alan Çağlayık’ta binlerce yıldır varolan termal suyun Frigya Kralı Midas’ın karısı Kraliçe Nana tarafından da güzellik iksiri olarak kullanıldığı belirtildi. 
 Termal tesislerinin sonbaharda hizmete girmesi hedefleniyor. Ak Parti’li Belediye Başkanı Yakup Çelik, Ankara Çayı bitişiğinde Çağlayık denilen mevkide Roma hamamı olarak bilinen yerdeki sıcak suyu, Yassıhöyük’teki Gordion’a getirmek için başlattığı çalışmaların ilk etabını, 25 Ocak’ta ihalesi yapılan 20 kilometrelik isale hattı oluşturdu. 
 Başkan Çelik, 4 bin metrekarelik alan üzerinde kurulacak termal tesislerinin proje çalışmasında ise sona gelindiğini vurguladı. 
 POLATLI JEOTERMAL BELDE OLACAK 
  
 Artık bundan sonraki süreçte jeotermal belediyeler içerisinde Polatlı’nın ayrı bir yeri olacağını belirten Başkan Çelik, "Termal tesisler ve rehabilitasyon merkezi dahil proje hazırlıyoruz. Termal suyumuz Eylül ayına kadar Gordion’a taşınmış olacak. Ayrıca bayanlara ve erkeklere ayrı ayrı bölümler olmak üzere 25-30 kadar, kalınacak mekanlar oluşturulacak. Bu yıl içinde tamamlamış olacağız. Suyun çıktığı yerde sıcaklık 43 derece, Gordion’a geldiğinde 38-40 derece olacak" dedi. 
 KRALİÇE NANA CİLT GÜZELLİĞİ İÇİN KULLANMIŞ 
  
 Eskişehir, Afyonkarahisar, Kütahya ve Ankara bölgesinde M.Ö. 800 yılında yaşamış olan Frigya uygarlığının başkentinin bulunduğu Polatlı’daki Gordion’da, Kral Midas’ın karısı Nana’nın Çağlayık’taki termal suyu, cildini güzelleştirmek için kullandığı belirtiliyor. Başkan Çelik, "Su, mineral açısından son derece zengin bir su. Kükürt oranı yüksek, flörür içeren güzellik suyudur. Kraliçe Nana’nın, Kral Midas’ın karısının yıkandığı sudur. Akne tedavisinde de son derece etkili bir sudur. Sadece termal değil, onun ötesinde aranılan vasıflara haiz, dünyada ender bulunan özel bir sudur. Cilt kırışıklıklarına iyi geliyor. Ankara başta olmak üzere bütün Türkiye’ye hitap edecek" dedi. 
 BEŞ YILDIZLI OTEL TEKLİFİ
  
 Belediye Başkanı Yakup Çelik, Gordion’da belediyeye ait 400 dönümlük bir alan olduğunu belirtirken, termal tesisleri de bu alanda yapacaklarını belirtti. Çelik, aynı zamanda beş yıldızlı otel yapacak özel işletme sahipleriyle de görüştüklerini söyledi. Bölgeye gerek termal hizmeti vermek ve gerekse tarih turizmine hitap etmek için otel yapmak önerisiyle gelen firmaların olduğunu ifade eden Çelik, "Biz de teklifleri değerlendiriyoruz" dedi. 
 DHA