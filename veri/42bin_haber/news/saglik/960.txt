'Güçlü dişler için sakız çiğneyin'
Yemeklerden sonra 20 dakika sakız çiğnemenin çürüğü önlediğini belirten uzmanlara göre, diş yapısını güçlendirmenin bir diğer yolu da süt ürünlerini dengeli şekilde tüketmek.
Doğru beslenen kişilerin ağız, diş ve kemik sağlıklarının iyi olduğuna dikkat çeken Ortodontist Dr. Aylin Sezen Yalçın, Tüm besin gruplarından dengeli beslenme kemiklerin ve dişlerin dirençli olmasını sağlarken, hastalık durumunda da iyileşme sürecini hızlandırır dedi.

Diş sağlığı için günlük beslenme düzeninin nasıl olması gerektiğini anlatan Yalçın, her besin grubunun tüketilmesini önerdi ve Karbonhidrat, sebze, meyve, et, süt, yoğurt ve peyniri dengeli tüketmek gerekir diye konuştu.

ARA ÖĞÜNLERE DİKKAT

Yalçın, Özellikle ara öğünlerde şekerli bir gıda yediğinizde 20 dakika boyunca dişleriniz asit ortama maruz kalacaktır. Ara öğünler sıklaştıkça gün içinde dişler sürekli asitle mücadele halinde olacağından çürük oluşumunda artış olur uyarısında bulundu.

Ana öğünlerde çiğnenme fonksiyonu sırasında salgılanan tükürük miktarında artış olduğunu belirten Yalçın, tükürük artışı ile birlikte dişlerin üzerinde besin birikiminin ve asit ortamın yaratacağı etkilerin azaldığını söyledi.

SÜT ÜRÜNLERİ DİŞLER İÇİN ÇOK YARARLI

Süt ürünleri, içindeki kazein proteininden dolayı çürük engelleyici özelliğe sahiptir. Ancak içerisindeki şeker ve yağ miktarı da önemlidir. Özellikle beyaz peynir ve yoğurt diş dostu besinlerdir, rahatlıkla tüketebilirsiniz diyen Yalçın, yemek aralarındaki acıkmalar için ise şunları tavsiye etti: Çiğ sebze, meyve, peynir, sade yoğurt yemeyi tercih edebilirsiniz. Günde 3 kez dişlerinizi florürlü bir diş macunu ile fırçalamak ve diş ipi kullanmak mutlaka yapılması gerekenler listesinde birinci sıradadır.

SAKIZ DEYİP GEÇMEYİN

Sakız çiğnemenin diş sağlığı açısından önemine dikkat çeken Yalçın, Araştırmalar yemeklerden sonra 20 dakika boyunca şekersiz sakız çiğnenmesinin çürük oluşumunu azalttığını göstermiştir. Sakız çiğneme fonksiyonu sırasında tükürük miktarında artış görülür ve besinler dişlerin üzerinden uzaklaşmış olur dedi.