Isınmadan yapılan spora kalp hazırlıksız yakalanabilir
Sakarya Üniversitesi (SAÜ) Tıp Fakültesi Dekanı Prof. Dr. Ramazan Akdemir, yeteri kadar ısınmadan yapılan sporun ölümle sonuçlanabileceği uyarısında bulundu. Akdemir, "Birden bire depara kalkınca, kalp hazırlıksız yakalanabilir. Kalp bu kadar büyük strese dayanamayabilir. Spazm ya da aritmi sebebi ile ölümler meydana gelebilir." diye konuştu.
 Büyük efor gerektiren sporlarda ısınmanın çok önemli olduğunun altını çizen Akdemir, sporcularda ani kalp krizi riskini önlemenin en önemli yolunun iyi bir egzersiz olduğunu ifade etti. İyi bir egzersiz ve iyi bir ısınma döneminden sonra spora başlanması gerektiğini anlatan Akdemir, şunları dedi; "Özellikle yarışmalı, profesyonel sporlar yapılırken iyi bir kardiyoloji muayenesi yapılmalı. Sporcu ölümleri yine bütün bu taramalara rağmen kesin olarak önlenebilir mi? Tabi ki hayır. Meydana gelen ölümlere baktığımızda 30 yaşın altında görülen, doğuştan gelen genetikle ilişkili kalp hastalıkları, kalp kasının çok kalınlaşması. Bu da 500'de 1 görülen bir durum. Anne veya babanın birinde varsa, çocuklarında görülme olasılığı yüzde 50'nin üzerinde oluyor. Bu durumun doğuştan olması gerekmiyor. Bu durum herhangi bir zamanda meydana gelebilir. Yani kişi bu geni taşıyorsa, ağır egzersizler her zaman yüksek riskli olmuş oluyor." dedi.
 BRUGADA SENDROMU
 30 yaşın altında sıkça görülen, ansızın meydana gelen ani kalp ölümlerine erken yaşta ortaya çıkan damar sertleşmesinin de sebep olduğunu kaydeden Akdemir, diyabetik hastalarda, yüksek kolesterol, metabolizma bozukluğu olan kişilerde ve aşırı sigara kullanan insanlarda 30 yaşın altında kalp krizinin görülebileceğini dile getirdi.
 Belli bir yaştan sonra, kalbin sağ tarafında özellikle sağ karıncıktaki kas dokusunun eriyip kaybolarak yerine yağ dokusunun geçebildiğini vurgulayan Akdemir, şunları söyledi; "Meydana gelen ölümlerin bir kısmında bu durum mevcut. Bu kişiler zaman zaman bayılabilir. Bu durum hakkında teşhis koyabilmek için iyi bir kardiyoloji muayenesi gerekli. Genlerde meydana gelebilecek mutasyonlarda ölümlere neden olabililir. İnsanların hücre zarlarını tutan bazı proteinlerdeki genlerin mutasyona uğraması sonucunda genç yaşta ölümler meydana gelebilir. Onun dışında "Brugada Sendromu" denilen hastalık durumu var. Bu durumda son 20 yılda tanımlandı. Bu da aşırı üzüntü hallerinde, kişilerin stresli durumlarında ventriküler taşikardi fibrulasyonuna gitmesiyle karakterize ölüm hali görülebilir."
 Kalp için en riskli 10 durumun bir EKG ile görülebileceğini belirten Akdemir, " Bir ekokardiyografi ile de doğumsal kalp hastalıkları, kalpteki delikleri, kalp kapaklarındaki daralmalar, aorttaki daralmalar görülebilir." diye konuştu.
 (cihan)