Göğüs kafesi açılmadan kalp ameliyatı yapıldı
Osmaniye'de ilk defa göğüs kafesi açılmadan kalp kapağı ameliyatı yapıldı.
 Özel Yenihayat Hastanesi'nde yapılan ameliyat hakkında bilgi veren Kalp ve Damar Cerrahisi Uzmanı Op. Dr. Cem Atik, hastanın kendilerine kalbin sol tarafında darlık şikayeti ile geldiğini ve buna bağlı olarak hastanın daha önce felçlik geçirdiğini söyledi.
 Hastanın durumunu inceledikten sonra kalp kapağını değiştirme kararı verdiklerini belirten Op. Dr. Cem Atik, "Osmaniye'de ilk defa göğüs kemiğini açmadan, sağ koltuk altından açarak mitral kapağını değiştirdik. Ameliyat gayet başarılı geçti. Bu ameliyatın en büyük özelliği göğüs kemiği açılmadığı için hastalar hemen ayağa kalkabiliyor. İyileşmeleri diğer göğüs kafesi açılan ameliyata göre daha hızlı." dedi.
 Ameliyatın görsellik açısından da estetik, ancak göğüs kafesi açılan ameliyata göre daha zor olduğunu belirten Cem Atik, "Bu ameliyat genelde üniversite hastanelerinde veya daha büyük özel hastanelerde bir ekip ile yapılıyor. Bunun şehrimizde gerçekleştirilmesi hastalarımız için önemli." diye konuştu.
 Başarılı bir şekilde ameliyat olan ve durumunun çok iyi olduğunu söyleyen Teyfik Altın ise doktoruna ve hastane yöneticilerine teşekkür etti.
 (CİHAN)