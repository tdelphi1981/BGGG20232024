'Öğretmenler akran zorbalığına dikkat etmeli'
Uzmanlar öğrenciler arasındaki bullying (okul çağındaki çocukların birbirine uyguladığı baskı/zorbalık) vakalarına karşı öğretmenleri uyarıyor 
 ’İş yerinde psikolojik şiddet’ olarak tanımlanan ’mobbing’ kavramıyla birlikte hayatımıza giren ’bullying’e ( (okul çağındaki çocukların birbirine uyguladığı baskı/zorbalık) dikkati çeken MOBDER Antalya Şube Başkanı Dr. Mehmet Ozan Uzkut bullying’e maruz kalan çocukların kendini sürekli ezik hissettiği için hayatı boyunca hiçbir işte başarılı olamadığını kaydetti. 
 Dr. Uzkut, genelde çalışkan, sporda başarılı ya da başka özellikleriyle dikkat çeken çocukların genelde bullyinge maruz kaldığını anlattı. Diğer çocuklar tarafından aşağılanan ve dışlanan çocukların hayatlarının ilerleyen dönemlerinde başarısızlıklar yaşadığına dikkati çeken Dr. Uzkut, bullyingin önlenmesi konusunda öğretmenlere büyük iş düştüğünü vurguladı. 
 Dr. Uzkut, "Öğretmenlerin bullyinge dikkat etmesi gerekiyor. Çocukları uyarmaları, çeteleşmeleri engellemeleri gerekiyor. Çünkü bullying birçok değerimizin daha işleve sokulmadan yok olmasına sebep oluyor" dedi. 
 ÖĞRETMENE DAVA AÇILDI
  
 Bullyingin çocuklar arasında meydana gelmesi nedeniyle dava konusu edilemediğini ancak iş yerinde mobbingi fark etmesine rağmen engel olmayan amirlerde olduğu gibi ’bullyingi fark etmesine rağmen müdahale etmeyen öğretmenlerin cezalandırılmasının’ söz konusu olabildiğini aktaran Dr. Uzkut, "Bullying konusunda Antalya’da açılmış bir davamız var. Farkında olmasına rağmen bullyingi engellemeyen öğretmene yer değiştirme ve 30’da bir oranında maaş kesme cezası uygulandı. O davanın birinci aşaması sonuçlandı, daha tazminat davaları açılacak. Bu Türkiye’de örnek bir dava" ifadelerini kullandı. 
 VELİLER DAVA AÇABİLİR
  
 Çocukları bullyinge uğrayan ailelerin, bullyingin farkında olmasına rağmen engellemeyen öğretmen hakkında dava açmasının mümkün olduğunu kaydeden Dr. Mehmet Ozan Uzkut, "Mobbingden nasıl amir sorumlu ise bullyingden de öğretmen sorumludur. Bu konuda öğretmenleri bilgilendirmek için Milli Eğitim Müdürlüğü ile çeşitli eğitimler düzenliyoruz. Dernek olarak bunun farkındalığını yaratmak istiyoruz" diye konuştu. 
 Özgür ÖZTÜRK/ANTALYA, (DHA)