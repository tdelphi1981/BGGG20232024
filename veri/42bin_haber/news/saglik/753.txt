Engelli liseliden vücutla büyüyen bacak protezi
Mert doğduğunda sağ bacağı yoktu. Parmakları oluşmamıştı. Lisede epilepsi tanısı kondu. O yılmadı, başarılarına vücutla beraber büyüyen bacak proteziyle gelen Robotik şampiyonluğu da ekledi.

Doğuştan sağ bacağı olmayan, parmakları oluşmadığı için ellerinde sorun olan 17 yaşındaki Mert Canbek, tüm engellere rağmen hayattan kopmadı. 3 yıl önceki SBS’de Türkiye 72.’si olarak sadece tam burslu öğrenci alan Bahçeşehir Fen ve Teknoloji Lisesi’ni kazandı. Mert’e liseye geldiğinde epilepsi tanısı konuldu. Ama o yılmadı, okul arkadaşlarıyla geliştirdiği “vücutla beraber büyüyen bacak protezi” projesiyle FLL Robotik Turnuvası’nda şampiyonluk kazandı. Yarışmanın Amerika ayağında da ‘İlham Veren Proje’ üçüncülük ödülünü aldılar. Mert’in de en büyük sıkıntısı, gelişme çağında boyu uzadıkça protezinin vücutla uyumsuz hale gelmesiydi ve protezle bu sorunun üstesinden gelmeyi hedeflediler.  Mert Canberk, projesiyle ilgili şu bilgileri verdi: “Henüz üretim aşamasında değil tabii ki. Bizim en büyük sıkıntımız; ergenlik çağında boy uzaması artıyor. Bacaklar arasında oluşan uzunluk farkı da artmaya başlıyor. Yani yere uygulanan basınç değişiyor. Aynı protezi kullanan kişi, aksama yaşıyor, yürümesi ve dengesi bozuluyor. Bu örnekte ise protezli ve sağlıklı bacağın altına yerleştirilen sensörler sayesinde protez basınç farkını algılıyor ve kendiliğinden uzuyor. Böylece her defasında muayene olmak ya da protez değiştirmeye gerek kalmıyor.” 
Mert’in annesi Rahmiye Canberk, oğlunun hayalinin önümüzdeki yıl gireceği üniversite sınavlarında tıp fakültesini tutturmak olduğunu söylerken Mert de “Ben engelli kahraman değilim. Herkes gibi çalışıyorum” dedi.