'İklim değişiklikleri astımı tetikliyor'
Dünyada iklim değişiklikleri ve değişen yaşam koşulları ile her geçen gün astım görülme sıklığı artıyor.
 Türkiye'de yaklaşık 5 milyon astım hastası bulunurken, dünyada ise yaklaşık 300 milyon astım hastasının olduğu tahmin ediliyor.
 Acıbadem Bursa Hastanesi Göğüs Hastalıkları Uzmanı Dr. Beril Bahadır Erdoğan, Türkiye'de her 100 çocuktan 13-15'i, her 100 erişkinden 5-7'sinin astımlı olduğunu söyledi. Erdoğan, hastalığın ortaya çıkmasında hava kirliliği ve kötü yaşam koşullarının etkisinin büyük olduğunu vurguluyor.
 "NEFES DARLIĞI, ÖKSÜRÜK, HIRILTILI SOLUNUM VARSA DOKTORA GİDİN"
 Astım hastalığının nöbetler halinde gelen nefes darlığı, hırıltılı solunum, öksürük gibi belirtilerle ortaya çıktığını belirten Dr. Erdoğan, hastalığın en belirgin özellikleri arasında hava yollarında daralma ve aşırı duyarlılık olduğuna dikkat çekti.
 Atakların özellikle gece veya sabahın erken saatlerinde ortaya çıktığını, kendiliğinden veya ilaç tedavisi ile düzelebileceğini belirten Dr. Erdoğan, başarılı bir astım tedavisinin 5 vazgeçilmezini şu şekilde sıraladı: "Hastalık belirtilerinin kontrol altına alınması ve kontrolün sürdürülmesi. Aktif yaşam şartlarının oluşturulması, egzersiz kapasitesinin arttırılması. Solunum fonksiyonlarının olabildiğince normale yakın düzeylerde tutulması. Yeni astım ataklarının önlenmesi. Astım ilaçlarının yan etkilerinin ortadan kaldırılması."
 "ETKİLİ İLAÇ TEDAVİSİ ATAKLARI ÖNLÜYOR" 
 Dr. Erdoğan, hastalığın etkili bir şekilde tedavi edilebilmesi ve oluşan rahatsızlıkların kontrol altına alınabilmesi için hastalığın şiddetine göre tedavi planı yapılması gerektiğinin altını çizdi. Hasta-hekim işbirliğinin mutlaka gerekli olduğunu söyleyen Erdoğan, astım oluşumunda genetik ve çevresel faktörlerin önemli rol aldığını vurguladı.
 Erdoğan, şu bilgileri verdi: "Çevresel faktörler içerisinde alerjenler, enfeksiyonlar, hava kirliliği, sigara, mesleki maruziyetler en sık etkenler arasında yer alıyor. Hastayı etkileyecek bu unsurların ortadan kaldırılması yapılacak ilk iştir. Hastalığın erken fark edilmesiyle çevresel hastalığı tetikleyen etkenlere yönelik koruma önlemlerinin alınması gerekiyor. İlaç tedavileri ile hastalığı kontrol altına almak, astım ataklarını engellemek ve hastalığın hava yollarında oluşturacağı kronik değişiklikleri önlemek mümkün olabiliyor."
 CİHAN