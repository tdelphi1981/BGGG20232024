Doktorlar esnek çalışacak
Sağlık Bakanlığının üzerinde değişiklik yapacağı yasaya göre doktorlar hem özel klinikte hem hastanede çalışabilecek. Performansa dayalı ücret sisteminin yanı sıra mesai saatine göre maaş uygulaması yapılacak.

STAR REVİZE EDİLECEK TAM GÜN YASASININ AYRINTILARINA ULAŞTI
Sağlık Bakanı Mehmet Müezzinoğlunun tıp sektöründe heyecan yaratan açıklamalarının ardından Tam Gün Yasasının revize edilmesi çalışmalarına başlandı. Bakanlık çalışma kapsamında tam gün yasasını tamamen değiştirme yoluna gitmeyi düşünmüyor. Buna göre tam gün yasası kapsamında oluşan sorunlar tespit edilerek çözüm yolları aranacak. Çalışma kapsamında öne çıkan başlıklar şöyle:
Hastadan bıçak parası alınmayacak
- Bakanlık öncelik olarak Tam Gün Yasası kapsamında üniversiteden ayrılmayı tercih eden öğretim üyelerini tekrar okullarına döndürecek.
- Öğretim üyelerinin hem üniversitede hem de kendi özel polikliniğinde çalışabileceği yeni bir sistem geliştirecek.
- Öğretim üyesi üniversiteye gelen hastayı polikliniğine çağıramayacak veya ameliyatın parasını hastadan alıp tedavi için üniversitenin ameliyathanesini kullanamayacak.
- Öğretim üyesinin Bakanlık ile anlaşma yaparak üniversitede belli bir sayıda ameliyat yapması istenecek. Böylece vatandaş, üniversite ve öğretim üyesi mağduriyeti bitecek.
- Yarım gün çalışanlar için sözleşmeli kadro getirmeyi planlayan Bakanlık yarım gün çalışacak personelin işe alıp almayacağına dair inisiyatifi üniversitelere bırakacak.
Döner sermaye payında değişiklik
- Tam gün çalışıp yarım gün çalışanlar kadar para kazanma sorununa son verilecek.
- Performansa dayalı ücret sisteminin yanı sıra mesai saatine göre de ücret tarifesinde değişikliğe gidecek.
- Yarım gün çalışan personelin döner sermayesinde de değişikliğe gidilecek.
Yöntemini öğreten hocaya teşvik
- Öğretim üyesinin kendi bulduğu tedavi şeklini üniversitede ders olarak öğrencilerine öğretmesi karşılığında Sağlık Bakanlığı öğretim üyesine teşvik verecek.
- Öğretim üyeleriyle anlaşma yapacak olan Sağlık Bakanlığı yeni geliştirilen tedavi yöntemini satın alarak üniversitelerde öğrencilere öğretilmesini talep edecek.   