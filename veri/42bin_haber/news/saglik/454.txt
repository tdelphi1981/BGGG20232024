Eczacılardan antibiyotik uyarısı
BİLİNÇSİZ kullanılan ilaçların başında gelen antibiyotik kullanımının 2011 yılında yüzde 3.12 oranında 8 milyon kutu arttığı belirtildİ.
 Türk Eczacıları Birliği’nden yapılan açıklamada, Türkiye'de antibiyotik kullanımı ile ilgili yaygın yanlışlar bulunduğu, gereksiz kullanılan antibiyotiklerin ölümlere varabilecek ciddi sağlık sorunlarına neden olabileceği hatırlatıldı. Açıklamada, şöyle denildi:
 "Antibiyotik kullanımı konusunda yaygın yanlışlıklar vardır. Örneğin; antibiyotik ateş düşürmez, sadece uygun ve doz ve şekillerde kullanılan antibiyotik, hastalığın kaynağı olan enfeksiyonu ortadan kaldırdığı için ateş düşer. Kendi başımıza kullandığımız antibiyotiğin hiçbir etkisi olmayacağı gibi, her antibiyotik her hastalıkta da kullanılmaz. Gereksiz antibiyotik kullanımında, hem uygun antibiyotik kullanılmadığı için hastalık iyileşmeyecek, hem de vücudun antibiyotiklere karşı direnci artacaktır. Böylelikle, her seferinde daha kuvvetli bir antibiyotik kullanmak zorunda kalınacaktır."
 KULLANIMI 8 MİLYON KUTU ARTTI
 Açıklamada, antibiyotik kullanımının geçen yıl yüzde 3.21 oranında arttığı belirtilerek şöyle devam edildi:
 "Bilinçsizce ve çok fazla oranda kullanılan antibiyotikler, direnç oluşmasına ve bir sonraki tedavi aşamasında olumlu sonuç alınamamasına neden olabilmektedir. Geçen yıl, Dünya Sağlık Örgütü, antibiyotik direncinin artık küresel bir tehdit oluşturduğunu ilan etmiş; antibiyotiklerin aşırı ve yanlış kullanımına bağlı gelişen bakteri direncinin enfeksiyon hastalıklarının tedavisinde güçlükler yarattığını belirtmişti. Bu çerçevede antibiyotik direncine karşı, eşgüdüm içerisinde çok disiplinli, küresel bir strateji geliştirilmesini önermişti. Bizler, hekim önerisi olmadan, eczacı danışmanlığı olmadan kullanılan antibiyotiklerin sonu ölümlere varabilecek ciddi sağlık sorunlarına yol açabileceğinin unutulmaması gerektiğini düşünüyoruz."