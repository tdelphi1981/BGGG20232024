Obezite geni, cilt kanseriyle bağlantılı
Obeziteyle bağlantılı olduğu ortaya çıkan bir genin, cilt kanseri riskini artırabileceği belirlendi.
İngiltere'deki Leeds Üniversitesi'nden bilim adamları, 73 bin kişinin verilerini inceledi.

Araştırmacılar, nadir görülen, ancak cilt kanserleri arasında en çok ölüme neden olan malign melanoma ile obezite geninin bağlantılı olduğunu gördü.

Obeziteye neden olan FTO geninin intron 8 bölümündeki varyasyonların malign melanomaya yakalanma riskini büyük ölçüde artırdığı vurgulandı.

'Nature Genetics' dergisinde yayımlanan araştırmada bilim adamları, ilk kez söz konusu genin kiloya bağlı olmayan bir hastalıkla ilişkisi olduğunun gösterildiğine dikkati çekti.

Daha önce FTO geninin intron 1 bölümündeki varyasyonların aşırı kilo ve fazla yemeyle bağlantılı olduğu belirlenmişti.