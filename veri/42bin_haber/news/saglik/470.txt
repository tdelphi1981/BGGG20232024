E- reçeteyi şimdilik durdurun
Tüm Eczacı İşverenler Sendikası Genel Başkanı Eczacı Nurten Saydan, eczanelerde 1 Ocak 2013ten itibaren hayata geçirilecek e-reçete uygulamasının ertelenmesini istedi.
Saydan, yeni uygulamaya Medula Provizyon Sisteminin henüz hazır olmadığını belirtirken, "Normal şartlarda bile Pazartesi ve Cuma günleri kesilen sistem, 1 Ocakta E-reçete uygulaması hayata geçirildiğinde hastaların elinde reçetesi olmadığı için, eczaneler ilaçları sistemde göremeyecek ve ilaç veremeyecekler. E-reçete uygulaması ertelenmeli" dedi. 


Genel Başkan Nurten Saydan, 1 Ocaktan itibaren eczanelerde kıyamet kopacağını öne sürdü. Saydan, manuel reçetesi olmayan hastanın ilaçlarını almaya geldiğinde, sistemin kesik olması durumunda eczacının hastalara ilaçlarını veremeyeceğini söyledi. Medula Provizyon Sistemi,nin eczacılara kesintisiz ve düzgün hizmet veremediğini belirten Saydan, "Her pazartesi olduğu gibi, 24 Aralıkta da sistem kesilmiş, hem hastalarımızı, hem de bizleri mağdur etmiştir. Eczanelerimizde ilaçlarımız mevcut, hastalarımız karşımızda ama hizmet veremiyoruz. Bu kabul edilemezken yılbaşından itibaren uygulanacak olan E-reçete uygulaması durumu daha da zora koşacaktır" dedi. 
  
"SON DERECE ENDİŞELİYİZ"  


Saydan, SGKnın duyuru üstüne duyuru yayınladığını "Doktorlar e-reçete yazsın, yoksa manuel reçeteler karşılanmayacak" dediğini ifade ederken, şunları söyledi: 


"SGKya soruyoruz; bu sistemle nasıl olacak? Eczacılar olarak son derece endişeliyiz. Eczanelerimize hastalarımız e-reçete numarası ile geldiğinde, Medula Provizyon Sistemi çalışmadığı için doktorların yazdıkları ilaçları göremeyecek ve ilaçlarını veremeyeceğiz. Doktorlar hastayı muayene edip reçete yazabiliyorlar, onların sistemleri çalışıyor. Ama eczanelerin sistemleri çalışmadığından hastalarımızla eczanelerimizde ne yapacağımızı bilemez haldeyiz. Kısaca 1 Ocaktan itibaren mevcut sistemle eczanelerimizde kıyamet kopacaktır."  


TEİS olarak E-reçetenin zorunlu hale getirilmesinin Medula Provizyon Sisteminin kesintisiz hizmet vereceği günlere kadar ertelenmesini isteyen Saydan, e-reçete olarak yazılan reçetelerin bilgisayar çıktılarının mutlaka hastalara verilmesinin sağlanmasını istedi. Saydan, "Eczacıları yoran, vatandaşları ilaçsız bırakan Medula arızalarının da yaşanmaması için gerekli tedbirlerin alınmasını, alt yapı çalışmalarının bir an önce tamamlanmasını, vatandaşlarımızın ilaç ve sağlık hizmeti aldığı bu sistemin mutlaka yedeğinin yapılması gerekir" dedi.

 
  
 