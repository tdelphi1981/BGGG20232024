Aile hekimleri otopsi ve raporlardan dertli
 
 Türk Sağlık-Sen’in "Aile Hekimliği Raporu"nda, ölü muayenesi, otopsi ve defin ruhsatı gibi işlerde aile hekimlerinin en son başvurulacak hekimler olduğu belirtilerek, buna rağmen bu işlerin genelde aile hekimlerine yaptırıldığı ileri sürüldü.  
 Otopsi işlemleri için icap nöbeti şeklinde düzenlemeler yapılması gerektiği ifade edilen raporda, bazı illerde uygulamaya riayet edilmediği ve genelde otopsi işlemlerinin aile hekimlerine verildiği vurgulandı. 
 Askerlik muayene işlemlerinin aile hekimlerine yaptırılacağına dair mevzuatta açık bir düzenleme olmadığı belirtilerek söz konusu raporlar için uygun fiziki ortam ile mesleki uzmanlık gerekmesine rağmen bu işin de aile hekimlerine yaptırıldığı iddia edildi. 
 'YÜKÜMLÜLÜK ÜZERİMİZDEN ALSIN'
  
 Raporda, ehliyet alınabilmesi için gereken raporun içeriğinde ortopedi, göz ve KBB ihtisaslığı alanlarının tümünün yer aldığı hatırlatılarak, "Aslında bu şekilde birden fazla uzmanlık alanında bilgi gerektiren bu raporların tek bir hekim tarafından tanzim edilmesi tıp bilimi açısından olmaması gereken bir durumdur. Öncelikle anılan raporların düzenlenmesi yükümlülüğünün aile hekimleri üzerinden alınması zorunludur" ifadesi kullanıldı. 
 'BAZI KURUMLAR KABUL ETMİYOR'
  
 Tek hekim raporlarının uygunluk şartlarının belirsiz olduğu savunulan Türk Sağlık-Sen’in raporunda, uygulamada aile hekimlerince düzenlenmek zorunda kalınan birçok rapor bulunduğu ifade edildi. 
 İlgili mevzuattaki eksiklikler, açık noktalar ve hastalar tarafından yapılan baskılar nedeniyle aile hekimlerinin rapor düzenleme hususunda birçok zorlukla karşılaştığı kaydedildi. Öte yandan, aile hekimlerince düzenlenen bazı raporların tek hekimce düzenlendiği gerekçesiyle bazı kurum ve kuruluşlarca kabul edilmeyebildiği de vurgulandı.  
 Aile hekimleri tarafından tek hekimin düzenlediği raporun geçerlilik koşul ve şartlarının açıkça düzenlendiği bir mevzuata ihtiyaç doğduğu savunuldu. Böylece aile hekimlerinin gereksiz iş yükünden kurtarılacağı ve sağlık hizmetinin daha nitelikli verilebileceği öne sürüldü.  
 AİLE HEKİMLERİ RAPOR HEKİMİNE DÖNDÜ
  
 Türk Sağlık-Sen Genel Başkanı Önder Kahveci, konuya ilişkin yaptığı açıklamada, aile hekimlerinin 200’e yakın farklı görevi olduğunu belirtti.  
 Aile hekimlerinin ehliyet, spor yapabilir, av ruhsatı, evlilik gibi konularda rapor vermenin yanı sıra defin ruhsatı, otopsi ve askerlik muayenesi gibi görevleri de yüklendiğini ifade eden Kahveci, şunları kaydetti: 
 "Aile hekimleri her geçen gün artan bu iş yükü ile adeta rapor hekimine döndü. Aile hekimlerimiz iş yükünün hafifletilmesini ve kendilerine yeni sorumlulukların yüklenmemesini istiyor. Aile hekimlerinin verdiği raporlar ile ilgili yeni bir düzenleme yapılması ve görev alanlarının belirlenmesi şart." 
 AA