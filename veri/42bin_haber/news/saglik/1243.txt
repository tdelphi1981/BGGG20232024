Doktor balıklar işbaşında!
SİVAS'ın Kangal İlçesi'nde başta egzama, mantar ve sedef olmak üzere çeşitli cilt hastalıkları ile yaraların iyileştirilmesinde kullanılan, yurt dışına çıkarılmaları yasak olmasına rağmen gizlice kaçırılarak şu anda bazı ülkelerde de yetiştirilmeye başlanan doktor balıklar, şimdi de güzelliğin hizmetinde kullanılmaya başlandı. İzmit'te yeni açılan bir güzellik merkezinde hazırlanan el ve ayakların sokulduğu özel havuzlu koltukta doktor balıklar kadınların el ve ayaklarındaki istenmeyen deri ve kabukları temizleyip 'masaj' yapıyor.
Diyetisyen Ercan Kaplan ile pratisyen hekim Fuat Ayar'ın ortaklaşa kurduğu güzellik salonunda en büyük ilgiyi 'Doktor balıklar' çekti. İşletmesini Ercan Kaplan ve Fuat Ayar'ın eşleri Fatma Kaplan ile Ayşe Ayar'ın yapacağı 4 kattan oluşan güzellik salonunda Sivas'ın Kangal İlçesi'ndeki Balıklı Kaplıca'da insan vücudundaki başta egzama olmak üzere tüm yaraları temizlemekle ün yapan doktor balıklar burada güzellik hizmetinde kullanılıyor. Güzellik salonu ortaklarından Ercan Kaplan, bu balıkları Almanya'dan getirdiklerini belirterek, şöyle dedi:
"Bu balıkların manikür pedikür yapma özellikleri var. Ölü dereyi temizleme özellikleri var. Aynı zamanda mantar tedavisinde kullanılıyor. Sedef, egzema ve belli rahatsızlıklarda tedavici edici özelliği olan balıklar. Zaten Kangal'daki kaplıcanın özelliğini herkes biliyor. Fakat biz bu balıkları yurt dışından getirmek zorunda kaldık. Kangal'dan dışarı çıkışı yasaktı. Bunlar yurt dışında üretilmişti. Özel bir suyu var. İnsanlar başta biraz çekiniyor. 'El, ayağımı balıkların içine nasıl sokacağım' diyorlar. Fakat girdikten sonrada çıkmak istemiyorlar. Balıkların aynı zamanda dolaşımı düzenleyici özelliği olduğu için ayaktaki laktik asitin uzaklaşması ve ayaklarınızın dinlenmesine yardımcı oluyor. Her zaman da bilindiği üzere ayaklarda akapunktur noktaları var. Ayaklardaki akapunktur noktalarını uyararak rahatlamayı sağlıyor. 20 dakikanın bitiminde hastalarımız çıkmak istemiyorlar. 'Bir 10 dakika uyumama müsade edin öyle çıkayım' diyorlar."
Doktor balıklara ilk kez masaj yaptıran Aslı Zan, ilk girdiğinde yadırgadığını daha sonra kendisini çok iyi hissetmeye başladığını, balıkların kendisine masaj yaptıkları duygusuna kapıldığını belirterek, "Gün sonu kesinlikle kullanılmalı diye düşünüyorum. Özellikle çalışan kişiler için harika bir duygu. Manikür pedikür yapma gibi özelliği de var. Herkese tavsiye ediyorum" dedi.