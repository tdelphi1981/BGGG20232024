Organ bağışı ''vasiyet'' olacak
Organ bağışı vasiyet formatına getirilerek Sağlık Bakanlığı'nın sistemine kaydedilecek. Sağlık Bakanlığı Sağlık Hizmetleri Genel Müdürü İrfan Şencan, organ bağışının artırılmasına yönelik çalışmalar kapsamında düzenlemeye gidileceğini bildirdi.

Türkiye'de bir kişinin sağlığında organlarını bağışlasa bile öldükten sonra organlarının alınabilmesi için ailesinin onayının gerektiğini hatırlatan Şencan, mevcut uygulamada, organlarını bağışlayanlar için düzenlenen kartın, her zaman bağışçının üzerinden çıkmadığını, bu karardan haberi olmayan ailenin de organ bağışı yapmadığını söyledi.

''Bilinirse sıcak bakılıyor''

İrfan Şencan, vasiyetname şeklinde düzenlenecek bağış formlarıyla artık ailelerin organ bağışı yapan yakınlarının kararından bilgi sahibi olacaklarını belirtti. Şencan, yeni uygulamayla ilgili şu bilgileri verdi:

''Aileler hayatını kaybeden yakınlarının sağlığında organ bağışı yaptığını duyunca organ bağışına daha sıcak bakıyor. Bu nedenle sağken organ bağışı yapan bir kişinin ailesinin bundan bilgi sahibi olması büyük önem taşıyor. Yeni uygulamayla organ bağışı bir vasiyet formatına getirilip bakanlığımızın sistemine işlenecek. Aynı zamanda kişinin uygun gördüğü aile fertlerinden biri aranıp organ bağışıyla ilgili bilgilendirilecek.''

Organ bağışı yapanın bilgilerinin Sağlık Bakanlığı'nın sisteminde kayıtlı olacağını kaydeden Şencan, bu kişinin beyin ölümü tespit edildiğinde kayıtlarına bakılacağını,organ bağışı yaptığı tespit edilirse de bunun aileye bildirileceğini anlattı.