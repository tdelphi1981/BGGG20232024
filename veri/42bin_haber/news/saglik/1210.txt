Bünyamin'e 3 farklı rapor
Antalyada 3 yıl önce 'cam kemik' hastalığı teşhisi konulan ve iki ay önce okulu bırakmak zorunda kalan 14 yaşındaki Bünyamin Yeşilota 3 ayrı hastaneden farklı oranlarda özürlülük raporu verildi.
Oğlunun evde eğitim görmesini isteyen baba Yahya Yeşilot, "3 ayrı hastaneden 3 farklı rapor verilince şaşırdık" dedi.

Antalyada 3 yıl önce okulda merdivenlerden düşmesi sonucu bacağında kırıklar oluşan Bünyamin Yeşilota doktorlar cam kemik hastalığı teşhisi koydu. Bugüne kadar 7 kez ameliyat olan ve vücuduna birçok platin takılan Vali Saim Çotur İlköğretim Okulu 7nci sınıf öğrencisi Bünyamin Yeşilot, iki ay önce okulu bırakmak zorunda kaldı. 
  
'AYLARDIR OKUMASI İÇİN MÜCADELE EDİYORUM' 


Bir çiçekçide asgari ücretle çalışan 41 yaşındaki baba Yahya Yeşilot, tekerlekli sandalye dışarı çıkarabildiği oğlunun evde eğitim alması için birçok yere başvurdu. 3 farklı hastanede heyet raporu alan Bünyamine, Akdeniz Üniversitesi Hastanesinde yüzde 78, Atatürk Devlet Hastanesinde yüzde 60 ve Antalya Eğitim ve Araştırma Hastanesinde yüzde 40 oranında özürlülük raporu verildi. 


Oğlunun evde eğitim görmesi ve bakım parası bağlanması için aylardır mücadele verdiğini belirten baba Yeşilot, "Oğlumu okula gönderdikten birkaç saat sonra vücudunda kırık olduğu haberi geliyor. Bu nedenle eğitimine ara vermek zorunda kaldık. Şimdi evde yatıyor" dedi. 


3 FARKLI RAPOR ŞAŞIRTTI 


Oğlunun evde eğitim görmesi ve özürlü maaşı bağlanması için Akdeniz Üniversitesi Hastanesinde yüzde 78 özürlü raporu aldıklarını belirten Yahya Yeşilot, "Bu rapor bize yetiyordu. Ancak Sağlık Müdürlüğü bizi başka bir hastaneye yönlendirdi. Orada yüzde 60 raporu verdiler. Biz de üçüncü bir hastaneye gittik. Orada da yüzde 40 oranında rapor yazıldı. 3 ayrı hastaneden 3 farklı rapor verilince şaşırdık" diye konuştu. 


'ODASINDAKİ KIRIK CAMI DEĞİŞTİREMİYORUM' 


Asgari ücretle çalışan işçi olduğunu ve 2 çocuğu bulunduğunu söyleyen Yahya Yeşilot, "Oğlumu okula gönderdikten birkaç saat sonra vücudunda kırık olduğu haberi geliyor. Bir kırığın tedavisi aylar sürüyor. Oğlumun evde eğitim görmesi ve özürlü maaşı bağlanmasını istiyoruz. Ben asgari ücretle çalışan 2 çocuk babasıyım. Bünyaminin odasındaki kırık camı 2 aydır değiştiremiyorum. Çünkü, camı taktırırsam Bünyaminin kemikleri için bir aylık yoğurt ve süt ihtiyacını karşılayamayız" dedi. 


Anne ve babasının yardımıyla ihtiyaçlarını karşılayan Bünyamin Yeşilot ise okulu bırakmasına rağmen evde derslerine çalışmaya devam ettiğini söyledi. Bünyamin, "Okula gitmek istiyorum. Arkadaşlarımla oynarken vücudumda kırıklar oluşuyor. Arkadaşlarımdan ödevleri öğrenip evde yapıyorum. Annem okula gidip öğretmenime gösteriyor. Dışarıda korkmadan gezmeyi özledim" dedi.

 
 