Mışıl mışıl uyku için
Sabahları yorgun uyanma, gün boyunca uyuma isteği duyuyorsanız sağlıklı bir uyku çekmiyorsunuz. Yatak odanızı parlak ışıklardan arındırmak, uyku süresine dikkat etmek, ağır yiyeceklerden kaçınmak gibi bazı önlemlerle sağlıklı bir uyku çekmeniz mümkün... 
 ÖZGÜR GÖKMEN ÇELENK
  
 ozgur.celenk@posta.com.tr
  
 Uyku hastalıkları uzmanı Nörolog Prof. Dr. Hakan Kaynak sağlıklı uyku kurallarını anlattı: 
 Uyku saatlerine ve sürelerine dikkat edin: Uykunuzun geldiği saatleri belirleyin. Buna uygun saatlerde yatın ve kalkın. Öğleden sonra uykularından kaçının. Hafta sonları geç yatmayın. Alışılan uyku saatlerine tam olarak uyulması her zaman mümkün olmayabilir. Bu durumda vücudunuz olumsuzlukları ertesi gece telafi eder. Ama bir önceki gecenin uykusuzluğunu telafi etmek için sabah uyku süresini uzatmak, başka problemlerin ortaya çıkmasına neden olur. Sabah uykusu yüzeyseldir ve gece uykusunun yerini tutmaz. Ayrıca sabah geç kalkmak, ertesi gece uykunun gelme saatini geciktirir. 
 Ağır yiyeceklerden kaçının: Akşam saatlerinde yenilen aşırı yemek mideyi rahatsız ederek iyi bir uykuyu engeller. Akşam yemekleri uyku saatinden birkaç saat önce ve hafif olmalı. 
 Uykunuzu gündüzden hazırlayın: Doğada geçirilen bir günün ardından, uyku laboratuvarlarında incelenen hastalarda önceki gecelere göre ‘derin yavaş uyku’nun arttığı gözlenmiş. ‘Derin yavaş uyku’ oranı artan bir uyku, daha dinlendirici nitelikte. Haftanın belirli günlerinde yürüyüş, koşma, tenis, yüzme gibi aktivitelerden yararlanın. 
 Aşırı sıvı alımından kaçının: Aşırı sıvı hem mideyi rahatsız eder, hem de gece sık sık idrara çıkma ihtiyacından uyanmaya neden olur. 
 Alkol ve sigaraya dikkat: Çay, kahve ve kolalı içecekleri akşam saatlerinde aşırı miktarda almayın. Yatmadan önce bir bardak ılık süt veya ıhlamurla birkaç bisküvi yenilebilir. 
 Fiziksel şartlar çok önemli: Ortası çukurlaşan, telleri çıkan, eskimiş yataklar uyumayı güçleştirir. Parlak ışıklar yerine loş ışık kullanın. Uyku kayıtlarından anlaşıldığı kadarıyla eşler, birbirlerinin gece içindeki hareketlerinden etkileniyor ve uyanıyor. Bu uyanıklıklar uykunun kalitesini etkiler. Bu nedenle geleneklerimiz içinde yer almasa da, özellikle uykusuzluk çekiyorsanız eşinizle ayrı yatakta yatmak uykuya dalmanızı kolaylaştırabilir. 
 Yatak odasını oturma odası gibi kullanmayın: Bazıları yatak odasında kitap okumayı, televizyon izlemeyi hatta ders çalışmayı alışkanlık haline getirmiştir. Yatakta televizyon seyrederken çoğu zaman farkında olunmadan uykuya dalınır. Televizyonun açık kalması bir süre sonra uyanmaya yol açar. Bu kısa uyku dönemi uyku baskısını azaltacağından tekrar uykuya dalmak güçleşir. 
 Rahatlamak için yollar bulun: Uyku öncesinde ılık bir duş almak, içi sıcak suyla doldurulmuş küvete girmek, bir kitap okumak ya da dinlendirici bir müzik dinlemek günün gerginliğinden arındırabilir. Uyku öncesinde çalışmayın, bilgisayar oyunlarından uzak durun. Sizi gerginleştirecek problemleri kafanızdan atın. 
 Uyku süresini kısıtlayın: Zaman zaman uykusuzluk çekiyorsanız uyku sürenizi kısıtlayın. 4 saat uyumanıza karşın ‘dinlenme’ ya da ‘belki uyurum’ düşüncesiyle akşam 22.00’de yatağa girip sabah 08.00’de yataktan çıkıyorsanız, yatakta kalma sürenize kısıtlama getirin. Bunun için önce gece 02.00’de yatıp sabah 06.00’da uyanın ve yataktan çıkın. Uyku etkinliğiniz artıkça yatma süresini 15 dakikalık sürelerle uzatabilirsiniz. 
 1 aydır uykusuzluk çekiyorsanız doktora
  
 Sabah çok dinç kalkarsanız uykunuz sağlıklıdır. Ancak sabah sersem gibi kalkıyor, gün içinde yorgunluk, uyku hali oluyor, öğleye doğru başınız önünüze düşüyorsa, araba kullanırken ani uyku krizleri geliyorsa uykunuz sağlıklı değil. Ayrıca gece uykuya dalmakta güçlük, uyku sırasında sık sık uyanma, gündüz asabiyet de sağlıksız uykunun belirtileri. Eğer 1 ay süreyle uykusuzluk sorunu devam ediyorsa doktora gidilmeli. Yoksa kronik hale gelebilir ve tedavisi güçleşebilir. 
 İşte uykusuzluğun sebepleri
  
 - Hemen hemen tüm psikiyatrik hastalıkların seyri sırasında uykusuzluğa rastlanabilir. 
 - Yatak odasının gürültülü, çok eşyalı ve yatağın rahatsız olması uykuyu bozar. 
 - Eşlerden birinin horlaması, yatakta kitap okuması veya ışığı açık bırakması da uykusuzluğa neden olabilir. 
 - Sinir sistemi uyaranı olarak kullanılan ‘amfetamin’ler, depresyon ve anksiyete gibi psikiyatrik hastalıklarda kullanılan ilaçlar, yüksek tansiyon ve romatizmal hastalıklarda kullanılan ilaçlar uykusuzluğa yol açabilir. 
 - Uyku apne sendromu (uykuda nefesin kesilmesi). 
 - Huzursuz bacak sendromu 
 (11.11.2012 tarihli Posta Karnaval'dan alınmıştır.)