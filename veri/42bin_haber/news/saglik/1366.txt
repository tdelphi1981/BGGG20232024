Sinüzit ameliyatlarında navigasyon ile risk azalıyor
Kulak burun boğaz uzmanı Doç. Dr. Teoman Dal, ameliyat süresini ve riskini azaltan cerrahi navigasyon cihazının, yer tespit edip yön göstererek kör olmaktan beyne hasara kadar birçok ameliyat komplikosyununu engellediğini bildirdi.
Doç. Dr. Dal, yaptığı yazılı açıklamada, burun çevresindeki kemiklerde yer alan hava boşlukları olan sinüslerdeki iltihaplara sinüzit adı verildiğini hatırlattı.

Sinüzitin yaygın bir hastalık olduğunu aktaran Dal, bu hastalığa viral ve gribal enfeksiyonların neden olduğunu kaydetti.

Yeterli içerik ve sürede uygulanan tıbbi tedaviye cevap alınamayan hastalara ameliyat yapıldığını aktaran Dal, 'Sinüs kaynaklı burnu dolduran yoğun polipleri olan hastalarda doğrudan ameliyat kararı alınabiliyor. Ameliyatta önemli yol gösterici, otomobillerde görmeye alışkın olduğumuz navigasyon sistemi. Ameliyat süresini ve riskini azaltan cerrahi navigasyon cihazı, yer tespit edip yön göstererek, kör olmaktan beyne hasara kadar birçok ameliyat komplikasyonunu engelliyor' bilgisini verdi.

Dal, ameliyat sırasında riskleri en aza indirmenin en önemli şartının cerrahın bilgisi ve tecrübesi olduğunu vurgulayarak, bunun yanında iyi görüntü sağlayan kamera ve cerrahi teleskop sistemlerinin, uygun cerrahi aletlerin, dokuya en az oranda hasar veren microdebrider sistemlerinin ve cerrahi navigasyonun sayılabileceğini belirtti.

Navigasyon ile endoskopik cerrahi ameliyatının yaklaşık 12 saat sürdüğünü aktaran Dal, 'Ameliyat sonrasındaki erken dönemde hastanın dinlenmesi gerekiyor. Hastanın denize ya da havuza girmesi 2 ay sürebiliyor. Hastada ameliyat sırasında navigasyon sistemi kullanılmasına karar verilmişse ameliyatta önce özel bilgisayarlı tomografi çekilerek hasta ve cerrahi aletler bu tetkik yardımıyla navigasyon sistemine tanıtılıyor, takiben ameliyat normal seyrinde yapılıyor' ifadelerini kullandı.