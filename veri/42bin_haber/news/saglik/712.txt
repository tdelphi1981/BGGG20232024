Sağlık elçileri geliyor
Evde sağlık hizmeti alan hastalara sağlık elçileri moral verecek. Sağlık Bakanlığı bu yeni uygulamada gönüllü olarak sağlık elçisi olacak vatandaşlara vergi indirimi gibi teşviklerde bulunmayı planlıyor.

EVDE SAĞLIK HİZMETİ ALAN HASTALARA MORAL TAKVİYESİ 
Sağlık Bakanlığı evde sağlık hizmeti alan hastalara ‘ilaç’ olacak yeni bir çalışmaya hazırlanıyor. Bakanlığın hedefi çeşitli sebeplerde hastanelere gelemeyen hastaların moralini yüksek tutmak. Sağlık Bakanlığı Türkiye Kamu Hastaneleri Kurumu tarafından çalışmaları süren projede sağlık çalışanları kadrosuna sağlık elçilerini de katıyor. Gönüllülük esasına dayalı olacak sağlık elçilerinin görevi, evde sağlık hizmeti alan hastaları evlerinde ziyaret ederek onlarla sohbet etmek ve morallerini yüksek tutmak olacak. Böylece Bakanlık hem tıbbi yönden hem de sevgi ile hastaları hayata bağlamayı planlıyor. Ayrıca Bakanlık gönüllü olan sağlık elçilerine teşvik vermeye hazırlanıyor. Teşvikle ilgili çalışmalarına devam eden Bakanlık özellikle bu kişilerin vergilerinde belli bir oranda indirime gitmeyi planlarken belli bir miktarda ücret verilmesi düşünülüyor. 
Yatalak annesine bakana haftalık izin 
Sağlık Bakanlığı evde yatalak annesine veya bir yakınına bakan bireylerle ilgili de çalışma başlattı. Buna göre yatalak hastalara bakan kişinin kendi işlerini halletmesi için Bakanlık haftada bir günlüğüne de olsa evdeki yatalak hastaya bakılması için bir kişi göndermeyi hedefliyor. Sağlık Bakanlığı Türkiye genelinde 150 bin hastaya evde sağlık hizmeti veriyor.