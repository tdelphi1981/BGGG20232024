Bazı göz damlaları reçetesiz satılamayacak
Sağlık Bakanlığı, göz muayenesinde kullanılan bazı damlaların eczanelerde reçetesiz satılmasını önlemek için genelge yayımladı. 
Genelgede suistimallerin önlenmesi için söz konusu göz damlaları sadece uzman doktorlarının reçeteye yazabileceği belirtildi.

Sağlık Bakanlığı Türkiye İlaç ve Tıbbi Cihaz Kurumu tarafından hazırlanan, 81 ilin valilik, sağlık kuruluşlar ve eczacı odalarına gönderilen genelgede, 'Siklopenat Hidroklorür', 'Tropikamid' ve 'Fenilefrin' etkin maddesini içeren göz damlalarının kontrollü tüketiminin sağlanması için reçete karşılığı satılabileceği belirtildi. 

Genelgede, düzenlenecek reçetelerin eczanelerde saklanması gerektiği ve bu tür reçeteleri sadece uzman göz doktorlarının yazabileceği kaydedildi. Doktorların muayene öncesi gözbebeğinin büyümesini sağlamak için kullandığı, 'Sikloplejin Göz Damlası yüzde 1', 'Siklomid Steril Göz Damlası yüzde 1', 'Mydriacyl Steril Oftalmik Solüsyon yüzde 0.5', 'Tropamid Fort Steril Göz Damlası yüzde 1', 'Tropamid Steril Göz Damlası yüzde 0.5', 'Tropicamide Göz Damlası yüzde 1', 'Fenilefrin yüzde 10 Steril Göz Damlası' ve 'Mydfrin yüzde 2.5 Steril Göz Damlası' artık göz doktorunun verdiği reçete olmadan eczanelerden alınamayacak. 

Satışına kısıtlama getirilen göz damlaları ayrıca göz tansiyonu olan hastalar için de tehlikeli olabiliyor.