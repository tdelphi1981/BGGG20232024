Sigara, fıtık gelişimini kolaylaştırıyor
Fiziksel Tıp ve Rehabilitasyon Uzmanı Prof. Dr. Erbil Dursun, sigaranın disk beslenmesini bozarak, fıtık gelişimini kolaylaştırdığını bildirdi.
Prof. Dr. Dursun, AA muhabirine yaptığı açıklamada, bel kayması ve disk kaymasının halk dilinde kullanılan terimler olduğunu belirterek, bunların 'disk hernisi' ya da 'bel fıtığı' şeklinde nitelendirildiğini söyledi.

Omurlar arası disklerin kayması, yırtılması veya ayrılması gibi anormalliklerin fıtık olarak tanımlandığını dile getiren Dursun, bel fıtığının orta yaş grubunda olanlarda daha sık görüldüğünü kaydetti.

Dursun, insanlarda yaş ilerledikçe fıtık yerine kireçlenmenin daha çok görüldüğüne anlatarak, 'Eğer fıtıklaşan disk, bir sinire bası yaparsa, ağrı bacağa doğru yayılır. Sinir ve omuriliğe bası devam ederse, bacak kaslarında kuvvet kaybı, his kusuru, reflekslerde azalma veya idrar yapamama gibi şikayetler oluşabilir. Bu yüzden erken tedavi önemlidir' dedi.

Tedavinin akut döneminde, istirahat, iltihap önleyici ilaç kullanımı ve kortizon uygulamalarının önemli olduğunu vurgulayan Dursun, 'Kronik dönemde fizik tedavi ve egzersiz önemlidir. Gerekli tedavi yapılmazsa ve sinir baskısı varsa, hastada bazı kas kuvvetsizlikleri gelişebilir' diye konuştu.

-'Sigara ve bel ağrısı arasındaki ilişki'-

Prof. Dr. Dursun, bel fıtığına tedbir olarak ağır ve sık olarak yük kaldırmamak, kilo almamak, düzenli egzersiz yapmak, iyi vücut duruşlarını devam ettirmek ve sigara içmemek gerektiğine işaret ederek, 'Sigara içmek disk beslenmesini bozarak, fıtık gelişimini kolaylaştırabilir' ifadesini kullandı.

Sigara ile bel ağrısı arasındaki ilişki ortaya kondukça, bel ağrısına neden olan dejeneratif omurga problemlerinin nedenleri hakkında da yeni bilgiler ortaya çıktığına vurgu yaparak, şunları kaydetti:

'Son yapılan çalışmalarda, sigara içmenin damar tıkanıklığına neden olduğu, bunun da bel ağrısı için bir risk faktörü oluşturduğu ortaya konuluyor. Damar tıkanıklığı için diğer risk faktörlerinden olan hipertansiyon da yine bel ağrısına neden olabiliyor. Yüksek kan kolesterol düzeylerinin de bel omurlarındaki kireçlenme ile ilgisi bulunabileceği bildiriliyor.'

Prof. Dr. Dursun, sigara içmeyle oluşan aterosklerotik damar lezyonlarının, omurga yapıları ve diskin kanlanmasını engelleyerek bel ağrısına neden olduğunu ifade ederek, yapılan çalışmalarda, sigara içme sonucu bel ağrısı, hipertansiyon ve yüksek kolesterol seviyeleri arasında belirli bir ilişki olabileceğinin ortaya çıktığını bildirdi.