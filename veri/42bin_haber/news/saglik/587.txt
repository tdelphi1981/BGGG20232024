Diyabetli hastalarda ayak bakımına dikkat!
Yaşlıların en çok ayak tırnaklarını kesmekte zorlandıklarını biliyor muydunuz? Özellikle de yaşlı eğer diyabet yani şeker hastası ise… 
 Düzenli ayak bakımının sağlıklı ayağa sahip olabilmek için diyabetlilerde(şeker hastalığı olanlarda) esas olduğunu ifade eden Üsküdar Üniversitesi Sağlık Hizmetleri Meslek Yüksek Okulu Müdürü Prof. Dr. Gülten Kaptan, yapılacak bakımla ayakta gelişen ve ampütasyon (uzvun ameliyatla alınması) gerektiren ciddi komplikasyonların (istenmeyen yan etki) riskinin azaltılabileceğini söyledi.
 
 Özellikle yaşlı diyabetlilerin kendi ayaklarının bakımında zorlandıklarını ve profesyonel bakıcılara gereksinim duyduklarının altını çizen Kaptan, Türkiye’de yapılan bir araştırmanın yaşlıların en çok ayak tırnaklarını kesmekte zorlandıklarını gösterdiğini kaydetti. 
 Oxford Üniversitesinde yayınlananbir çalışmada yaşlı diyabetik katılımcıların yüzde 86'sının kendi ayak bakımlarını yapamadıklarının da saptandığını vurgulayan Prof. Dr. Kaptan, özellikle diyabetli yaşlılarda ayak bakımı son derece önem taşıdığını belirtti.
 
 Bakım ve izlem, diyet ve ilaç yoluyla normal kan şekeri düzeylerini koruyarak sinir hasarını (diyabetik nöropati) önlemenin önemine dikkat çeken Kaptan günlük ayak bakımı için şu önerilerde bulundu.
 
 GÜNLÜK AYAK BAKIMI NASIL OLMALI?
 
 -Bir diyabetik yaşlının ayakları, ülserler, kabarcıklar, lezyonlar, kesikler ve şişlikler gibi belirtiler yönünden sürekli günlük olarak kontrol edilmelidir.
 
 - Ayakları incelemek için en iyi zaman ayakların günlük temizliğinin yapıldığı zamandır.
 
 - Ilık su ve hafif bir sabun kullanarak, ayaklar günlük olarak yıkanmalıdır.
 
 - Ayaklarda duyarsızlık var olduğu için, sıcağı hissetmeyebilirler, haşlanma ve yanıklara karşı suyun sıcaklığına özellikle dikkat edin.
 
 - Ayak parmakları arasında Fungal(mantar) enfeksiyonları gelişebilir. Sabunlu suyla yıkandıktan sonra temiz bir havlu ile hafifçe kurulayın.
 
 -Tırnakların düzenli olarak kesilmesi gerekir. Düz olarak kesilmesi önemlidir, bu batık tırnak durumunuda önler.
 
 - Tırnağı keserken,ayağın kesilmesini önlemek için ekstra dikkatli olun. Yumuşak bir törpü kullanarak, yumuşak bir şekilde törpüleyin.
 
  Prof. Dr. Gülten Kaptan ayakkabının da ayak bakımında önemli bir etken olduğunun altını çizdi.
 
 BUNLARI GÖZ ARDI ETMEYİN!
 
 - Diyabetli kişilerin ayaklarını sıcak ve korumalı tutmak gerekir. Çorap, evde ve uyku esnasında dahi her zaman kullanılmalıdır.
 
 - Bakteriyel ve mantar enfeksiyonlarını önlemek için çoraplarınızı her gün değiştiriniz.
 
 - Ayakkabı seçimi çok önemlidir.Bu nedenle ayakları sıkmayan, rahat ve ayağa uygun olmalıdır.
 
 - Ayakkabınızı mümkünse gün aşırı değiştirerek en az iki çift arasında döndürün. Ayakkabı bir gün içinde kurur ve mantar üremesini engeller.
 
 - Ayakkabınızı giyerken mutlaka içinde taş, kum vb. yabancı bir madde olup olmadığına dikkat ediniz. Duyu kaybı nedeniyle kontrol etmeden giyerseniz bu yabancı maddeleri fark etmiyebilirsiniz ve ayağınıza zarar verebilirsiniz.
 
 - Düzenli Tıbbi Bakımı elden bırakmayınız. Ayağınızda şişlik, yara, kesik vb. olduğunda derhal doktorunuza başvurun.