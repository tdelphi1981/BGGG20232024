Bacak damarı tıkanıklığında kalbe dikkat
Bakırköy Dr. Sadi Konuk Eğitim ve Araştırma Hastanesi Kalp ve Damar Cerrahisi Klinik Şefi Doç. Dr. Ahmet Akgül, vücuttaki atardamarların dağılımının bir ağacın dalları gibi birbirleriyle ilişkide olduğunu belirterek, bu dalların herhangi birindeki tıkanmanın kalbin damarlarındaki tıkanmanın işareti olabileceğine dikkati çekti. 
Akgül, yaptığı yazılı açıklamada, bacak ağrısının öneme alınması gerektiğini vurgulayarak, kansızlığa bağlı ağrı, bacakta yara, dinlenince geçen yürümeyle artan baldır ağrılarında hastaların direkt en yakın damar cerrahisi kliniklerine gitmesi gerektiğini kaydetti.

Kalp ve damar cerrahisi uzmanı Doç. Dr. Akgül: "Vücuttaki atardamarların dağılımı, bir ağacın dalları gibi birbirleriyle ilişkidedir. Bu dalların herhangi birindeki tıkanma kalbin damarlarındaki tıkanmanın da olabileceğinin dolaylı göstergesidir" dedi.

Bu hastaların şikayetlerinin soğukta arttığını ve genellikle sigara içtiklerini aktaran Akgül, bu tür rahatsızlıkların ailede varsa genç yaşlarda da ortaya çıkabildiğini anlattı. 

Akgül, açıklamasında şu bilgileri verdi: "Oksijeni bol, temiz kanı taşıyan atardamarların tıkanıklıklarında damar içindeki kanın beslediği alanda beslenme eksikliği oluşur ve özellikle efor yani hareket sırasında artan ağrılar meydana gelir. Baldır ağrıları, ayak ağrıları ve zamanla beslenememeye bağlı istirahat ağrısı ve yaralar görülmeye başlar. Damar sistemi, birbiriyle bağlantılı bir ağdır. Tıkanıklığı başlatan bir uyarı varsa, bunun genellikle damarlarda sertleşme ve kireçlenmeyle oluşur ve tüm sistemin birlikte değerlendirilmesi gerekir. Sistemin çok ilginç bir koruyucu özelliği vardır. Damar tıkanmasıyla gelen hastalarımızda kalp değerlendirmesini kesinlikle yaparız. Bu hastalarımıza damar ameliyatı öncesi hem bacak damarını gösteren hem de kalp damarlarını gösteren anjiografi uygularız. Hastalarımızın çoğunda kalp damarlarında çok kritik daralmalar gördük ve önce kalp ameliyatlarını yaptık. Bacak damar tıkanmaları için daha sonra tekrar ameliyata aldık. Bacak damar tıkanıklığı olan hastalarımız ağrıları olmasaydı çok daha fazla yürüyebilir, efor yapabilir, böylece altta yatan kalp hastalığına bağlı kalp krizi geçirme olasılığı çok yüksekti. İşte bu nedenle bacak ağrısı hastamızın hareketlerini kısıtlayıp, belki de kalp krizine karşı hastayı korumuştur." 

Bakırköy Dr. Sadi Konuk Eğitim ve Araştırma Hastanesi Kalp ve Damar Cerrahisi Klinik Şefi Doç. Dr. Ahmet Akgül, bacak ağrısında kalbin de incelenmesinin önemine işaret ederek, doktorlara şu önerilerde bulundu: "Hastamızda ciddi bir böbrek hastalığı yoksa ve başvurduğu klinikte kardiyoloji kliniği aktifse hastalarımıza ve cerrahlarımıza önerim, bu tip hastalarımızda kalpteki damarları da akılda tutmalarıdır. Erkek hastalarımız için aile hikayesi yoksa, 40 yaşının üstü, bayan hastalarımız için de menopoz sonrası bacakta damar tıkanıklığı varsa kalp anjiografisinin de yapılması yararlıdır. Çünkü vücudun atardamar sisteminin bir bütün olduğu unutulmamalıdır. Bacaktaki ağrı düzeltilir ve eğer tespit edilmemiş bir kalp hastalığı kalmışsa hastamız hareketlerini artıracak ki bu da yaklaşan bir kalp krizi demektir."