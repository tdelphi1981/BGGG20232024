Yeni yüzüyle 1. yılını kutladı
 
 Akdeniz Üniversitesi’nde (AÜ), Türkiye’de ilk yüz nakli yapılan 20 yaşındaki Uğur Acar’ın yeni yüzüyle birinci yılını doldurması nedeniyle kutlama düzenlendi. 
 AÜ kampüsü içerisindeki Akdeniz Restoran’daki kutlamaya Rektör Prof. Dr. İsrafil Kurtcephe, AÜ Hastanesi Başhekimi Doç. Dr. Mustafa Ünal, AÜ Tıp Fakültesi Plastik Rekonstrüktif ve Estetik Cerrahi Ana Bilim Dalı öğretim üyesi Prof.Dr. Ömer Özkan ve ameliyat ekibinde yer alan hekimler katıldı. 
 ’UĞUR’A İKİ DOĞUM GÜNÜ YAPTIK’
  
 Rektör Prof. Dr. Kurtcephe, üniversite olarak 2012 yılında dünyada herkesin ilgisini toplayan bir olayı yaşadıklarını söyledi. Prof. Dr. Kurtcephe "2012’de gerçekleştirdiğimiz Türkiye’nin ilk yüz nakli ile hem ülkemizde hem de dünyada bu tarihi başarının konuşulduğu zamanı hep birlikte geçirmiştik. 2012 yılı hem Uğur Acar’a hem de Akdeniz Üniversitesi’ne uğurlu geldi. Uğur’un yeni yüzünü kullanmaya başlayışının üzerinden geçen 1 yılı aşkın süre münasebetiyle ’ona iki tane doğum günü yapmamız gerekir’ dedik. Birincisi dünyaya geldiği gün, diğeri de yeni yüzüyle dünyada yaşamaya başladığı gün" diye konuştu. 
 ORGAN BAĞIŞI ÇAĞRISINDA BULUNDU
  
 Türkiye’nin ilk yüz nakli yapılan Uğur Acar ise başta Prof. Dr. Ömer Özkan olmak üzere, ameliyatı gerçekleştiren ve tedavi sürecinde kendisine destek veren herkese teşekkür etti. Yüz nakli olmasının ardından hayatının değiştiğini vurgulayan Uğur Acar, herkesi organ bağışı yapmaya çağırdı. 
  
 Uğur Acar yeni yüzüyle geçirdiği 1. yılını pasta keserek kutladı.
  
 Yüz naklinin ardından geçen 1 yılda topluma daha iyi karıştığını kaydeden Uğur Acar, "Hani bir insanın tam isyan edeceği zaman olur ya, en sonunda bir şeyler olur. Böyle bir anı yaşadım ve 1 yıl geçti üzerinden, çok mutluyum. Benden daha mutlu birisi yoktur herhalde" dedi. 
 ÖNCE SAĞLIK SONRA İŞ
  
 Basın mensuplarının ’Bundan sonraki beklentin nedir’ sorusuna, "Hayatı akışına bırakmak" yanıtını veren Uğur Acar, reklam veya dizi teklifleri alıp almadığı yönündeki soruya "Şu anda tedavimle ilgileniyorum. Önce sağlık sonra iş" karşılığını verdi. 
 ’1 YIL BİTTİ ARTIK RAHATIZ’
  
 Uğur Acar’a yüz nakli yapan ekibin başındaki Prof. Dr. Ömer Özkan da "1 yıl bitti, artık rahatız. 1-2 ay sonra ne olur bilemeyiz ama genellikle daha rahatız. O yüz artık daha iyi oturacak. Sinirler şu anda yüzde 90-95 çalışıyor. Motor dediğimiz hareket kısmı da yüzde 60- 65’tir. Bunlar yüzde 80’i bulduğu zaman bizi daha mutlu edecektir" diye konuştu. 
 RİSK ÇOK AZALDI
  
 Prof. Dr. Özkan, kompozit doku nakillerinde 1 yıllık sürede risk çok azalmasına rağmen hiç olmadığı anlamına gelmediğini kaydetti. Prof. Dr. Özkan "Dünyada bildiğimiz en uzun süreli kompozit doku nakli 13 yıllık. Hastanın en ufak problemi olmadan yaşamını devam ettirdiğini biliyoruz. Ama hastanın uyumu, psikiyatri desteği çok önemli. Hayatı değişti ama hayatı değiştiği sürece kendine çok dikkat edecek. Bir böbrek nakli olmuş hasta gibi kendine dikkat edecek" dedi. 
 BU SON HALİ DEĞİL
  
 Prof. Dr. Ömer Özkan, Uğur Acar’ın yeni yüzünü tam anlamıyla kullanabilmesi için en az 5 yıl gerektiğini dile getirdi. Prof. Dr. Özkan "Bu son hali değil. Biz çok da müdahale etmek istiyoruz. Gerektiğinde yaparız. Ama 5 yıl boyunca çok daha iyi göreceksiniz. Şu anda kaba hareketleri görüyorsunuz. Dudakları çekiyor ama yüzün 22 ayrı kası var, bunların hepsini ayrı ayrı çekecek. Bunların ayrı ayrı çalışması 3-5 yılı bulabilir. Biz çok da müdahale etmek istemiyoruz" ifadelerini kullandı. 
 ’2 YÜZ NAKLİ DAHA YAPACAKTIK OLMADI’ 
 Basın mensuplarının ’Gündemde yeni yüz nakli var mı’ sorusu üzerine Prof. Dr. Özkan, "O her zaman olabilir. İnsanlar ’Durdu mu’ diye soruyor. Durmadı. Bizim son 3-4 ay içinde 2 tane daha yüz nakli yapma şansımız oldu. Biri coğrafi, diğeri tıbbi nedenlerle olamadı. Yoksa şu anda iki yüz nakli daha duyabilirdiniz. Ama bu hız yeterli. Olması gereken bu. Çok da kontrollü gitmek gerekiyor. Uygun aday bulunduğunda her zaman yapabiliriz" diye konuştu. 
 Prof. Dr. Ömer Özkan, Uğur Acar’ın yeni yüzünü resmi olarak bu yıl sonundan itibaren kullanmaya başlayacağını vurgularken, diğer yüz nakli yapılan Turan Çolak’ın sağlık durumunun da iyi olduğunu sözlerine ekledi. 
 REKTÖRDEN TAKIM ELBİSE
  
 Konuşmaların ardından AÜ Rektörü İsrafil Kurtcephe, Uğur Acar’a gri renkte bir takım elbise hediye etti. Uğur’un takım elbiseyi çok sevdiğini söyleyen Prof. Dr. Kurtcephe, "Hep siyah rengi seviyor. Bu kez farklı bir renk olsun, cıvıl cıvıl olsun dedik" ifadelerini kullandı. Hediyesini alan Uğur Acar, üzerindeki siyah takım elbiseyi çıkarıp yeni elbisesiyle kutlamalara devam etti. Daha sonra Uğur Acar, Rektör Prof. Dr. Kurtcephe ve ameliyatı yapan ekip, üzerinde uğur böceği bulunan ’Yeni yüzün uğur getirsin’ yazılı pastayı kesti. 
 AHMET KAYA’NIN YÜZÜ NAKLEDİLMİŞTİ 
 21 Ocak 2012 tarihinde Uşak’ta intihar sonucu hayatını kaybeden 34 yaşındaki Ahmet Kaya’nın yüzü, AÜ Hastanesi’nde Tıp Fakültesi Plastik Rekonstrüktif ve Estetik Cerrahi Ana Bilim Dalı öğretim üyesi Prof. Dr. Ömer Özkan ve ekibi tarafından gerçekleştirilen ameliyatın ardından Uğur Acar’a nakledilmişti. 
 Özgür ÖZTÜRK- Erol AKKIR/ANTALYA, (DHA)