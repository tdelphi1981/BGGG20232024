Kardeşe yılbaşı hediyesi: Böbrek
AKDENİZ Üniversitesi Tuncer Karpuzoğlu Organ Nakli Merkezinde 2013 yılının ilk böbrek nakli, rehberlik ve psikoloji dersi öğretmeni abladan, biyoloji öğretmeni kardeşe yapıldı. Mustafa Bürcü, ablası Hatice Gödeerin bağışladığı böbreğin kendisi için yeni yılın en büyük hediyesi olduğunu söyledi.Böbrek yetmezliği nedeniyle 12 yıldır diyalize giren 39 yaşındaki biyoloji öğretmeni Mustafa Bürcü, kendisi gibi öğretmen olan ablası 43 yaşındaki Hatice Gödeerin böbreğiyle hayata tutundu. Tek böbrekle dünyaya gelen, çocukluk döneminde geçirdiği ateşli hastalık sonrasında bu böbreğini de kaybeden biyoloji öğretmeni Mustafa Bürcü, 12 yıldır diyalize giriyordu. Bürcü, Akdeniz Üniversitesi Tuncer Karpuzoğlu Organ Nakli Merkezinde Doç. Dr. Ayhan Dinçkan başkanlığındaki ekip tarafından gerçekleştirilen operasyonla sağlığına kavuştu.

TAM ÜMİDİ KESMİŞKEN

Tam ümidini kesmişken kendisi gibi öğretmen olan ablasının yeni yıl hediyesi olarak verdiği böbrekle yaşama yeniden sarılan Mustafa Bürcü, şunları söyledi:

"Hastalığım nedeniyle çok sıkıntılar yaşadım. Adana Balcalı Hastanesinde tedavim sürüyordu. Fakat böbreğimin tamamen iflas ettiğini öğrendim. Toroslar Lisesindeki öğrencilerimden ayrı kalacağım günleri düşündükçe acım daha da artıyordu. Çaresizdim, benim gibi öğretmen olan ablam Hatice Gödeer, böbreğini vereceğini söyledi. Bu benim için en büyük yeni yıl hediyesi oldu. Akdeniz Üniversitesinin organ naklindeki başarısını gazete ve televizyonlardan duyuyorduk. Burada bulunduğumuz süre içinde, başarının sırrının özveri, takım çalışması ve takım ruhu olduğunu gösterdiler. Bana böbreğini vererek en büyük yeni yıl hediyesini veren ablama ve organ nakli ekibine teşekkür ediyorum."

İNSAN TEK BÖBREKLE DE YAŞAYABİLİR

Adana Veli Yavuz İlköğretim Okulunda 21 yıldır Rehberlik ve Psikoloji öğretmenliği yapan Hatice Gödeer, kardeşinin yeniden sağlığına kavuşmasının kendisini mutlu ettiğini vurguladı. Gödeer, "Kardeşime canım feda. Yeni yıla sağlıklı girmesi tüm ailemizi mutlu etti. Onun hastalığı beni ve tüm ailemi üzüyordu. İnsan tek böbrekle de yaşayabiliyor. Eşime danıştım. O da, Hayır diyemem. Biz eğitimciyiz. Örnek olmalıyız dedi. Hemen kararımızı verdik. Yeni yılda yeni bir hayata merhaba diyen kardeşime çocuklarıyla mutlu bir yaşam diliyorum" diye konuştu. 

Akdeniz Üniversitesi Tuncer Karpuzoğlu Organ Nakli Merkezi Müdürü ve Cerrahi Sorumlusu Doç. Dr. Ayhan Dinçkan ise "Organ nakli konusunda duyarlılığın her geçen gün arttığını görmek istiyoruz. 2013 yılında kadavradan organ naklinin daha çok olduğu bir yıl olmasını umut ediyoruz" dedi.