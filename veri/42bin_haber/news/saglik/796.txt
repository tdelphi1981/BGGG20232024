3 dakikada fıtık ameliyatı
 
 Ağrı Devlet Hastanesi’nde kapalı cerrahi müdahaleyle bel fıtığının alınması "Perkütan hidrodiskektomi" yöntemiyle fıtığı olan hastaların ameliyatları 3 dakikada yapılmaya başlandı. 
 Beyin ve Sinir Cerrahisi Uzmanı Opr. Dr. Hikmet Aytekin, AA muhabirine yaptığı açıklamada, Amerika’dan Türkiye’ye gelen bu yeni yöntemin Doğu Anadolu Bölgesi’nde ilk kez Ağrı’da uygulandığını söyledi. 
 Ciltten kapalı girilerek bel fıtığının alınması yöntemiyle bölgede 9 hastayı ameliyat ettiklerini ifade eden Aytekin, "Ağrı’da, Türkiye’ye Amerika’dan yeni gelmiş bir sistem var: Perkütan hidrodiskektomi sistemi. Biz de Ağrı Devlet Hastanesi’nde bu sistemi kullanıyoruz" dedi. 
 Aytekin, halk arasında lazer denen sistemlerin ülkede yaklaşık 10-15 yıldır uygulandığını, bu yeni yöntemin lazerli yöntemlere göre daha faydalı olduğunu belirterek, şöyle devam etti: 
 "Tabii bu teknikler gitgide geliştiriliyor. Lazer tekniklerinin yanında başka tekniklerde geliştiriliyor. En son lazer tekniklerinin nüks oranının yüksek olması ve çok efektif olmaması nedeniyle yeni tekniklerde geliştirildi. Şimdi bu yeni sistem olan perkütan hidrodiskektomi sistemiyle biz öncelikle hastayı belinden uyuşturuyoruz. Skopi denen röntgen cihazıyla görüntüler alarak gireceğimiz mesafeyi belirliyoruz. Giriş aparatlarıyla fıtık bölgesine girip diski bu cihazla çalıştırarak boşaltıyoruz. 
 Bu cihazla gelen ’L’ şeklinde bir aparatı ve bir de yanında bir düz aparatı var. Bu aparatla su çok hızlı bir şekilde saate 900 kilometre saniye hızla diske çarpıyor ve diski toz haline getiriyor. Aynı zamanda diğer aparattan aynı anda çekiyor, alıyor. Biz yaklaşık bu işlemi 3 dakika uyguluyoruz hastaya. Hasta 3 saat sonra kalkıp yürüyor ve taburcu oluyor. Hem hastaneye yatış süresi hem işine dönüş süresi her açıdan çok avantajlı." 
 'DOĞU'DA BİR TEK BİZ KULLANIYORUZ'
  
 Bu yöntemin Türkiye’ye 3-4 ay önce geldiğini, Doğu Anadolu Bölgesi’nde ilk kez Ağrı’da uygulandığını anlatan Aytekin "30 Kasım’da Cerrahpaşa Tıp Fakültesi’nde bu sistemin bir kursu oldu. Cerrahpaşa ekibi zaten oradaydı. Onlarla 22 hekim vardı. Doğu Anadolu Bölgesi’nde bir tek biz kullanıyoruz. Tabi başka dediğimiz gibi bu lazer teknikleri gibi şeyler var ama anlattığım şekilde bu daha efektif bir yöntem. Diğer yöntemlere göre nüks oranı daha düşük. Hasta dramatik olarak fayda görüyor. Çok çabuk iyileşiyor" diye konuştu. 
 Aytekin, bu yeni yöntemin büyük fıtıklara uygulanmadığına dikkati çekerek, "Hangi doktora gitsem fıtığın küçük dedi ameliyat yapmadı’ diyen hastalar bizim aday hastalarımız. Ameliyatın ardından anında hasta rahatlıyor. 3 saat sonra kalkıp yürüyor evine gidiyor" ifadelerini kullandı. 
 AA