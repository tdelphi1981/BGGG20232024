Karne stresi çocukları hasta ediyor!
 
 Çocuklarda stres, mide asit salgısını arttırıyor. Özellikle sınav ve karne dönemlerinde birçok çocuk ve gençte bu strese bağlı hastalıklar ve rahatsızlıklar görülebiliyor.  
 Prof. Dr. Yonca Tabak çocuklarda stresin mide salgısını arttırdığını belirterek “Bu dönemlerde birçok çocuk ve gençte karne ve sınav stresine bağlı; karın ağrısı, mide bulantısı, iştahsızlık, boğaza ekşi su gelmesi gibi mide sorunları görülebilir” diyor. 
 KAHVE VE ÇİKOLATADAN UZAK TUTUN
  
 Karne heyecanı ve sınav gibi stres yaratabilecek konularda çocukların hassasiyetine dikkat çeken Prof. Dr. Yonca Tabak “ Uyanık kalmak, motivasyon ve odaklanmayı artırmak adına çikolata, çay, kahve gibi kafein içeren uyarıcılar kesinlikle alınmamalıdır.  Böyle bir durumda reflü ve reflünün yol açtığı astım atakları her zamankinden daha sık görülmeye başlar. Hastalıktaki bu alevlenmeler ve sınav sırasında da rahatsızlanacağı korkusu çocukta daha da fazla strese yol açar.”  diyor. 
 ÇOCUKLARA STRES YÜKLEMEYİN
  
 Sınavlara hazırlanan çocuklarda, gelecek kaygısı ve başaramama korkusu yoğun olarak görülürken, daha küçük yaş grubunda olan çocuklarda karne ve düşük notlar korku ve stres yaratıyor. Çocukların üzerinde yeterince baskı olduğuna dikkat çeken Prof. Dr. Yonca Tabak, birde aileler tarafında baskı uygulanmaması gerektiğini vurguluyor. 
 Prof. Dr. Yonca Tabak, özellikle alerji ve astımı olan okul çocukları için 10 önemli madde sıralıyor:
 
 1- Sınav hazırlığında olan veya ara sınıflarda ders başarısını artırmak isteyen öğrencilere bir de aileleri tarafından karne notları konusunda ek baskı uygulamaması ve çocukların stresten uzak tutulması gerekmektedir. 
 2- Sınavlara hazırlık aşamasında çocuk ve gençlerin uyanık kalmak için kafein içeren çay, kahve ve enerji içeceklerinden uzak tutulması uygun olacaktır. 
 3- Geç saatlere kadar çalışmak durumunda olunduğunda yatmadan önceki 2 saat beslenmenin kesilmesi ve bol su içilmesi gerekmektedir. 
 4- Zihin açar mantığı ile çikolata ve benzeri kakaolu gıdalardan uzak durulmalıdır. 
 5- Strese bağlı psikolojik rahatlama adına sağlıksız beslenmeye yönelen çocukları, fastfooddan uzak tutacak alternatif gıdaların (Ör: ev köftesi + ekmek + ayran; evde yapılmış sıvı yağlı mayasız poğaça, kurabiye; cevizli tarçınlı meyve tatlıları) el altında bulundurulması önemlidir. 
 6- Kış aylarında zihinsel aktivitenin desteklenmesi ve bağışıklık sisteminin güçlü tutulması için balık yağı (Omega 3) ve D vitamini takviyesi yapılmalıdır. 
 7- Ekşi portakal vb. meyve suları yerine taze sıkılmış elma, havuç suyu tercih edilmelidir. 
 8- Kızartmadan kaçınılmalı, fırında kızartılmış az yağlı gıdalar tercih edilmelidir. 
 9- Çiğ sarımsak ve soğan mide asidini artırdığından antibiyotik niyetine çiğ sarımsak; soğan yedirme uygulamasından kaçınılmalıdır. 
 10- Astım hastalığı kontrol altında değilse mutlaka doktor kontrolünde ek önlemler alınarak hastalık bulgularının baskılanması uygun olacaktır.