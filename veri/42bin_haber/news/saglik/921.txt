'İlk çocuklar deneme tahtası gibi'
 
 Samsun’da faaliyet gösteren bir özel eğitim ve danışmanlık merkezinde görevli psikolog Mine Aktaş, çocuk gelişimi hakkında bilgiler verdi. 
 Günümüzde birçok şeyin, birçok alanın okulu bulunduğunu ifade eden Aktaş "Anne ve babalığın okulu yok. Bizler anne babalığı ya kendi annemizin babamızın yaptıklarından ya da piyasada çok fazlaca olan çocuk gelişimi kitaplarından öğrenmeye çalışıyoruz. Ama ne yazık ki hiçbir şey kitaplarda yazdığı gibi gelişmiyor ve anne baba olarak birçok sıkıntı çekebiliyoruz. 
 Çocuklarımızın gelişimi hakkında yeterli bilgi almadığımız için genellikle ilk çocuklar deneme tahtası durumuna geliyor. Bütün deneyimlerimizi ilk olarak onlarda deniyoruz. Nasıl yemek yedireceğimizi, oturmayı kalkmayı nasıl öğreteceğimizi, hayırı nasıl öğreteceğimizi onlarda uyguluyoruz. İkinci çocuklar bu anlamda daha şanslı. Çünkü anne baba ilk çocukta yaşadıkları acemilikleri ikinci çocukta yaşamıyorlar" dedi. 
 ÇOCUĞUNUZU RUHEN TANIYIN
  
 Mine Aktaş, "O yanlışları devam ettirmememiz gerekiyor. En büyük yanlışlardan bir tanesi şişman çocuk sağlıklıdır zihniyeti. Bizler özellikle çocuklarımızın fiziksel gelişimine büyük önem verirken, ruhsal gelişimlerini gözardı edebiliyoruz. Evet beslenmesi ve sağlığı önemlidir, ama fiziki gelişimi kadar ruhsal gelişimi de önemlidir. Çocuklarımızın psikolojik gelişimi hakkında bilgi sahibi olmamız gerekiyor. Ben birçok ebeveynden şunu duyuyorum. ’Çocuğum 5 yaşında ve benimle çok inatlaşıyor. Ben ne dersem tersini yapıyor’. Evet bu çok doğal çünkü 5- 7 yaş arası ergenlik dönemi gibi geçirilen ’Ben varım’ dönemidir. Bunu bilmeyen ebeveyn çocuğunda farklı bir gelişim olduğunu düşünüyor. Bu nedenle çocuklarımızın psikolojik gelişim dönemleri hakkında bilge sahibi olmamız çok daha faydalı olur" diye konuştu. 
 'SIFIR YAŞTAN İTİBAREN YARDIM ALIN'
  
 Aktaş, "Benim önerim, uzmanından sıfır yaştan itibaren gelişimle ilgili yardım alınabilir. Türkiye’de kullanılan geçerliliği ispatlanmış çok güzel testler var. 0-6 yaş için yılda bir, duruma göre 6 ayda bir çocukta herhangi bir patolojik durum var mı diye gelişim takip edilebilir. Çünkü biz patolojik durum ortaya çıktıktan sonra yardım almaya çalışıyoruz ve bu da işi biraz uzatmamıza neden oluyor" dedi. 
 İlker AKTAŞ/SAMSUN, (DHA)