Fındıkdaki mucize literatüre girdi
Karadeniz Teknik Üniversitesi(KTÜ) Tıp Fakültesi'nde yapılan çalışmayla fındığın kan yağları ve damardaki hasarı düzeltici etkiye sahip olduğu belirlendi, bu bulgu ilk kez literatüre girdi.
KTÜ Tıp Fakültesi Tıbbi Biyokimya Anabilim Dalı Öğretim Üyesi ve proje yürütücüsü Prof. Dr. Asım Örem, AA muhabirine yaptığı açıklamada, fakülte bünyesinde Fındık Araştırma Grubu adı altında 10 yıldır çalışmalar yaptıklarını, fındığın insan sağılığı üzerindeki etkisini değerlendirmeye çalıştıklarını belirtti.

Türkiye Bilimsel ve Teknolojik Araştırma Kurumu Marmara Araştırma Merkezi (TÜBİTAK-MAM) Gıda Enstitüsü ile insanlar üzerinde gerçekleştirdikleri, yaklaşık 4 ay süren son çalışmada olumlu sonuçlar elde ettiklerini vurgulayan Örem, şunları söyledi:

'Çalışma dolayısıyla seçilen gönüllü grubun fındık tüketiminin ardından kan analizlerini yaptık. Analizlerde fındığın kan yağları üzerinde olumlu etkilerini gözlemledik. Bu olumlu etkiler fındığın yapısında bulunan biyomoleküllerden kaynaklanıyor. Fındığın sahip olduğu yüksek miktarda tekli doymamış yağ asidi ve E vitamini sonuçlar üzerinde etkili olan en önemli iki biyomoleküldür. Çalışmada halk arasında damar sertliği olarak bilinen ateroskleroz gelişiminde önemli rol alan LDL'nin, bu iki biyomolekül sayesinde aterosklerotik özelliğinin azaldığı gösterildi. Damarlarda yağların yaptığı negatif etkinin fındık tüketimi ile düzeldiğini tespit ettik ve bu bulgu ilk kez literatüre kazandırıldı. Bu oldukça önemli bir veriydi.'

Fındığın yapısında bol olan arginin amino asidinin ve magnezyumun da bu sonuçlar üzerinde önemli katkı sağlayabileceğini belirten Örem, 'Bu etkilerin bir sonucu olarak damar duvarı iltihaplanmasının azaldığı ve damar fonksiyon bozukluklarının önemli derecede düzeldiği gözlendi' dedi.

-4 hafta içinde etkisini gösteriyor-

Çalışma ile fındığın gözlenen bu etkilerinin yaklaşık 4 hafta içerisinde ortaya çıktığı ve fındık tüketimini kestikten 4 hafta sonra da bu olumlu etkilerin ortadan kalktığının gözlendiğini vurgulayan Örem, 'Bu nedenle fındık tüketiminin günlük beslenmemizin bir parçası olması gerekir. Haftanın en az 4-5 günü, günlük 60-70 gram yani bir avuç fındık tüketilmesi gerekir ancak yüksek enerji içeriğinden dolayı daha fazla tüketim kilo almaya neden olabilir' diye konuştu.

-Literüterde yer aldı-

Prof. Dr. Asım Örem, özellikle kan yağları, kan kolesterolü ve damar sertliği konusunda yeni veriler ortaya koyduklarını, fındığın damar yapısına olumlu etkisini belgeleyen çalışmanın, uluslararası Elsevier yayın kuruluşuna ait 'Journal of Clinical Lipidology' dergisinde bu ay yayımlandığını kaydetti.

Örem, ilk defa ortaya konan verilerin yayımlanmasıyla bilinen derginin, özellikle kan yağları, kan kolesterolü ve damar sertliği ile ilgili konuları içerdiğini bildirdi.