İstiridye mantarı ye, kilo ver!
 
 Gaziosmanpaşa Üniversitesi (GOÜ) Fen Edebiyat Fakültesi Biyoloji Bölümü Öğretim Üyesi Doç. Dr. İbrahim Türkekul, istiridye mantarının, yağ oranı düşük olduğu için kilo problemi yaşayan kişilerce daha çok tercih edildiğini bildirdi. Türkekul, AA muhabirine yaptığı açıklamada, fakülte binasının bodrum katında istiridye mantarı ürettiklerini söyledi. 
 TERCİH EDİLİYOR
  
 İstiridye mantarının, Türkiye’de son yıllarda popüler hale geldiğini belirten Türkekul, "Bölgemizde de bunu üretmeyi planladık. İstiridye mantarı bölgemizde fazla üretilmiyor. Rektörümüz Prof. Dr. Mustafa Şahin’in teşvikiyle üniversitemizde ilk defa bu mantarı ürettik" diye konuştu. Mantar üretiminde yüzde 45 oranında güzel bir verim elde ettiklerini dile getiren Türkekul, istiridye mantarının, üreticiler tarafından diğer kültürü yapılan mantarlardan daha çok tercih edildiğini bildirdi. 
 YAĞ ORANI DÜŞÜK
  
 Birçok mantarın kültürünün yapıldığını anlatan Türkekul, şöyle konuştu: "Ülkemizde 20-25 arası mantar türünün kültürü yapılıyor. İstiridye mantarı çok kaliteli ve çok fazla ürün veriyor. Sağlık açısından da iyi bir mantar türü. Son yıllarda dünyada kilo problemleri başladı. İstiridye mantarını, yağ oranının düşük olması dolayısıyla kilo problemi yaşayan kişiler daha çok tercih ediyor. İstiridye mantarının kilosu 10-12 liradan satılıyor. Özellikle ülkemizde kışın meyve ve sebze üretim oranının düşük olması sebebiyle mantar tüketimi daha fazla." İstiridye mantarının veriminin, diğer mantar türlerine göre daha yüksek olduğunu vurgulayan Doç. Dr. Türkekul, "İstiridye mantarının, et sote şeklinde tüketimi yapılıyor. İstiridye mantarının üretimi yaklaşık 40 günde yapılıyor" dedi.