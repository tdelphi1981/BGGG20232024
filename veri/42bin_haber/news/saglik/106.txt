'Radyoloji çalışanları kanser tehlikesi ile karşı karşıya'
Türk Sağlık-Sen Genel Başkanı Önder Kahveci, radyoloji çalışanlarının uzun mesailer sonucunda kanserle karşı karşıya kaldığını bildirdi.
 8 Kasım Dünya Radyoloji Günü dolayısıyla açıklama yapan Önder Kahveci, radyoloji çalışanlarının günlük çalışma süresinin 5 saatten 7 saate çıkarılması nedeniyle fazla radyasyona maruz kaldıklarını belirtti. Bu durumun ölümcül hastalıklara davetiye çıkardığını ifade eden Kahveci, "Gerekli önlemlerin alınmaması; radyoloji çalışanlarını çağın vebası kanserle karşı karşıya getirmiştir. Vatandaşlarımızın sağlığı için hizmet üreten radyoloji çalışanlarının, meslekleri nedeniyle sağlıklarının tehdit altında olması kabul edilebilir bir durum değildir.  Ölümcül hastalıklara davetiye çıkartan bu uygulama Sağlık Bakanlığı tarafından tekrar gözden geçirmeli, yeni bir düzenleme yapılmalıdır." dedi.
 Röntgen birimi çalışanlarının, yıpranma payı olarak bilinen fiili hizmet süresi zammında da kısmi olarak kayba uğradıklarını kaydeden Önder Kahveci, çalışma saatlerinin neredeyse yarı yarıya artmasına rağmen ücretlerinde hiçbir iyileşme yapılmamasına dikkat çekti.
 Sağlık Bakanlığı'nın çözüm üretmesini beklediklerini söyleyen Kahveci, "Biz radyoloji çalışanları adına, Sağlık Bakanlığı'nın sorun çıkaran kimliği yerine çözüm üreten bir kimliğe bürünmesini istiyoruz. Bu tüm çalışanların da ortak talebidir. Taleplerin karşılanması dileğiyle Türk Sağlık-Sen olarak, tüm radyoloji çalışanlarının Dünya Radyoloji Günü'nü kutluyoruz." ifadelerini kullandı.
 (CİHAN)