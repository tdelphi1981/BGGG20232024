Aşırı sıcak içecekler dişleri çatlatıyor
Havaların soğumasıyla birlikte tüketimi daha da artan sıcak içecekler diş çatlaklıklarına sonrasında da diş çürümelerine neden oluyor 
 Selçuk Üniversitesi (SÜ) Diş Hekimliği Fakültesi Ağız Diş ve Çene Cerrahisi Anabilim Dalı Başkanı Prof. Dr. Ercan Durmuş, soğuk kış aylarına girmeden önce ciddi bir ağız muayenesinden geçmenin son derece önemli olduğunu söyledi. 
 Durmuş, "Sıcak içecekler de aynı soğuk içecekler gibi başta ön dişlerimiz olmak üzere tüm dişlerimizin yüzeylerinde küçük çatlaklar oluşturmaya başlar. Zamanla bu oluşan çatlakların içinde mikropların üremesi ile birlikte diş çürümeleri başlar" diye konuştu. 
 Kaynamış sıvı gıdaların tüketilmeden bir miktar soğumasının beklenmesi gerektiğini aktaran Durmuş, şöyle devam etti: 
 "Özellikle vücut ısısını kaybettiğimiz açık alanlarda içimizi ısıtması için içtiğimiz sıcak içecekler yerine ılık içecekler tüketmeliyiz. Bununla birlikte aşırı sıcak kahve ve çay da aynı sigara gibi dişlerimizin renklenmesine neden olur. Sıcak sonrası dişlerimizdeki hassasiyet 3-4 gün devam edip ağrı oluşturuyorsa, muhakkak diş hekimine başvurmalıyız. Ağrılar, dişlerimizde bizim göremediğimiz çürük ve enfeksiyonların habercisi olabilir." 
 VÜCUT DİRENCİ DE DİŞLERİ ETKİLİYOR
  
 Durmuş, vücut direncini artırıcı yiyecekler tüketmenin ve soğuk algınlığından korunmanın diş sağlığı açısından da önemli olduğunu vurgulayarak şöyle devam etti: 
 "Mutsuzluk, karamsarlık, soğuk havalar, güneş enerjisinin azalması, stres, gerginlik, ağız içinde birçok hastalığa da davetiye çıkarır. Bu gibi durumlar vücut direncinin düşmesine, sonrasında diş ve diş etinden kaynaklanan enfeksiyonlarda artışa neden olmaktadır.  
 Vücut direncinin düşmesiyle birlikte soğuk algınlığına bağlı enfeksiyonlardaki artış, kişilerin dişlerini fırçalamasını önemli ölçüde engeller. Özellikle gömülü veya yarı gömülü dişlerden kaynaklanan enfeksiyonlar oldukça can sıkıcı olabilmekte.  
 Hastanın diş hekimine danışmadan kendi kendine aldığı ilaçlar tedaviyi oldukça zorlaştırmaktadır. Güneş enerjisinin azaldığı bu günlerde özellikle kemik yapısına ve kan basıncına destek olan D vitamini seviyesi düşmektedir. Bunun neticesinde dişleri tutan hassas yapıdaki kemikler zayıflamakta, dikkat edilmediği takdirde erken yaşlarda diş kayıpları görülmektedir." 
 AA