Kendinizi sürekli yorgun mu hissediyorsunuz?
Yoğun iş temposu, evdeki sorumluluklar derken hepinizin kendinizi yorgun ve bitkin hissettiğiniz dönemler olur. Ancak yapılan çalışmalar çok da önemsenmeyen, üzerinde durulmayan bu yorgunluk halinin daha da kronikleşecek bir durumun habercisi olduğunu göstermektedir. Peki, bu yorgunluk durumun geçici olmaktan çıkıp kronikleştiğini nasıl anlarsınız?
Sabahları uyanmakta zorluk çekiyor ve uyku sürenizden bağımsız kendinizi sürekli olarak uykulu hissediyorsanız, fizyolojik bir nedene bağlı olmaksızın kendinizi sürekli yorgun hissediyorsanız, yapmanız gereken işlerle ilgili uzun bir süredir yeterli gücü bulamıyor, kendinizi isteksiz hissediyor ve yapmanız gereken işleri sürekli erteliyorsanız, genellikle gün içinde bedeninizi gergin hissediyor, fiziksel bir nedene bağlı olmaksızın vücut kaslarınızda ağrılar oluyorsa; bu durum, yaşadığınız yorgunluğun kronikleşmeye başladığının habercisi olabilir.

Özellikle mevsim geçişlerinde kendini daha da hissettiren bu yorgunluk durumu motivasyonunuzun azalmasına, yapacağınız işlere odaklanmanızda zorlanmanıza ve iş ve özel yaşamınızda sorunlar yaşamanıza neden olabilir.

Günlük hayatınızda yapacağınız bir takım değişikliklerle yaşadığınız bu yorgunluk durumunuzu azaltabilirsiniz. İşte size öneriler:

Uykunuzu Düzenleyin: Uzun süreli yorgunluk yaşamaya başladığınızda bu durum ilk uyku düzeninizi etkileyecektir. Uykuya dalmada sorun yaşabilir, geceleri sık sık uyanabilir ya da kendinizi sürekli yorgun hissettiğiniz için daha fazla uyuma ihtiyacı duyabilirsiniz. Gereğinden daha fazla uyumaya başladığınızda kendinizi daha yavaşlamış, durgun, halsiz ve yorgun hissedebilirsiniz. Bu nedenle öncelikle uykunuzu düzenlemek size yardımcı olacaktır. Bunun için de;

 Günlük ortalama sekiz saatlik bir uykuyu hedefleyin ve daha uzun süre uyumak istediğinizi fark etseniz de bu saati aşmayın.
 Bir süre sabahları aynı saatte kalkmaya çalışın. Gece yatma saatiniz farklılaşsa da sabahları aynı saatte kalkın. Uykunuzu düzene sokmak için kalkış saatlerinizi sabitlemeniz iyi bir başlangıç olacaktır.
 Eğer uykuya geçişte zorluk yaşıyor ve gece yatağa gittiğinizde kendinizi gergin hissediyorsanız, uyumadan önce ılık bir duş almak, dinlendirici müzikler dinlemek, rahatlamış ve kendinizi huzurlu hissettiğiniz bir anı ya da yeri zihninizde canlandırmanız kendinizi rahatlatmakta size yardımcı olacaktır.

Harekete Geçin: Yorgun olduğunuz zamanlarda genellikle daha az hareket ederek ya da uyuyarak daha çok dinlenmeniz gerektiğini düşünebilirsiniz. Oysaki uzun süreli yorgunluğunuz size daha fazla aktivite ve harekete ihtiyaç duyduğunuzun sinyalini veriyor olabilir. Bu nedenle yorgun hissettiğiniz anlarda harekete geçin; Yürüyüş yapmak, bisiklete binmek, spor yapmak bedeninizi tekrar zinde ve enerjik hissetmenizi sağlayacaktır.

Günlerinizi Planlayın: Kendinizi sürekli olarak yorgun hissetmeye başladığınızda günlük aktiviteleriniz de azalmaya başlar. Bir şey yapmak sizin için çok zor bir hal alabilir. Bu hiçbir şey yapmama hali kendinizi daha kötü hissetmenize neden olabilir. Bu durumu değiştirmek için bir aktivite planı yapmak bu konuda size yardımcı olacaktır. Bunun için öncelikle bir haftanızın nasıl geçtiğini düşünün. Daha önceden yaptığınız ve size iyi gelen neler var? Sinemaya gitmek, müzik dinlemek, yemek yapmak, arkadaşlarla buluşmak, film izlemek vb şimdi bunlardan tekrar en kolay yapabileceğiniz aktiviteleri belirleyin ve bir süre her bir hafta için hangi aktiviteleri yapabileceğinizi önceden planlayın.

Bu planı uygulamakta zorluk yaşarsanız etrafınızdaki kişilerden size yardımcı olmalarınız isteyin

İşe Yaramayan Düşüncelerinizi Değiştirin: Nasıl düşündüğünüz ne hissedeceğinizi de hissedeceğinizi de belirleyecektir. Düşünce şeklinizi fark etmek için olaylar karşısında nasıl düşündüğünüzü ve içsel konuşmalarınızı izleyin. Ya hep ya hiç tarzında düşünmek, aşırı genellemeler yapmak ( bu işi yetiştiremedim, beceriksizin tekeyim gibi), sürekli olumsuza odaklanmak kendinizi iyi hissetmenize engel olacaktır. Böyle düşündüğünüzü fark ettiğinizde bu düşüncelerin doğruluğunu sınamak (Beceriksizin biriyim- bu doğru mu, her zaman böyle mi? Gibi), alternatif düşünceler üretmek (şimdiye kadar yaptıklarım için ne demeli, yaptıklarımı göz ardı etmemeliyim gibi) ve hata yapmaya izin vermek işe yaramayan düşüncelerinizi değiştirmeniz de ve kendinizi iyi hissetmenizde size yardımcı olacaktır.

Gerektiğinde Uzman Yardımı Alın: Eğer uzun süredir yaşadığınız yorgunluk ve isteksizlik durumu geçmiyorsa bir uzmana danışın. Unutmayın uzun süreli yorgunluk hissinden kurtulduğunuzda ve kendinizi daha zinde hissettiğiniz de sizin için her şey daha keyifli olacak 

(Psikoloji İstanbul/Şeyma Çavuşoğlu)