Soğuk algınlığı olanlar hemen antiboytik almamalı
Kış ayına girerken en çok vatandaşların şikâyetçi olduğu gripte ve soğuk algınlığında doğru bilinen yanlışlara dikkat çeken uzmanlar özellikle antibiyotik kullanımı konusunda uyarılarda bulundu.
 Medical Park Samsun Hastanesi doktorlarından Kulak Burun Boğaz Uzmanı Op. Dr. Murat Nabi Bulut, en başta hastaların grip yada soğuk algınlığını ayırt etmesi gerektiğini söyledi. Soğuk algınlığı hakkında bilgi veren Dr. Bulut, "Hızlı bir başlangıç evresi vardır. Belirtiler çabuk ortaya çıkar. Genelde boğaz, burun, sinüsler ve gırtlakta enfeksiyona neden olur. Enfeksiyon sırasında ateş yükselmesi nadirdir ve yükselse de hafif bir artış vardır. Bu özellik soğuk algınlığının gripten ayrılması açısından önemlidir çünkü gripte ateş çok yükselebilir." dedi.
 Kış aylarında özellikle soğuk algınlığının daha sık görüldüğünü hatırlatan Dr. Murat Nabi Bulut, en çok doğru bilenen yanlışlardan birinin soğuk algınlığı ve gripte antibiyotik kullanımının olduğunu belirtti.
  Hastayken antibiyotik ve vitaminlere yüklenilmemesi gerektiğini kaydeden Bulut, "Bünyenizi güçlendirici doğal gıdalar alın. Yatağa çakılıp kalmayın. Sağlıklı olduğunuz kadar olmasa da sizi terletecek derecede egzersiz yapabilirsiniz. Akıntıyı kurutmak için burnunuzu tıkamayın. Size güzel ve lezzetli gelmese de yeme ve içmeden geri kalmamalısınız. İştahınızı açık tutun.  Sigaradan uzak durun. Hatta bunu sigarayı bırakmak için bir fırsat olarak kullanın. Bu durumda burun açıcı ilaçlar, bol sıvı tüketimi, C vitamini tüketimi faydalı olur. Eğer uzarsa sinüzit, bronşit, zatürreye çevirebilir. İşte bu durumda antibiyotik kullanılır. Bir de çocuklar, yaşlılar; şekeri, kalbi olan hastalar soğuk algınlığına yakalanırsa antibiyotik kullanabilir. Eğer tüm bunların yanında ateş varsa, bu griptir." diye konuştu.
 CİHAN
  