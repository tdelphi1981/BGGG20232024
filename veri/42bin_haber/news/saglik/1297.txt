HIV'li bebek tedavi edildi
ABD'de HIV virüsü ile dünyaya gelen küçük kız erken aşamada standard ilaç tedavisiyle iyileşti. İki buçuk yaşındaki çocuk son bir yıldır ilaç kullanmıyor.
ABD'NİN saygın tıp merkezlerinden John Hopkins Üniversitesi'nden virologlar, HIV virüsüyle doğan kız bebeği standard ilaç tedavisi uygulayarak iyileştirmeyi başardı. Mississippi'de doğan bebeğin şu anda iki buçuk yaşında olduğu, bir yıldır ilaç kullanmadığı halde hastalık belirtisi göstermediği bildirildi. HIV virüsü bebeğin vücudunda hücrelere gizlenmeden ilaç tedavisi ile yok edildi. Baltimore şehrindeki Johns Hopkins Üniversitesi'nde virolog Dr Deborah Persaud, tedavinin sonuçlarını Atlanta'da Retrovirüsler ve Fırsatçı Enfeksiyonlar Konferansı'nda duyurdu. İngiliz BBC'ye konuşan Dr. Persaud, "Bu HIV'ninçocuklarda potansiyel olarak tedavi edilebilir olduğunun bir kanıtı" açıklamasını yaptı. 

Erken müdahalenin başarısı 

İsmi açıklanmayan bebek, anneye HIV pozitif teşhisi konduktan kısa bir süre sonra doğmuştu. Doktorlar, anneye doğum öncesi tedavi uygulanmadığı için, hastalığın bebeğe bulaşma riskini yüksek bir ihtimal olarak değerlendirdi. Bebek, dünyaya gelmesinin ardından Mississippi Üniversitesi Sağlık Merkezi'ne yönlendirildi. Çocuk hastalıkları ve HIV uzmanı Dr Hannah Gay, bebeğin doğumundan 30 saat sonra, HIV pozitif olup olmadığına dair labaratuar testlerini beklemeden, 3 standart HIV ilacının karışımına dayanan bir tedaviye başladı. Bebeğe yapılan rutin kontrollerde HIV'in bebeğin vücudunda hücrelere gizlenmeden ilaç tedavisi ile yok edildiği görüldü. Dr Persaud, tedavinin diğer çocuklarda da aynı etkiyi gösterip göstermeyeceğinin anlaşılabilmesi için daha fazla test yapılması gerektiğini kaydetti. Ancak sonuçlar HIV virüsü ile doğan çocukların iyileştirilebileceğini gösterdi. Çocuk sağlıklı kalmaya devam ederse bu, HIV'i iyileştirmeye yönelik ikinci başarılı tedavi olarak literatüre geçecek. İlk başarılı HIV tedavisi 2007 yılında Timothy Ray Brown'a uygulanmıştı. Brown'un hastalığı, löseminin tedaviside kullanılan, bağışıklık sisteminin yok edilmesi ve HIV enfeksiyonuna direnen genetik mutasyona uğramış bir donörden alınan kök hücre nakliyle iyileştirilmişti.