Kalp hastaları Kurban keserken dikkat!
Kalp ve yüksek tansiyon hastaları kurban keserken daha dikkatli olmaları gerekiyor.
 Erciyes Üniversitesi (ERÜ) Tıp Fakültesi Kardiyoloji Ana Bilim Dalı Başkanı Prof. Dr. Abdurrahman Oğuzhan, AA muhabirine yaptığı açıklamada, bilinen bir kalp rahatsızlığı ya da yüksek tansiyonu olan kişilere kurban kesimi ile uğraşmamasını önerdiklerini söyledi.
 Her yıl kurban bayramında çok sayıda acemi kasabın el ve ayak kesilmesi sonucu acil servislere başvurduğunu anımsatan Oğuzhan, şöyle devam etti:
  
 ''Bu yaralanmalar basit olabiliyor ama bunun bir de daha ciddi sonuçları olabiliyor. Özellikle büyükbaş kurban kesimi sırasında hayvanın sabitlenmesi için ciddi bir kuvvet uygulanması gerekiyor. Bu bizim izometrik egzersiz dediğimiz, kan basıncının ve kalp atım hızının yükseldiği bir egzersiz türü. Kalp hastalığı olanlara tavsiye etmediğimiz bir egzersiz. Çünkü, kalp atım hızı yükselince, kan basıncı yükselince kalbe ilave bir yük getiriyor. Zaten kan basıncının yükselmesi başlı başına bir risk faktörü. Dolayısıyla bu esnada kalbin iş yükü artıyor. Daha yüksek basınçla ve daha yüksek hızda çalışması gerekiyor. Kalbi besleyen damarlardan herhangi birinde daralma varsa bu göğüs ağrısını tetikleyebiliyor, hatta ileri durumlarda kalp krizine bile neden olabiliyor. Bu nedenle özellikle kalp rahatsızlığı, yüksek tansiyonu olanların kurban kesimini profesyonel kasaplara bırakmasını öneriyoruz.''
 Oğuzhan, kurban keserken meydana gelen basit yaralanmalarda kesilen bölgenin temiz su ile yıkanarak, kanamanın durdurulması için üzerine sargı bezi ile baskı uygulanması gerektiğini anlattı.
  
 Bu tür basit kesiklerin birkaç dikişle atlatılabileceğini vurgulayan Oğuzhan, ''Çok ciddi tendon kesikleri, hatta parmaklarda kopmalar olabiliyor. Bu gibi durumlarda kopan organın süratle bir sağlık merkezine götürülerek yerine dikilmesi gerekiyor. Çünkü, belli bir saatten sonra o organlar hayatiyetini yitirebiliyor. Damar kesikleri çok daha önemli. Kesilen bölgeye tampon yaparak yaralının hastaneye ulaştırılması hayati önem taşıyor'' diye konuştu.
          
 -''Kavurma değil, haşlama et yiyin''-
          
 Prof. Dr. Abdurrahman Oğuzhan, Kurban bayramında kırmızı et tüketiminin de arttığına dikkati çekerek, şunları anlattı:
  
 ''Kalp-damar rahatsızlığı, yüksek tansiyonu olanların fazla miktarda ve yağlı kırmızı et tüketimine dikkat etmeleri, bunu minimum seviyede tutmaları gerekiyor. Et yemeyin diyemeyiz, kurban etinin mutlaka tüketilmesi gerekiyor ama, bunu haşlama ya da ızgara şeklinde tüketebilirler. Yanında bol salata yemelerinde fayda var. Tabi bizde kavurma çok sevilir, tavsiye etmiyoruz ama yapacaklarsa da içerisine ilave iç yağ ya da kuyruk yağ koymamalarını öneriyoruz. Yine her zaman olduğu gibi şekerli, unlu tatlıların yerine sütlü tatlıları tavsiye ediyoruz. Şeker ve gaz içeriği olan meşrubatlar yerine ayran tüketmelerini tavsiye ediyoruz. Bayram ziyaretlerinde genellikle hastaların diyeti bozma eğilimi vardır. Şeker, kalp, tansiyon hastaları buna dikkat etsinler. Nazikçe geri çevirmeyi bilsinler ki sağlıklarını korusunlar. Bir de ilaçlarını bayram geldi diye aksatmasınlar.'' AA