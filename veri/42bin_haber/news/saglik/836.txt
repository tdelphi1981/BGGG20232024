C vitamini soğuk algınlığını önlemiyor
 
 Yaklaşık 10 bin kişinin katılımıyla C vitamininin soğuk algınlığı üzerine etkisi ile ilgili yapılan 30'dan fazla araştırmayı gözden geçiren Avustralya Epidemioloji ve Toplum Sağlığı Merkezi araştırmacıları, her gün düzenli olarak C vitamini alan katılımcıların, C vitamini almayan katılımcılarla aynı sıklıkta soğuk algınlığına yakalandığını belirledi. 
 Ancak kış ayları boyunca düzenli olarak C vitamini alan kişilerin, almayan kişilere göre soğuk algınlığını daha çabuk atlattığı ve ortalama yarım gün daha önce iyileştiği gözlemlendi. 
 Askorbit asit olarak da bilinen C vitamininin aynı zamanda kemik, kıkırdak ve kasları güçlendirdiği ve demir emilimine yardımcı olduğuna işaret eden araştırmacılar, her gün düzenli olarak erkeklerin 90 miligram, kadınlar ise 75 miligram C vitamini almasını önerdi. 
 C vitamininin evlerde genellikle banyo ya da mutfaklarda saklandığına dikkat çeken araştırmacılar, kristalli bir yapıya sahip olduğu için suda çözünebilen C vitamininin nemden uzak tutulması ve kuru yerlerde saklanması gerektiği uyarısında bulundu. 
 Araştırmacılar, C vitamini açısından zengin olan narenciye, koyu yeşil sebzeler, kırmızı biber, çilek ve kavunun vitamin kaybını önlemek için mümkün olduğunca çiğ ve taze tüketilmesini de önerdi. 
 AA