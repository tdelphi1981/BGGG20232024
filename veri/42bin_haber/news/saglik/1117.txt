Erkeklerde meme küçültme modası
 
 Fırat Üniversitesi Tıp Fakültesi Plastik Rekonstrüktif ve Estetik Cerrahi Anabilim Dalı Başkanı Doç. Dr. Alpagan Mustafa Yıldırım, meme büyümesinin kadınlarda genellikle ergenlik dönemi ve doğum sonrasında ortaya çıktığını, aynı zamanda erkek veya kadınlarda hormon bozuklukları ve aşırı kiloya bağlı olarak da oluşabildiğini söyledi. 
 YANLIŞ BESLENMEYE DİKKAT!
  
 Büyük memenin kadın veya erkeklerde hayatı olumsuz etkilediğini, kişide kamburluk, meme altlarında pişik ve yaralar, bel ve sırt rahatsızlıklarının yanı sıra psikolojik olarak da sıkıntılara neden olabildiğini ifade eden Yıldırım "Obezite ve hormonlu yiyecekler erkeklerde meme büyümesini tetikliyor. Erkeklerde ayrıca kişisel hormon bozukluklarında da meme şekilsel olarak kadın memesine benzer bir şekile gelebiliyor. Erkeklerde büyük sıkıntılara sebep olan meme büyümesi bazen toplumda alay konusu olarak kişinin psikolojisi etkileyebiliyor" dedi. 
 Yıldırım, toplumun giderek şişmanladığını vurgulayarak "Bu yönde aşırı meme büyüme vakaları ortaya çıkıyor. Son yıllarda erkeklerin meme küçültme ameliyatına olan talebi arttı. Önceki yıllarda yılda 8-10 erkek meme küçültme ameliyatları yaparken son yıllarda bu sayı 25-30 oldu. Bu ameliyatı genelde orta yaş dediğimiz 18-35 yaş civarındaki erkekler tercih ediyor" ifadelerini kullandı. 
 MEME KANSERİNE YAKALANMAYI ÖNLÜYOR
  
 Hastanelerinde kadın veya erkek meme küçültme ameliyatları yaptıklarını dile getiren Yıldırım, özellikle kadınlardaki ameliyatlarda meme dokusunun bir kısmını aldıklarını ve bu dokuların alınmasıyla meme kanseri görülme oranının da azaltıldığını savundu. 
 Bu ameliyatların kişiye zarar vermeyeceği gibi birçok yönden de fayda sağlayacağını bildiren Yıldırım "Bu işlem cerrahi olarak gerçekleştirildiği için iz kalmaktadır. Memenin altında ters ’T’ şeklinde bir iz kalır. Bu izi önemsememek gerekir çünkü burada önemli olan kişinin sağlığıdır" diye konuştu. 
 Doç. Dr. Yıldırım, ameliyatın ardından kişinin kilosunu koruduğu sürece tekrar meme dokusunun büyümesinin beklenmediğini sözlerine ekledi. 
 AA