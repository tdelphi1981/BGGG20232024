Türk bilim insanları yapay deri ve kemik üretti
Türkiyeden 3 bilim insanı TÜBİTAK desteğiyle yerli yapay deri ve kemik üretmeyi başardı. Projenin hayata geçmesiyle birlikte, hasar gören cilt ya da kemik yapısı suni üretimle yenilenecek.

TÜBİTAK, uzay ve savunma sistemlerinin ardından sağlık alanında da önemli buluşlara imza atmaya başladı.  Koç Üniversitesi Üretim ve Otomasyon Araştırma Merkezi’nden Prof.  İsmail Lazoğlu, TÜBİTAK destekli projesi ile, yapay deri ve yapay kemik alanında önemli bir ilke imza attı. Yapay deri ve yapay kemik üretimi üç aşamada gerçekleştirildi. Projenin ilk aşamasını,  Prof. Dr. İskender Yılgör’ün  biyo-uyumlu polimetrik malzemeleri sentezlemesi oluşturdu. Prof. İsmail Lazoğlu da, geliştirdiği mekatronik  sistemde malzemeleri, hassas şekilde üç boyutlu doku iskeletine dönüştürdü. Prof. Dr. Halil Kavaklı da deri ve kemik hücreleri ekilerek yapay deri ve yapay kemik üretilmesini sağladı. Böylece, proje üç bilim adamının çalışması sonucunda hayata geçirilmiş oldu. TÜBİTAK ARDEB, projeye 148 bin liralık destek sağladı. 
2 yıl içinde uygulamaya geçilecek  
Prof. Lazoğlu, proje kapsamında yapılan deneylerde yapay fare derisi üretildiğini belirterek, sistemin iki yıl içinde hastanelerde kullanır hale geleceğini kaydetti. Lazoğlu, “Hastanın yanmış yerine, vücudunun başka yerinden alınmış deri örneği üretilecek ve sorunsuz bir şekilde yaranın üzerine yerleştirilecek. Deney aşamasındayız. Hasar gören kemiğin bilgisayar tomografisi çekilerek, hasarlı kesimin üç boyutlu tasarımı yapıldıktan sonra yapay kemik üretilecek” dedi. 
PARÇALANAN KEMİK YENİDEN OLUŞACAK 
İngiliz ve İskoç bilim insanları ise yeni kemiklerin yeniden büyüyerek oluşmasını sağlayan suni kemik geliştirdi. Kemik iliğindeki kök hücreler ve yeni üretilmiş bir plastik maddenin birleştirilmesiyle oluşturulan suni kemik sayesinde, parçalanan kol ve bacakların iyileştirilmesi yakında mümkün hale gelecek. Eriyerek yok olma özelliğine sahip, bir çeşit plastikten yararlanılarak üretilen implant, kemik içine yerleşiyor ve asıl kemiğin yeniden büyümesine destek oluyor. İmplantın çatısını oluşturan, kan akışına izin verecek şekilde üretilmiş plastik madde, ilikteki kök hücrelerin implanta tutunarak yeni kemik oluşturmasını sağlıyor.