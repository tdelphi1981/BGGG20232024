Alzheimer'ın önlenemez yükselişi!
ABD'de Alzheimer hastalarının sayısının 2050'ye kadar 3 kat artarak 13,8 milyonu bulabileceği bildirildi. "Neurology" dergisinde yayımlanan araştırmaya imza atanlardan Dr. Jennifer Weuve, bu artışın İkinci Dünya Savaşı'nın hemen ardından doğan kuşağın (baby boom) yaşlanmasıyla açıklanabileceğini belirtti.

Hastalık nedeniyle daha fazla kişinin "engelli" hale gelmesinin sağlık sistemi ve sosyal programların önünde büyük sorun teşkil ettiğini belirten Weuve, araştırmanın Alzheimer konusunda daha fazla araştırma yapılması, yeni tedavi ve hastalığı önleme stratejilerinin bulunması gerektiğine ışık tuttuğunu vurguladı.

Araştırmaya, Chicago kentinde yaşayan 65 yaş ve üzerindeki 10 bin 802 kişi katıldı.

1993-2011 döneminde, yaş, etnik köken ve eğitim düzeyleri belirlenen katılımcılara 3 yılda bir unutkanlıkları olup olmadığı soruldu. Bu veriler, Nüfus Dairesi'nin mevcut bilgileri ve geleceğe yönelik tahminleriyle birleştirildi. Araştırmacılar, 2050'de Alzheimer'a yakalananların sayısının 13,8 milyonu bulacağını belirledi. Hastalığa yakalananların 7 milyonunun en az 85 yaşında olacağı da belirtildi.

2010'da ABD'de 4,7 milyon Alzheimer hastası olduğu bildirilmişti.