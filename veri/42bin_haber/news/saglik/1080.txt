Yaşlılıkta ağrısız bir yaşam için fizik tedavi şart
Hareket alanı iyice daralan günümüz insanı hareketsizlik, obezite ve bunlara eşlik eden eklem kireçlenmeleriyle yaşam konforunu kaybediyor.
Uzmanlar, özellikle ileri yaş grubunun önemli bir meselesi olan bu kısır döngüyü kırmak için fizik tedavinin şart olduğunu belirtiyor. İleri yaşa bağlı olarak ortaya çıkan bel, diz, boyun ve eklem ağrıları, birçok kişinin günlük yaşamını çekilmez hale getiriyor. Bunlara bir de ağır ameliyatlar ve protezler eklendiğinde, ileri yaş grubu birçok kişi için birisinden destek almadan ayağa kalkmak, en basit ihtiyacını karşılamak ve günlük yaşamını sürdürmek imkansız hale geliyor.

İzmir'de ileri yaş nüfusun yoğunlaştığı Göztepe'de hizmet veren Şifa Üniversitesi Göztepe Fizik Tedavi ve Rehabilitasyon Merkezi uzmanlarından Dr. Şebnem Tamcı, bu kısır döngüye dikkat çekti: "Bize gelen hastalara bakarsak, kireçlenme en büyük problem. İleri yaşa ve obeziteye bağlı kireçlenme, hareket kabiliyetini azaltıyor. Hareketsizliğe bağlı olarak da hem obezite hem de kireçlenme artıyor. Bu bir kısır döngü ve biz bunu bir yerden kırmaya çalışıyoruz." En fazla diz kireçlenmeleriyle karşılaştıklarını anlatan Dr. Tamcı, takiben bel, boyun kireçlenmeleri ve omuz problemlerinin geldiğini söyledi. Bu noktada fizik tedavinin kişilerin hareket kabiliyetini arttıran, acılarını azaltan ve yaşam konforunu çoğaltan bir unsur olarak ortaya çıktığını kaydeden Tamcı, "İlgi alanımız sadece kireçlenmeler değil. Ağrıyı oluşturan her tür neden bizim alanımıza giriyor. Ağrılarından dolayı fazla ilaç kullanan ve bu nedenle başka komplikasyonlara maruz kalanlar; artık ilaç kullanmaması gereken ağrılı hastalar da alanımıza giriyor. Fizik tedavinin yan etkisi, yok denecek kadar az." dedi.
 
PROTEZE UYUM KOLAYLAŞIYOR

Ağır ameliyat geçirenlerin, ileri kireçlenme sonucunda kalça ve diz protezi uygulananların yeni hayatına uyum sağlaması için fizik tedavinin büyük önem taşıdığını anlatan Dr. Tamcı, "İleri kireçlenmelerde, kalça ve diz eklemleri değişiyor. Bu protezlere vücudun uyumu açısından fizik tedavi ve rehabilitasyon çok önemli. Rehabilitasyon programlarımızla kasları güçlendiriyoruz, ağrılarını azaltıp hastanın proteze uyumunu arttırıyoruz. Kaslar güçlenince az yük binen protezin ömrü de uzuyor." diye konuştu.
 
FELÇ VE PARKİNSONDA FİZİK TEDAVİ

Fizik tedaviyle felç ve parkinson hastalarının yaşamdan kopması ve yatağa bağımlı hale gelmesi de önleniyor. Bunların yanısıra bazı çocuk hastalıklarında yine fizik tedavi devreye giriyor. Şebnem Tamcı, özellikle doğuma bağlı beyin felci olan çocuklara, egzersiz ve rehabilitasyonla ciddi kazanımlar sağlayabildiklerini söyledi.