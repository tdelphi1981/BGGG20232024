Anne karnında sıvı kaybı bebeği öldürebilir
Hamilelikte anne karnında meydana gelen sıvı azalmasının, bebeğin erken doğum ya da ölümüyle sonuçlanabileceği açıklandı.
Uzmanlar, anne karnındaki amniyon sıvısı azlığının önlenmesi için, hamilelerin sağlıklı beslenmeleri ve sigara kullanımı gibi zararlı alışkanlıkları bırakması gerektiğini söyledi.

Bebeğin anne karnındaki evi olarak bilinen amniyon kesesindeki sıvının azalması, bebeğin erken doğumu hatta ölümüyle sonuçlanabileceği açıklandı. Kadın Hastalıkları ve Doğum Uzmanı Op. Dr. Neptün Erdener, 25. haftadan önce anne karnında su kesesinin açılıp sıvı kaybı olmasının büyük tehlikeler doğurabileceğini ifade etti. Sıvı kaybının nedenlerini açıklayan Erdener, bunlardan başlıcalarının bebeğin böbreklerinden birinin olmaması, annenin yeterli sıvı almaması, su kesesinin erken açılması ya da bebeğin anne karnındaki ölümü olduğunu ifade etti.

Erdener, gebelikte anne karnında 28-32 haftalar arasında sıvı azlığı görülmesinin normal olduğunu fakat 6. ayda meydana gelen sıvı azalmasının sakıncalı oluğunu belirtti. Oligohidrominios adının verildiği sıvı azlığına erken tanı konulmasının önemli olduğunu vurgulayan Erdener, bu hastalığın önlenebilmesi için hamilelere şunları önerdi: "Gebelik sürecinde hamile kadınlar sağlıklı beslenmelerine çok dikkat etmeli. Sigara başta olmak üzere zararlı alışkanlılardan uzak durulmalı. Düzenli doktor kontrolleri mutlaka yapılmalı. Eğer anne karnında sıvı azlığı varsa erken tanı sayesinde doğum sürecinin tehlikesi azaltılabilir."