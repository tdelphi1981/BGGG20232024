Şeker hastaları kampa girdi
Diyabet konusunda farkındalık yaratmak ve bilinç arttırmak için her yıl düzenlenen Diyabet Kampı'nda, farklı alanlardan uzmanlar, hastalara diyabetle yaşamak ve zor durumda kaldıklarında yapabilecekleri konusunda bilgi veriyor.
Gazi Üniversitesi Tıp Fakültesi İç Hastalıkları Anabilim Dalı Öğretim Üyesi Prof. Dr. İlhan Yetkin, Yetkin, Türkiye'de 18 ile 20 bin civarında 18 yaş altı, 11 milyon civarında da 18 yaş üstü diyabetli hasta olduğunu söyledi. 

Diyabetin organ kayıpları, cinsel sorunlar, körlük gibi birçok tehlikeli sonucu olduğuna işaret eden Yetkin, Birleşmiş Milletler'in raporunda gelecek nesillerin diyabet nedeniyle bir önceki nesilden daha kısa yaşayacağına yönelik bir öngörü bulunduğunu vurguladı. Yetkin, Bu durum insanlık açısından çok tehlikeli bir şey. İlk defa dünya tarihinde gelecek nesillerin ömrü, mevcut nesillerden daha kısa olacak. Gerçekten diyabet hastalığı son derece önemli diye konuştu. 
  
"DİYABET KAMPLARI"  
  
Diyabet konusunda farkındalığı ortaya çıkarmak için diyabet kampları düzenlediklerini belirten Yetkin, bu yıl 3'üncüsünü Ankara'da gerçekleştirdikleri kampa, hastalıkla ilgili eğitim almamış çocuk yaştaki kişileri davet ettiklerini anlattı.
 
Yetkin, Diyabet Kampı'na, endokronologlar, beslenme uzmanları, hemşireler, psikiyatrlar ve değişik üniversitelerin hocalarını davet ediyoruz. Çünkü hastalarımız değişik sesler ve fikirler duysun, Türkiye'nin değişik yerlerindeki uygulamaları görsün istiyoruz dedi.
 
Amaçlarının, bireyin kendi kendine yaşamasını ve herhangi zor durumda kaldığında ne yapması gerektiğine karar verebilmesini sağlamak olduğuna işaret eden Yetkin, şunları söyledi:
Hasta, sabah kalktığı andan itibaren, hangi yemeği yerse şekeri ne kadar yükselir, hangi gıdayı tüketmesi gerekir, hangi egzersizi yaparsa bu egzersizden ne kadar kan şekeri düşer. Günlük yaşamın içerisinde yaşadığı zorlukların hepsini hastaya tek tek gösteriyoruz. İlk 3 gün beslenme uzmanlarımız çok yoğun şekilde bu kişilere beslenme eğitimleri veriyor. Karbonhidrat, protein, yağ nedir, onlara öğretiyoruz. Sonra kişileri kendi halinde özgür bırakıp, yaptıkları hataları kendileriyle paylaşıyoruz. Son gün de başarılarından dolayı onları kutluyoruz. 
  
DİYABET PARLAMENTOSU  
  
Yetkin, diyabete harcanan maddi kaynakların yüksek olduğuna işaret ederek, sağlık bakanlığı bütçesinin yüzde 11'ni diyabet için ayırdığını söyledi.
Diyabet hastaları için son 3 yıldır, Diyabet Parlamentosu etkinliği düzenlendiğini de anlatan Yetkin, bu yılki toplantının TBMM'de yapılacağını söyledi. Yetkin, Amacımız, herhangi bir günde yan yana gelemeyen ama sorunu ortak insanların bir şekilde bir araya getirilmesi, sorunların tartışılması ve çözüm yollarının araştırılmasıdır diye konuştu. 
  
"BAŞKENTLİLERİN YÜZDE 41,5'İ DİYABETLİ"  
  
Ankara'da yapılan bir araştırmanın, gizli şeker oranının yüzde 41,5 olduğunu ortaya koyduğunu ifade eden Yetkin, önümüzdeki yıllarda Türkiye'nin yarısının şeker hastası olacağını ileri sürdü.
Yetkin, Tehlike çok büyük. Türkiye'deki diyabet hastalığı beslenmeden, aktif yaşayamamaktan ve egzersiz yapamamaktan kaynaklanıyor. Bu yüzden Türkiye'deki rakamlar giderek artıyor ve artacak değerlendirmesinde bulundu.

 
  
  
 