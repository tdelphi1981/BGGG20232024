Gemi hastaneler geliyor
SAĞLIK Bakanı Mehmet Müezzinoğlu, gemi hastaneleri kurma çalışmaları yaptıklarını belirterek, "Deprem ülkesiyiz. Türkiye'nin nerede bir sıkıntısı varsa deniz yoluyla ulaşılabilir. Bunda İstanbul var, Trakya var, Ege var" dedi.
Sağlık Bakanı Mehmet Müezzinoğlu, Bursa programı çerçevesinde ilk olarak AK Parti İl Başkanlığı'nı ziyaret etti. Müezzinoğlu, burada yaptığı açıklamada bugün Sağlık Bakanlığı görevinin birinci ayını doldurduğunu söyledi. Bakanlık görevinin birinci ayında Bursa'ya gelmenin kendisi açısından önemli olduğunu söyleyen Müezzinoğlu, "Bursa'yı önemsiyoruz. Edirne milletvekili olarak Edirne'de şu cümle vardır; 'Edirne Bursa'nın oğlu, İstanbul'un babası' diye. Dolayısıyla Bursa'nın oğlu olarak, o bölgenin milletvekili olarak Bursa'ya duyarlılığımızı göstermek ve Bursa'ya hak ettiği özellikle sağlık alındaki hizmetleri en güzel şekilde yerine getirmek için burada değerlendirmelerde bulunacağız" diye konuştu.

'ÜNİVERSİTELERDE TOPLANTI DÜZENLEYECEĞİZ'

Daha sona gazetecilerin sorularını yanıtlayan Müezzinoğlu, "Tüm Gün yasasıyla ilgili yeni bir formül arayış içinde olduğunuzu açıklamıştınız. Bir formül bulabildiniz mi?" şeklindeki sorusu üzerine, yarın sabah itibariyle öğleden önce ve öğleden sonra olmak üzere farklı gruplarla görüşmeler yapacağını, salı ve çarşamba günleri de farklı bölgelerdeki üniversitelerin yetkilileriyle toplantılar düzenleyeceğini söyledi.

15 günlük bir çalışmanın ardından ilkesel bakış açısı sağlamaya çalışacaklarını vurgulayan Bakan Müezzinoğlu, "Sağlık hizmetlerinin sorunlarını orta akılla çözebilme niyetindeyiz. İkincisi, Türkiye'nin en önemli sorunlarının başında sağlık alanında hekim ve sağlık çalışanı açığı, yani hemşire açığı geliyor. Biz 125 bin hekimimizle en ideal sağlık hizmetini verebilmek zorundayız. Şu anda 20 bin uzman hekim, 10 bin de pratisyen hekim açığımız var. Yani bizim 20 bir uzman hekimi bu millete kazandırabilmemiz için tıp fakültelerini aldığımız son 4 yıldır 4 bin 5 bin civarında öğrenci var ki bunlar en erken gelen 10 yıl sonra gelecek. Ortalama 15-18 yıl civarında bir süreye ihtiyacımız var" diye konuştu.

'ŞEHİR HASTANELERİ KURACAĞIZ'

Türkiye'nin 18 yıl sonra da ilave 30 bin hekime ihtiyaç duyacağının anlatan Bakan Müezzinoğlu, şöyle devam etti:
"Dolayısıyla bizim 30 binlik açığımız hemen hemen devam edecek. Önümüzdeki yıllarda tıp fakültesindeki öğrenci kapasitemizi arttırmazsak. Dolayısıyla sağlık bakanı olarak, hükümetimiz olarak belki şunları çok hızlı çözeceğiz. Kamu, özel işbirliğiyle şehir hastaneleri kuracağız. 4 yıl 5 yıl sonra bu toplumun hizmetine girecek. Fiziki mekan sorununu, tıbbi teknoloji sorununu çözmekte çok sorunumuz olmaz ama hekim sorununu çözmekte çok ciddi sıkıntımız olacak ve hükümetimizi de bakanlığımızı da belki de en çok yoran, yıpratan konu bu olacak. Bizim hekimlerimizden çok azami düzeyde istifade etmemiz lazım. Hekimlerimizin zamanını olabildiğince, yasalarla sınırlı olan çalışma saatlerinin ötesinde gönüllü çalışma süreçlerine de açmamız lazım ki; biz bu 125 bin hekimden azami verimliliği elde edelim. Yoksa biz hekimlerden azami verimliliği elde edemezsek, bu 20 bin hekim açığımız da varken sağlıkta başarımızı devam ettirebilmemiz çok mümkün olmaz."

Bakan Müezzinoğlu, doktor açığının yanı sıra 50 bin hemşire açığı da bulunduğu ve bunu önümüzdeki 5 yıl içinde hızlı bir şekildi kapatabilmeyi amaçladıklarını kaydederek, "Bunlar belki de ekonomik açıdan bizi en çok yoracak konular olacak. Ama biz sağlık çalışanlarının geleceğe daha güvenle bakabilmeleri ve onların birikimlerinden azami istifade edebilmeyi merkeze koyacağız. Bu anlamda ister üniversite hocalarımız ister diğer hekimlerimiz onlardan her türlü ve her ortamda mesleklerinden istifade etmeyi planlamayı düşünüyoruz" dedi.

'YÜZDE 70-80 BAŞARACAĞIMIZA İNANIYORUM'

"Ortak akıl konusunda yapılacak görüşmeler sonucu bir uzlaşma olur mu?" sorusu üzerine Müezzinığlu, "Bu işin yüzde 100'ü yok. Yüzde 100 değil ama yüzde 70-80 başaracağımız kanaatindeyim" yanıtını verdi.

Müezzinoğlu, "Son yılda Türkiye'de ameliyat sayısı arttı. Bursa'da bu oran 2.6 civarında. Bazıları bu bu rakamları sağlık hizmetlerine daha kolay ulaşma olarak değerlendirirken bazıları ise performans sistemine bağlıyor ne düşünüyorsunuz?" sorusu üzerine, performans sisteminin bu alandaki istatistiksel oranları olumsuz yönde etkilediği kanaatinde olmadığını bildirdi.

Türkiye'de 2002 yılında toplam 96 milyon tıbbi işlem yapıldığını, bugün ise 125 bin hekimle 300 milyon tıbbi işlemin gerçekleştirildiğini kaydeden Bakan Müezzinoğlu, şöyle devam etti: "Yani buradan çıkan şu; hastalarımız sağlığa daha kolay ulaşıyor. Tabi 'hiç eksiğimiz yok' dersek yanlış olur. Bunları belirli periyotlarla 6 aylık 1 yıllık periyotlarla, nerelerde bir sıkıntımız var, bu süreç nerelerde zaman içerisinde yanlışa gidiyor bunları mutlaka ivedi bir şekilde takip edip, detaylandırıp tedbirleri alacağız."

'ANTALYA VALİSİ ARADI, AMBULANS UÇAK KALKTI'

Dün akşam Edirne'den ayrılırken, Antalya Valisinin aradığını ve bir hastanın ameliyatının Antalya'da mümkün olmadığını ve İstanbul'a gönderilmesi gerektiğini söylediğini anlatan Bakan Müezzinoğlu, şöyle devam etti:

"Nasıl yaparız?' dediler. Gece saat 12. Hastamız ambulans jet uçakla gece İstanbul'a geldi. Saat 02.00 gibi ameliyatı yapıldı. Bundan 10 yıl önce Türkiye kamuoyu rüyasında görse inanamayacağı koşullardı bunlar. Bugün ambulans uçaklarımız, ambulans helikopterlerimiz, bot ambulanslarımız, paletli ambulanslarımız var. Göreve geldiğimiz 2002 yılında 640 ambulansımız vardı Türkiye genelinde. Biz şimdi 1000 ambulansın ihalesine çıkıyoruz. İlk bakan olduğumuz haftasında da 486 ambulans dağıtımı yaptık. Şimdi yüzen gemi hastanelerinin çalışmalarını yapıyoruz. Niye? Deprem ülkesiyiz. Türkiye'nin nerede sıkıntısı varsa deniz yoluyla bunda İstanbul var, Trakya var, Ege var. Dolayısıyla bizim belki 2 belki 3 tane yüzen gemi hastanelerimiz olacak ki Türkiye sağlıkta bu anlamda çok farklı boyuta geldi."

'ANNE SÜTÜ BANKASINDA BİR SIKINTI OLACAĞI KANAATİNDE DEĞİLİM'

Bakan Müezzinoğlu daha sonra Bursa Valisi Şahabettin Harput'u tarihi Valilik binasında ziyaret etti.

Ziyarette bir gazetecinin "Anne sütü bankası oluşturmak yönünde bir çalışmanız vardı. Bununla ilgili din adamlarının süt kardeş konusunda sıkıntı olabileceği yer aldı basında. Bununla ilgili neler söyleyeceksiniz?" şeklindeki soruya Bakan Müzezzinoğlu şu yanıtı verdi: "Böyle bir çalışma var. Yanılmıyorsam 8 Mart'ta İzmirde açılışını yapacağız. Bir defa anne sütü çok önemli anne sütünün yerini alabilecek dünyada bir ürün yok. Bebek için hele hele anne sütü bulamayan bebek için en iyi nimeti ona sunmamız lazım. Bu en iyi, en doğal en tabi nimeti sunabilmek adına inançlar gereği bazı sıkıntılar varsa, buradaki nedir kayıt sistemidir. Bugün parmağın ucunda milyonlarca işlemi yapabildiğin bir teknolojide, hangi anne sütü hangi bebeğe verildi, bu bebeğin künyesi nedir, sütünü aldığımız annenin künyesi nedir? Bütün bunları paralel bir şekilde yürütebiliriz. Dolayısıyla bu konuda duyarlılığı olan insanımızı da bu süt nüfus cüzdanını eline veririz. Dolayısıyla bunda bir sıkıntı olacak kanaatinde değilim. Kesinlik kayıt olacak. Bankada bir kuruş farklı olabilir mi? Bir gram süt muhatabı farklı olabilir mi? Banka cümlesi bir defa sistemin A'dan Z'ye kayıt sistemidir. Bir dernek sistemi değil, banka sistemi. Bu konuda bir sıkıntı olacağı kanaatinde değilim ama tabi ki bütün duyarlılıkları da önemsiyoruz. Hele hele bu konudaki duyarlılıklara teşekkür ediyoruz. Onların da vicdanen rahatlayacağı sistemi onlara da anlatırız. Yine varsa açıkları, o açıkları da telafi edecek tedbirler alırız."