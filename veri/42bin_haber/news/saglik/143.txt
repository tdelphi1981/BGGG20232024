Akraba evliliğindeki büyük tehlike
Atatürk Üniversitesi Organ Nakli Uygulama ve Araştırma Merkezi Müdürü Doç. Dr. Bülent Aydınlı, wilson hastalığının karaciğerin aslında kendinden kaynaklanan bir hastalık olduğunu belirterek, 'Genetik geçişli bir hastalık. Wilson hastaları evlenirse, çocuklarına da bu hastalık geçiyor. Akraba evliliği de hastalığı tetikleyebiliyor' dedi.
Aydınlı, AA muhabirine yaptığı açıklamada, Doğu Anadolu Bölgesi'nde tek organ nakli yapan merkez olduklarını belirterek, 2012 yılında nakilde çok iyi sayı yakaladıklarını, 29 böbrek, 25 karaciğer olmak üzere toplam 54 nakil yaptıklarını söyledi.

Bunların içerisinde hem kadavradan hem canlıdan nakiller olduğunu vurgulayan Aydınlı, 'Çok iyi çalışan bir merkezimiz var. Organ bağışlarının, özellikle kadavradan bağışların artması yönünde çalışmalar yapıyoruz. Ülkemizde kadavradan bağış nakilleri oldukça az' diye konuştu.

Sağlam bir altyapıya sahip olduklarını vurgulayan Aydınlı, organ bağışlarının hayat kurtardığını belirterek, Türkiye'de kadavradan organ bağışlarının artırılması için herkesin iyi düşünmesi gerektiğini vurguladı.

Wilson hastalığının genetik bir hastalık olduğuna da değinen Aydınlı, şunları kaydetti:

'Wilson hastalığı, karaciğerin aslında kendinden kaynaklanan bir hastalık. Genetik geçişli bir hastalık. Wilson hastaları evlenirse, çocuklarına da bu hastalık geçiyor. Akraba evliliği de hastalığı tetikleyebiliyor. Ülkemizde Iğdır bölgesinde oldukça fazla wilson hastası var. Biz, sadece Iğdır'dan 5 hastaya karaciğer nakli yaptık. Karaciğer naklinde oldukça iyi sonuçlar elde ettik. Ama bu genetik hastalık, sonuç itibarıyla karaciğer sirozuna neden oluyor ve nakil ihtiyacı doğuyor. Dediğim gibi Türkiye'de wilson hastası Iğdır bölgesinde oldukça fazla. Genetik geçişli bir hastalık. İkisi de wilson hastası olan insanlar evlenirse, bu hastalık çocuklarında da aktif duruma geçebiliyor.'

Organ Nakli Uygulama ve Araştırma Merkezi olarak yaklaşık 4 yıl içerisinde 55 karaciğer nakli yaptıklarını ifade eden Aydınlı, 'Bunun 5'i Iğdır'dan gelen hastalara yapıldı. Bugüne kadar merkezimizde 183 organ nakli gerçekleştirdik. Bunlardan 128 böbrek, 55'i karaciğer nakli. Önümüzdeki yıl hedefimiz, her hafta bir karaciğer bir böbrek nakli yapmak' dedi.

-'Komşu ülkelerdeki hastalardan büyük talep var'-

Organ nakli için komşu ülkelerden de büyük talep olduğunu vurgulayan Aydınlı, Nahçıvan ve Azerbaycan'dan gelen hastalara 4 karaciğer nakli yaptıklarını anımsattı.

Doç. Dr. Aydınlı, şöyle devam etti:

'Fakat ülkemizde yurt dışından gelen hastalar için nakil ücretinde düzenleme yapılmalı. Bu bölgenin insanları gerçekten maddi durumu iyi olmayan insanlar. Nakil ücretleri onlara fazla geldiği için gelemiyorlar. Bu konuda devlet bir destek sağlayabilirse, bu hastalar nakil için buraya gelebilirler. Çünkü bu tip hastalar, özellikle Nahçıvan'dan olan hastalar İran'a, Azerbaycan'dan, Bakü'den olan hastalar Rusya'ya, hatta İsrail'e gidiyorlar. Ben özellikle Nahçıvan'a, ülkemizin hastanemizin yakın olması itibarıyla, devletin bunu düzenlediği takdirde, oldukça fazla hastanın bizim ünitemize müracaat edeceklerini biliyorum. Çünkü bizi arıyorlar ama elimizde böyle bir imkan şu an yok.'