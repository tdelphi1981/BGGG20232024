Tiryakiye vitamin hapı uyarısı
Görme yetisinin azalmasından kısırlığa, deri hastalıklarından kronik baş ağrılarına kadar birçok hastalığa yol açan sigaranın, vitamin hapı kullananlarda kanser riskini daha da artırabildiği bildirildi.
Mersin Üniversitesi Eczacılık Fakültesi Öğretim Üyesi Doç. Dr. Kemal Buharalıoğlu, sigara içmenin zararlarının toplumun her kesimince bilinmesine rağmen, bu istenmeyen alışkanlıktan vazgeçenlerin henüz istenilen seviyede olmadığını söyledi. 

Sigaranın, yararlı olduğu için kullanılan vitamin haplarını bile zararlı hale getirebildiğini anlatan Buharalıoğlu, Son yıllarda vitamin haplarının kullanımıyla ilgili birçok bilgiyle karşılaşıyoruz. Ancak yararlı olarak bilinen vitaminlerin gelişi güzel kullanımı zararlara yol açabiliyor. Kendimizi daha zinde hissetmek ve hastalıklardan korunmak için kullandığımız vitaminleri doktora danışmadan kullanmamak gerekiyor dedi. 

Buharalıoğlu, sigara ve diğer etkenlere bağlı olarak kansere yakalanan hastaların tedavisine yönelik çalışmaların devam ettiğini dile getirerek, şöyle devam etti:
Kanseri önleme çabaları, beslenmeyle ilgili çalışmalara dayanıyor. Bu alanda yapılan klinik denemeler göstermektedir ki, çevresel etkenlere bağlı kanser gelişiminin önlenmesinde kullanılan bir ilaç günümüzde bulunmamaktadır. Yani, vitaminlerin, antioksidan veya yangıyı önleyici etkileriyle, kanseri önlediğine dair henüz çalışma bulunmamaktadır. Diğer taraftan, aşırı sigara içenlerde, A vitaminin öncül maddesini (beta karoten) içeren vitamin hapı kullanımının akciğer kanseri riskinde belirgin bir artışa yol açtığı görülmüştür. 
  
"VİTAMİN HAPLARI MODA HALİNE GELDİ"  


Yüksek doz ve bilinçsiz vitamin kullanımından kaçınılması gerektiğini ifade eden Buharalıoğlu vücutta vitamin yetersizliği kadar vitamin fazlalığının da sağlık sorunlarına yol açtığını kaydetti. 

Sağlıklı yaşamın halkın aklını karıştıran bir husus olduğunu dile getiren Buharalıoğlu, şöyle devam etti:
Bir hap alıp, sağlıksız olduğunu bildiği alışkanlıklarına devam etmek çoğu insanın daha kolayına geliyor. Bir moda gibi herkesin kullandığı bir ortamda, vitamin veya diğer gıda desteklerini kullanmamak bir eksiklik gibi algılanıyor. Arabaya binmeyin, gideceğiniz yere yürüyün, hafta sonunu alışveriş merkezlerinde değil doğa da geçirin önerileri ne kadar etkiliyse vitamin hapları kullanmak yerine doğal beslenin önerisi de insanlarda aynı etkiyi yapıyor. Bu durumu değiştirmenin yolu bilinci artırmaktır.

 
  
 