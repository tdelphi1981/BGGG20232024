Çınarımızı yaşatın
Öğretmeninin gözlerindeki kaymayı farketmesiyle beyninde tümör olduğu anlaşılan küçük Çınar, iyileştiğini düşündüğü sırada hastalığı tekrar etti. Çınarın ailesi ihmali olduğunu iddia ettiği hastaneye dava açacak.

Beyin tümörü teşhisiyle ameliyat olan 8 yaşındaki Çınar Çelik, yakalandığı amansız hastalıktan kurtulmak için yardımseverlerin ilgisini bekliyor. Makine operatörü baba, biricik oğlunun tedavi sürecinde işi bırakmak zorunda kalınca, aile yardıma muhtaç duruma düştü. Ameliyat sonrası sağlık durumu normale dönen küçük Çınar, son iki ayda hastalığın yayılmasıyla işitme ve görme kaybına uğradı, idrarını yapamamaya, hastalığın kemiklere ilerlemesiyle dayananılmaz acılar çekmeye başladı. Ailesi ameliyat sonrası uygulanan tedavide yanlışlık yapıldığını düşünerek, özel bir hastanede farklı bir tedaviyle sağlığına kavuşturmayı ümit ediyor. 1.5 yıl önce öğretmeninin gözlerinde kayma olduğunu farketmesiyle Göztepe Eğitim ve Araştırma Hastanesi’ne götürülen Çınar’ın beyninde tümör olduğu tesbit edilince hemen ameliyata alındı. Sağlığına kavuşan Çınar’ın 2 ay önce çekilen MR’ında tümörün metastas yaptığı ve vücuda yayıldığı belirlendi. 
Küçük çocuk yatağa bağımlı hale geldi 
İki ay öncesine kadar top oynayan, okula giden normal bir hayat süren Çınar’da işitme kaybı, görme kaybı, yürüyüşünde dengesizlik ve son olarak da idrar yapamama sorunları ortaya çıktı. Yatağa bağımlı hale gelen Çınar’ın ailesi ameliyat sonrası tedavide yanlışlık yapıldığını düşünerek savcılığa suç duyurusunda bulunmaya hazırlanıyor. Makine Operatörü baba Bilal Çelik, çocuğunu yaşatabilmek için çalmadık kapı bırakmadı. Çocuğuyla ilgilenebilmek için işinden ayrılan Bilal Çelik “Artık bizim tek amacımız oğlumuzu yaşatabilmek. Tedavi sürecinde bankadan kredi çektim, evin kirasını, faturaları ödeyemiyoruz. Oğlumun tedavi sürecinde bizimle ilgilenmeyen, 3 ayda bir çekilmesi gereken MR’a 6 ay sonraya gün veren hastaneye tekrar gitmek istemiyoruz. Çınar’a tekrar kemoterapi uygulanması gerekiyor. Bunun da özel bir hastanede  1 seansının maliyeti 20 bin lira” diye konuştu. 
‘Hastane tedavi sürecini 3 Ay geciktirdi’ 
2 yaşındaki kızı Yaprak’ı abisi Çınar ile ilgilenebilmek için kızkardeşine bırakmak zorunda kaldığını söyleyen anne Arife Çelik ise ameliyat sonrası doktorların kendilerine ‘Çınar normale dönecek’ telkinleriye ümitlendiklerini söyledi. Çelik “Ameliyattan sonra sağlığının iyi olduğu söylendi. Üç ay sonra MR çekilerek durumunun gözlemlenmesi gerekiyordu. Altı ay sonra çekilen MR’da hastalığın yayıldığı görüldü. Biz artık bu doktora güvenmiyoruz. Ancak götürdüğümüz özel hastanenin masraflarını karşılamamız da yardım olmadan mümkün değil. Şu anda bizim tek derdimiz Çınar’ı yaşatabilmek” diye konuştu. 