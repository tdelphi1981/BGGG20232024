Doktorunuza başvurmaktan çekinmeyin
Bursa Halk Sağlığı Müdürü Uzm. Dr. Resul Özbek, KOAH hastalığı tedavisinde erken teşhisin çok önemli olduğunu söyledi. Özbek, en ufak belirtide bile hemen doktoru başvurmak gerektiğini kaydetti.
 Her yıl 3 milyon kişinin ölümüne neden olan, 50 milyon kişiyi etkileyen KOAH hastalığı etkinlikleri, 'Çok Geç Değil' sloganıyla Bursa Halk Sağlığı Müdürlüğü tarafından gerçekleştirildi.
 Bursa Halk Sağlığı Müdürlüğü tarafından Zafer Plaza'da KOAH hastalığı vatandaşlara anlatılarak konunun önemine dikkat çekildi. Bursa Halk Sağlığı Müdürü Uzm. Dr. Resul Özbek'in katıldığı etkinlikte KOAH hastalığı, belirtileri ve alınacak önlemlerle tedavi yöntemleri uygulamalı olarak anlatıldı.
 "DOKTORA BAŞVURMAKTAN ÇEKİNMEYİN"
 Özbek, şunları dile getirdi: "Nefes darlığınız varsa, öksürük ve balgam yakınmalarınız sık sık tekrarlıyorsa, sigara içtiyseniz veya halen içiyorsanız, KOAH olabilirsiniz. Bu yakınmalar söz konusu olduğunda Göğüs Hastalıkları uzmanına mutlaka başvurulması ve kontrolden geçilmesi önemlidir. Her hastalıkta olduğu gibi tedaviye erken başlamak KOAH hastalığı konusunda da geçerli kuraldır. Bu anlamda en küçük belirtide bile en yakınınızda bulunan Aile Hekiminize bile başvurmak eğer hastalık bulguları varsa tedaviye geç kalınmadan başlanmasına vesile olacaktır."
 (CİHAN)