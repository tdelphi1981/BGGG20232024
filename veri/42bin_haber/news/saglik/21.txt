Rahim ağzı kanserine karşı aşı önerisi
Dokuz Eylül Üniversitesi (DEÜ) Tıp Fakültesi Hastanesi Kadın Hastalıkları ve Doğum Ana Bilim Dalı Başkanı Prof. Dr. Erbil Doğan, HPV aşısının rahim ağzı kanserini yüzde 90 oranında önlediğini belirterek, ''Özellikle ergenlik çağındaki kız çocuklarına aşı yaparak bu kanseri engellemek mümkün'' dedi.
 Prof. Dr. Doğan, AA muhabirine yaptığı açıklamada, Human Papillom Virus (HPV) denilen mikrobun rahim ağzı kanserine neden olduğunu, çok eşlilik, cinselliği erken yaşlarda yaşama, sigara içme ile bazı doğum kontrol haplarının bu rahatsızlığa neden olduğunu söyledi.
 Türkiye'deki rahim ağzı kanseri oranının batı toplumlarındaki kadar yaygın olmamasının sevindirici olduğunu belirten Doğan, bu kanser türünün ölümcül ancak engellenebilen bir hastalık olduğuna dikkati çekti.
 HPV virüsünün nadir olmakla birlikte erkeklerde de bu tip lezyonlara, deri kanserine yol açabildiğine işaret eden Prof. Dr. Doğan şöyle konuştu:
 ''Bu bir virütik hastalık. Rahim ağzı kanserinin yüzde 90 nedeni HPV virüsü. Bu da genellikle ilk cinsel ilişki sonrası bulaşıyor. Bu kanser önlenebilir. HPV aşısı rahim ağzı kanserini yüzde 90 oranında önlüyor. Özellikle ergenlik çağındaki kız çocuklarına aşı yaparak bu kanseri engellemek mümkün.''
 HPV aşısının şimdilik 14-26 yaş grubuna önerildiğini, ileriki yaşlarda etkili olabilmesi için çalışmaların sürdürüldüğünü belirten Doğan, ''Aşının 3 dozu 700 lira civarında ve bunu devlet karşılamıyor. Hepatit aşısı da ilk çıktığında çok pahalıydı, gittikçe ucuzladı ve devlet karşıladı. Bu aşı da ilerde öyle olacaktır'' dedi.
 Rahim ağzı kanserini önlemenin etkin yollarından birinin de ''smear taramaları'' olduğunu vurgulayan Prof. Dr. Doğan, kadınların 2-3 yıl arayla bu testi yaptırmasını önerdi.