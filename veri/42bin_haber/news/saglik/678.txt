Grip soğuk havayı seviyor
 
 Prof. Dr. Yonca Tabak “İddia edilenin aksine soğuk mikrobu kırmıyor. Yapılan çalışmalar soğuk ve kuru havanın grip virüsünün yaşam süresini uzattığını ve havada daha uzun süre kaldığını gösteriyor” diyor. 
 “İlk kez 1918 yılında ki bir grip salgınıyla literatüre giren  İnfluenza, diğer adı ile grip virüsü, ismini (Influenza di freddo) İtalyan bir sözden almıştır. İngilizce’ye “Influence of the cold” Türkçe’ ye ise “soğuk havanın etkisi” olarak çevrilebilir “ diyen Prof. Dr. Yonca Tabak dolayısıyla isminden de anlaşılacağı gibi grip virüsünün yayılması ile soğuk havanın yakın bir ilişkisi olduğunun 20.yüzyılın ilk yarısından beri bilindiğini söylüyor. 
 Grip virüsü ile soğuk algınlığı, diğer adı ile basit nezle virüslerini birbiri ile karıştırmamak gerektiğini söyleyen Prof. Dr. Yonca Tabak soğuk algınlığı virüslerinin daha çok yüzeylerden temas ile alınıp daha sonra el yolu ile solunum sistemine girerken grip virüsünün hasta insanların hapşırık, öksürük yolu ile burun boğaz salgılarını havaya saçması ile  yani damlacık yolu ile bulaştığını belirtiyor.  Havada asılı kalan damlacıkların daha sonra başka insanlarca solunduğunu ve hastalığın bu yolla yayıldığını ekliyor. 
 5 DERECENİN ALTINDA BİLE CANLI KALIYOR
  
 Yakın zamanda yapılan araştırmaların soğuk ve kuru havanın, virüsleri içeren damlacıkların havada daha uzun süre asılı kalmasını sağladığını gösterdiğini belirten Tabak “ Newyork Mount Sınai Hastanesi’nden yayınlanmış bir çalışma, grip virüsünün en iyi 5 derece ve altındaki hava sıcaklıklarında canlı kaldığını ve bulaştığını göstermiştir. 
 30 dereceye ulaştığında yayılım tamamen durmaktadır. Aynı şey hava kuruluğu ile de ilişkilidir. Grip virüsü için en iyi yayılımın %22 nemde gözlendiği bildirilmektedir. Havanın nem oranı arttıkça damlacıklar su ile şişmekte ve rahatlıkla yere çökmektedir, bu da yayılımı azaltmaktadır. “ diyor. 
 GRİP AŞILARI VİRÜSE KARŞI ETKİSİZ KALIYOR
  
 Prof. Dr. Yonca Tabak yapılan grip aşılarının güney yarım kürede hastalık tablosu yaratan grip virüslerinden hazırlandığını ve bu virüsün en önemli özelliğinin şekil değiştirme olduğu  belirtiyor. Bunun için, grip aşılarının hastalıktan koruma yüzdesi genellikle düşük olmaktadır diyen Prof. Dr. Yonca Tabak özellikle solunum yolunu tutan bir virüs olduğu için kronik solunum yolu hastalarının gripten özellikle kaçınması gerektiğini vurguluyor. 
 ASTIMI OLAN ÇOCUKLAR ETKİLENİYOR
  
 Özellikle çocuk astım hastalarının grip virüsünden çok olumsuz etkilendiğine değinen Tabak “Soğuk havalarda bağışıklık sistemini güçlü tutmak bu açıdan daha da önem kazanmaktadır. Kış ayları güneşi az gördüğümüz aylar olduğundan ve D vitamini de güneş ışınları ile ciltte üretildiğinden kışın birçok çocukta D vitamini eksikliği görülmektedir. D vitamini bağışıklık sistemi için olmazsa olmaz bir vitamindir. Bu nedenle çocuk astım hastalarının kış aylarında ağızdan ek D vitamini alması gerekir.”  Diyor. 
 BAĞIŞIKLIĞINIZI GÜÇLENDİRİN
  
 Prof. Dr. Yonca Tabak “Bağışıklık sisteminin hücreleri savunma alanlarına kan yolu ile ulaşır. Bu nedenle kan damarlarını büzüştürecek soğuk ve kuru havanın direkt ağız yolu ile alınması enfeksiyonun kolay kapılmasına neden olur. Burnun açık olması ve burun solunumu yapılması havanın ısıtılarak akciğerlere ulaşmasını sağladığından çok önemlidir. 
 Bu nedenle alerjik nezleye bağlı burun tıkanıklığı yaşayan hastaların uygun tedavi ile burun yollarını açık tutması çok önemlidir. Burun tıkanıklığı en iyi kortizonlu burun spreylerine yanıt verdiğinden alerji uzmanları kontrolünde alerjik nezlenin uygun tedavisi gripten koruyucu etki yaratacaktır. “ diyor. 
 C,E VE A VİTAMİNİ BİREBİR
  
 Yonca Tabak C, E ve A vitaminlerinin hava kirliliği gibi bağışıklık sistemini olumsuz etkileyen faktörlerden koruyucu, anti-oksidan etki sağladığını belirtiyor.  Bu nedenle kış aylarında portakal, mandalina gibi C vitamini içeren, muz, elma gibi P vitamini içeren meyvelerin, havuç, yumurta gibi bol A vitamini içeren gıdaların tüketilmesi ek fayda sağlayacağını söylüyor.  
 Ayrıca yeşil yapraklı sebze, kuruyemiş ve aşırıya kaçmadan tüketilecek tahılların kış aylarında E vitamini ihtiyacını karşılamada çok önemli olduğunu belirtiyor. Güçlü bir antioksidan olan selenyumun ise mutlaka hayvansal etlerden ve yumurtadan alınması gerektiğinin altını çiziyor. 
 Hiçbir besleyici değeri olmayan fast food, paketli gıda ve şekerli gazlı içeceklerde ise bu dönemde mümkün olduğunca uzak durulması gerekiyor diyor.