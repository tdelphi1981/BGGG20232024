Şok diyetler kalp sağlığını bozuyor
Uzmanlar çok kısa sürede, hızlı kilo kaybı çabasıyla güzelleşme uğruna uygulanan şok diyetlerin kalp hastalıklarına sebep olduğunu belirtiyor. Uzun süreli açlık, düzensiz kilo alınıp verilmesi, tek besine dayanan beslenme planları ya da ilaç desteği ile zayıflama kalp-damar sağlığını tehlikeye atıyor.
Yanlış uygulanan diyet programlarının kalp sağlığı üzerindeki olumsuz etkileri hakkında bilgi veren Memorial Antalya Hastanesi Kardiyoloji Bölümü'nden Uz. Dr. Nuri Cömert, bilinçsizce uygulanan çok düşük kalorili şok diyetlerin, kişileri ölüme kadar götürebileceğini söyledi. Söz konusu diyetlerin kalp ritm problemlerine yol açabileceğini vurgulayan Cömert, şunları söyledi: "Ritm problemi gelişen kişilerde çarpıntı, fenalık hissi baş dönmesi, göz kararması gibi bulgular ortaya çıkabilir. Uzun süren açlık süreleri kişinin metabolizma dengesini bozarak kan basıncı oynamalarına ve kan şekeri düzensizliklerine neden olarak örneğin ani kalp krizlerine yol açabilir. Düzensiz kilo alıp vermenin sonucunda oluşan kalıcı kilo fazlalığı insülin direncine sebep olarak şeker hastalığı riskini artırabilir. Şeker hastalığı kalp ve damar hastalıklarına neden olan başlıca risk faktörlerindendir. Protein içerikli diyetlerde vücut yağ dengesi bozularak kolesterol yüksekliği ve kalp damar hastalığı riski ortaya çıkar. Sadece su içmeye yönelik diyetlerde su zehirlenmesi dediğimiz bilinç kaybına varabilecek sonuçlar ortaya çıkabilir."

Bütün bu olumsuz etkilerden korunmak için şok diyetler yerine uzun vadede ve kontrollü olarak kilo verilmesi gerektiğini vurgulayan Cömert, diyet programının bir beslenme ve diyet uzmanı ile birlikte düzenlenmesini tavsiye etti.