Aşırı soğuklar yüz felci riskini beraberinde getiriyor
Kars Devlet Hastanesi Başhekimi Uzm.Dr. Yunus Yılmaz, Türkiye genelinde yaşanan aşırı soğukların yüz felci riskini beraberinde getirdiğini ifade ederek birkaç önlemle bu riski azaltmanın mümkün olduğunu söyledi.
Başhekim Yılmaz, bu çerçevede, atkı bere gibi giysiler olmadan vatandaşların kesinlikle dışarı çıkmaması ve ani ısı değişikliklerinden ise kaçınılması gerektiğini belirtti. 

Yüz kaslarının beyinden 7. sinir tarafından idare edildiğini hatırlatan Uzm. Dr. Yılmaz, "Bu sinirler, fonksiyonlarını yerine getiremez ise yüz kaslarında felç görülür. Hastalığın oluşmasında büyük oranda virüsler etkili olmaktadır. Beyin uru, kaza sonucu kafatasında zedelenme veya zona hastalığı yüz felcine sebep olur. Ayrıca şeker hastalığı, yüksek tansiyon ve beyin kanaması da yüz felcini tetikleyen unsurlardır." dedi. 

Yüz felcinin kişiden kişiye çok farklı bir şekilde kendini gösterdiğinin altını çizen Uzm. Dr. Yılmaz, bunun bazen çok hafif görüldüğünü, kişinin ancak gülünce yüz felci geçirdiğini anladığını, bazen de ağzın bir kenarının sarktığını hissederek, bazen ise sürekli ağzından salyalar aktığını hissetmesi ve göz kapaklarının kapanamadığını anlaması ile yüz felcinin ortaya çıktığını vurguladı. 

Başhekim Yılmaz, soğuk havaya çıkmadan önce atkı, bere, kar maskesi gibi yüz ve baş bölgesini koruyucu giysilerin unutulmaması, araba kullananlarında camların açılmaması yüz felcinden korunmada önemli olduğunu vurgulayarak, "Banyo sonrası saçlar tam kurutulmadan dışarı çıkılmamalı ve rüzgara karşı durulmamalı, erkeklerin tıraş olduktan sonra en az 15 dakika soğuk havayla temas etmemeleri gerekiyor." dedi.

Yüz felci tedavisinde erken müdahalenin önemine de temas eden Dr. Yılmaz, doktor öneri ve tedavisinin yanında hastanın kendi kendine yapacağı yüz egzersizleri gibi yöntemlerin de faydalı olduğunu kaydetti.