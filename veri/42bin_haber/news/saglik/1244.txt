Sigara anne karnındaki bebeğe de zarar veriyor
Anne adayının sigara içmesi ya da sigara dumanının yoğun olduğu ortamlarda bulunmasının, prematüre bebek dünyaya getirme ihtimalini artırdığı bildirildi. Necmettin Erbakan Üniversitesi (NEÜ) Meram Tıp Fakültesi Yenidoğan Bilim Dalı Başkanı Prof. Dr. Rahmi Örs, AA muhabirine yaptığı açıklamada, prematüre doğan bebeklerin zamanından erken doğan bebekler olduğunu söyledi. 

Bu tür bebeklerde anne karnında normalden daha az sürede kalması nedeniyle yetersiz gelişmeye bağlı çeşitli sağlık sorunları görüldüğünü belirten Örs, ülkemizde prematüre doğum oranının yaklaşık yüzde 10 olduğunu ifade etti. 

Prematüre bebeklerin özel bakıma ihtiyaçları olduğuna değinen Örs, "Bebekler sıkıntılı bir yoğun bakım süreci geçiriyor. Gerekli tıbbi bakıma rağmen bu tür doğumların önlenemediği durumlar da var. Ancak önemli olan prematüre doğumu önlemektir" dedi.

Sigara, prematüre doğum nedeni

Örs, annenin gebelik sırasında sağlığına dikkat etmesi gerektiğine dikkati çekerek, prematüre doğumlarda en önemli faktörlerden birisinin sigara olduğunu vurguladı.

"Anne adayının sigara içmesi ya da sigara dumanının yoğun olduğu ortamda bulunması, prematüre bebek dünyaya getirme ihtimalini artırıyor" diyen Örs, şunları kaydetti:

"Sigara, gebeliğin sağlıklı devamı açısından problemler oluşturuyor. Sigara içen annenin diğer gebelere göre prematüre doğurma ihtimali yüksektir. Bebek, anne karnındayken az büyüyecektir. Bazen annenin gebe kaldığını bilmeden yoğun sigara içmeye devam ettiğini görüyoruz. Bu da çok ciddi oranda prematüre bebeklerin doğmasına neden oluyor. 

Annenin özellikle sigaradan kaçınması, kendisi içmese bile sigara dumanının bulunduğu ortamdan uzak durması gerekiyor. Yani sigara, anne karnındaki bebeğe bile zarar veriyor. Sigara nedeniyle bebekler normalden daha az kiloyla dünyaya geliyor. Sigara, bebeklerin sağlık problemlerinin olmasının yanı sıra ölüm riskini de yükseltiyor."

Örs, erken doğum riskini artıran sigaranın, gebeliğin erken dönemlerinde bebeklerin organlarında anormalliklere yol açabildiğine işaret etti. 

Kapalı yerlerde sigara içilmesinin yasaklanmasıyla annenin dumana maruz kalmasının da önüne geçilmiş olduğunu anlatan Örs, sık doğum yapmanın da erken doğum nedeni olabildiğini, sağlıklı bir gebelik için en az iki yıla ihtiyaç duyulduğunu sözlerine ekledi.