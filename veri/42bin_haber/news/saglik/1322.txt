Mide kanseri nefesten teşhis edilebilecek
Mide kanserinin teşhisine yardımcı olabilecek bir nefes testi geliştirildi. 
İsrailli ve Çinli bilim adamları, nefes verildiğinde tümörlerin yaydığı çok küçük kimyasal parçacıkları saptayabilecek algılayıcılarla donatılan cihazın ''kanser testi'' yapabildiğini belirttiler. 
İngiliz Kanser Dergisi'nde yayımlanan, 130 kişinin katıldığı araştırmada bilimadamları, geliştirdikleri testin kansere işaret eden kimyasal belirtileri yüzde 90 başarıyla belirleyebildiğini vurguladılar. 
Araştırmaya imza atanlardan Hossam Haick, nefes testinin endoskopiye alternatif olabileceğine dikkati çekti. 
Daha önce bazı araştırmalar, Labrador Retriever cinsi köpeklerin ve Portekiz su köpeklerinin nefesten mesane, cilt, meme, yumurtalık ve akciğer kanserini teşhis edebildiğini göstermişti.