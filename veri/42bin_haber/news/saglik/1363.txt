Bu hatayı yapmayın
Uzmanlar, soğuk hava dolayısıyla cilt kuruluğuna yakalanan bireylerin su ve sabunla aşırı temastan kaçınmaları gerektiğini belirterek, fazla duş almamaları konusunda da uyarıda bulunuyor.
Kafkas Üniversitesi (KAÜ) Tıp Fakültesi Deri ve Zührevi Hastalıkları Anabilim Dalı Başkanı Prof. Dr. Emine Derviş, deri kuruluğunun en çok dış şartlara bağlı meydana gelen bir hastalık olduğunu söyledi. 

Soğuk ve rüzgarlı bir yer olduğu için bu duruma en çok Kars bölgesinde rastlandığına dikkati çeken Derviş, Bunun dışında yaşlılık önemli bir deri kuruluğu sebebidir. Bazen kalıtsal hastalıklar, deri hastalıkları, sedef gibi bazı egzamalar da deri kuruluğu sebebi olabilir dedi. 

Yaygın bir deri kuruluğu olan kişinin mutlaka önce bir hekime başvurması gerektiğini ifade eden Derviş, bölgede sert sudan kaynaklanan deri kuruluğu hastalığına yaygın olarak rastlandığını kaydetti. 

Prof. Dr. Derviş, soğuk havanın cildi olumsuz etkilediğini dile getirerek, şunları kaydetti:
Bunlardan dolayı, bu bölgede gördüğümüz deri kuruluğunu dış şartlara bağlıyoruz. Cilt kuruluğunu anlamak için deriye bakıyoruz. Bu tür durumda derinin küçük kepeklerle örtülü olduğunu, üstünün hafif beyaz gri bir renkte olduğunu görürüz. 
  
"SÜRTÜNMESİ FAZLA OLAN GİYSİLER  GİYMEYİN"  

Cilt kuruluğunun tedavisinin 2 kısımda incelenmesi gerektiğini anlatan Derviş, cilt kuruluğunu artıran sebeplerden kaçınılması gerektiğini belirterek, bunun önlenmesi için bir takım yardımcı önlemlerin alınması gerektiğini bildirdi.
 
Derviş, cilt kuruluğu olan kişilerin çok su ve sabun temasından kaçınması gerektiğini anlatarak, sözlerini şu şekilde sürdürdü:
Kişinin derisi ne kadar suya sabuna temas ediyorsa, o oranda kuruluk artacaktır çünkü su ve yıkayıcılar deri üzerindeki yağ tabakasını uzaklaştırıp derinin nemini kaybetmesine sebep olur. O yüzden bu kişilerin daha az banyo yapmaları, ellerini az yıkamaları ve az sabun kullanmaları önerilmelidir. Kullanılan temizleyicilerin olabildiği kadar sabun özelliği az olanlardan tercih edilmesi önerilir. Gliserinli sabunların tercih edilmesi önerilmelidir, yine de az kullanmak kaydıyla. Kuru derisi olan insanların giysilerine de dikkat etmesi lazım. Zaten deride bir kuruluk var. Sürtünmesi çok fazla olan giysiler giyilirse yani, sıkı pantolonlar, sıkı çoraplar gibi bu bölgeler, sürtünme nedeniyle daha da kuru kepekli hale gelecektir. 

Derviş, deri kuruluğu olan hastaların, banyo sonrasında cilt daha ıslaklığını kaybetmeden cilt üzerine nemlendirici sürmesi gerektiğini ifade ederek, Piyasada çok fazla nemlendirici var. Vücut nemlendiricileri, banyo yağları kullanılabilir diye konuştu.

 
  
 