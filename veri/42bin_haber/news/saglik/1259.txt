Geçmeyen mide rahatsızlığına dikkat!
Mide kanseri, akciğer kanserinden sonra en sık görülen kanser türü. Diğer kanser türlerinde olduğu gibi mide kanserinin oluşmasında birçok neden bulunuyor. Hızlı yemek yeme, alkol tüketme, hatta aşırı şalgam içip turşu yemek bile mide kanserine yakalanma riskini artırabiliyor.
Acıbadem Adana Hastanesi'nden Onkolog Prof. Dr. Ertuğrul Seyrek'e göre mide kanserinin belirtileri, birçok kişinin önemsemediği, üzerinde durmadığı basit şikayetler şeklinde gelişiyor. Prof. Dr. Seyrek, mide kanseri belirtilerini şöyle sıralıyor: "Karın üzerinde mide bölgesi ve onun etrafındaki bölgede rahatsızlık hissi, ağrı ve dolgunluk hissi. Bulantı ve kusma. Şiddetli zayıflama. Yemeklerden sonra rahatsızlık hissi. Sindirim sisteminde kanama veya gizli kanama. Erken doyma hissi. Demir eksikliği anemisi."

ERKEN TANI, KİŞİNİN HAYATTA KALMA SÜRESİNİ ETKİLİYOR

Mide kanserinin tedavisi ve hastalıksız hayatta kalım süresini etkileyen en önemli noktanın erken teşhis olduğunu belirten Prof. Dr. Ertuğrul Seyrek, "Geç evrede tespiti tedavinin başarısını azaltıyor. Tespit edilecek mide kanseri, zaman kaybı döneminde ilerlediğinden tedavisi zor aşamalara gelmektedir. Unutulmamalı ki mide kanserinde erken tanı çok önemli ve hayat kurtarıcıdır. Erken yakalanırsa, kişinin bu hastalıktan tamamen kurtulma ihtimali yüzde 100'e yakındır." diye konuştu.

TEŞHİSDE ENDOSKOPİK KONTROL ŞART

Onkolog Prof. Dr. Ertuğrul Seyrek, mide kanserinde en önemli tanı metodunun mide endoskopisi olduğunu söyledi. Tedaviye rağmen düzelmeyen mide rahatsızlıklarında sık sık ilaç değiştirmek yerine mutlaka endoskopik kontrol yapılması gerektiğine dikkati çeken Prof. Dr. Ertuğrul Seyrek, "Hastalar zor olduğu düşüncesiyle endoskopik incelemeden kaçıyor. Oysa ki bugünkü teknolojik imkanlarla hastalara hiç hissettirmeden inceleme yapılabilmekte ve bu işlem oldukça kısa sürede tamamlanabilmektedir." dedi.

Mide kanserinde cerrahinin kaçınılmaz olduğunu belirten Prof. Dr. Seyrek, şunları söyledi: "Erken teşhis edilmiş, henüz midenin iç yüzeyinde sınırlı kanserlerde endoskopik olarak tümör çıkarılabilmekte, diğer durumlarda da laparoskopik ve açık yöntemlerle ameliyat yapılabilmektedir. Mide kanseri nedeniyle ameliyat edilen, kısmen ya da tamamen mideleri alınan hastalar, operasyon sonrasında belli bir adaptasyon döneminin ardından yeme içme işlevlerini sorunsuz yerine getirmektedir."