Tehlikeli olabilir
Fizik Tedavi ve Rehabilitasyon Uzmanı Doç. Dr. Cengiz Bahadır, el uyuşmalarının en sık görülme sebebinin bilek ve dirsekte sinir sıkışması olduğunu, uyuşmaların tümör, multipl skleroz (MS) gibi çok daha ciddi hastalıkların da bulgusu olabileceğini bildirdi.
Bahadır, yaptığı yazılı açıklamada, el uyuşmalarının kadınlarda erkeklere oranla daha fazla görüldüğünü belirtti. Tekrarlayan bilek hareketlerinin yıllar içinde sinirin geçtiği yerdeki bağların kalınlaşmasına ve kanal içinde basıncın artmasına sebep olabileceğine dikkati çeken Bahadır, şunları kaydetti: 

El uyuşmalarının en sık sebebi bilek ve dirsekte sinir sıkışmasıdır. Ayrıca boyun fıtıklarında da farklı şekilde el ve kol uyuşmaları görülebilir. Bununla beraber el uyuşmaları tümörler, multipl skleroz (MS) gibi çok daha ciddi hastalıkların da bulgusu olabilir. Karpal tünel sendromu en sık karşılaştığımız el uyuşması sebebi olup el parmaklarına giden sinirin bilek seviyesinde dar bir kanaldan geçerken sıkışması sonucu oluşur. Kadınlarda erkeklere oranla göre çok daha sık görülür. En çok etkilenenler orta yaşlı ev hanımlarıdır. Bununla beraber elini çok kullanan bilgisayar çalışanları, iş veya bazen de hobileri nedeni ile el bileğini sürekli hareket ettiren kişiler de risk altındadır. 
  
EMG TESTİ İLE BELİRLENİYOR  

Eli uyuşan kişinin öncelikle fizik tedavi uzmanına gitmesi gerektiğine vurgu yapan Bahadır, Çünkü fizik tedavi doktoru romatoloji, ortopedi ve nöroloji eğitimi aldığından el uyuşması yapabilecek tüm hastalıklar hakkında bilgi sahibidir. El uyuşması olan hastadan ilk istenmesi gereken test Elektromyografidir (EMG). EMG testi sinirlere minik akımlar ve bazen kaslara akupunktur benzeri iğneler batırılarak yapılan bir testtir. Çok ağır bir sinir sıkışması olmadığı takdirde tetkikin iğne ile yapılan ikinci kısmı gerekli değildir. Tecrübeli bir hekim EMG testini hastayı rahatsız etmeden kolayca yapabilir. Bu tektik sinir sıkışmasının yerini ve derecesini yüzde yüze yakın bir doğrulukta gösterir ifadelerini kullandı. 

Bahadır, el uyuşmalarının sebeplerinin çoğunlukla kolayca tedavi edilebilir hastalıklar olduğunu vurgulayarak, şikayetin çok daha ciddi rahatsızlıkların habercisi olabileceğinin unutulmaması gerektiğini aktardı.

 
  
  
 