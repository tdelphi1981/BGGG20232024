Lifli gıdalar, bağırsak kanserinden koruyor
Meyve, sebze, kuru baklagil ve tam tahıl ürünleri gibi lif yönünden zengin gıdaları tüketmenin, bağırsak kanserinden koruduğu bildirildi.
Cumhuriyet Üniversitesi (CÜ) Tıp Fakültesi Halk Sağlığı Anabilim Dalı Öğretim Üyesi Prof. Dr. Gülay Koçoğlu, AA muhabirine yaptığı açıklamada, bağırsak kanserinin, modern toplumlarda en sık rastlanan kanser türleri arasında yer aldığını söyledi.

Bilinçsiz beslenmenin bağırsak kanserinin başlıca sebeplerinden olduğunu ifade eden Koçoğlu, özellikle lifi az olan gıdaların tüketilmesinin kanser riskini artırdığına dikkati çekti.

Koçoğlu, modern toplumlarda fast-food tarzı beslenmenin yaygın olduğunu vurgulayarak, ev dışında yemek yeme zorunluluğu olan herkesin kanserojen maddeleri alma riskinin yüksek olduğunu kaydetti.

Sucuk, sosis ve salam gibi gıdaların içerisine bakteri üremesini önlemek ve renk koruma amacıyla özel bileşenler katıldığını, bunların yasal limitleri olduğunu, bu limitlerde kalındığında sağlık için bir zararının söz konusu olmadığını aktaran Koçoğlu, buna rağmen bu gıdaların haftada veya 15 günde bir tüketilmesini önerdi.

Kızartmaların, ızgara veya mangalda pişirilmiş etin ve doymuş yağ içeriklerinin de bağırsaklar için tehdit oluşturduğunu dile getiren Koçoğlu, sağlıklı bağırsaklar için lif yönünden zengin kuru baklagil, meyve ve sebze ile tam tahıl gıdalar tüketilmesini tavsiye etti.

Prof. Dr. Koçoğlu, lifin bağırsakta önemli bir işlevi yerine getirdiğini söyleyerek, 'Sağlıklı yaşam için vücudun günlük 25 gram lif alması gerekiyor. Peki lif ne işe yarıyor? Bağırsağı uyararak dışkılama fonksiyonunu harekete geçiren lif, çeşitli gıdalarla vücuda giren kanserojen maddelerin bağırsaktan geçiş hızını artırıyor. Yine bu kanserojen maddelerin zararlı yağ asitlerine dönmesini engelliyor. Lifin birçok faydası var' diye konuştu.

-'Çiğ, taze ve kabuklu tüketin' önerisi-

Lifli gıdalardan özellikle meyve ve sebzenin Türkiye'de çok fazla tüketildiğine dikkati çeken Koçoğlu, meyve ve sebzeyi kabuğuyla yemek gerektiğini belirtti.

Kabuğu soyularak veya suyu sıkılarak tüketilen meyve ve sebzenin lif oranının düşeceğini ifade eden Koçoğlu, şunları aktardı:

'Meyve ve sebzeyi mümkün olduğu kadar çiğ, taze ve kabuklu tüketeceğiz. Bazı kişiler şeftaliyi, kayısıyı kabuğunu soyarak yemek istiyor. Mandalinayı soyup içindeki beyaz lifleri didik didik temizliyorlar. Faydalı bölümü çöpe atıyoruz. Bunlar çok yanlış. Portakalda da sadece dış turuncu kısmı soyulmalı. Günde en az 5 porsiyon mevye-sebze tüketilmesi öneriliyor. Bunun 3'ü meyve 2'si sebze tabağı şeklinde olabilir. 5 porsiyondan az tüketiyorsak kanser başta olmak üzere diğer kronik hastalıkların da görülme olasılığını artırıyoruz demektir.'

Kafein içeren çay ve kahve yerine su tüketilmesini tavsiye eden Koçoğlu, her sabah bir bardak su ile 1-2 kuru kayısı, erik veya üzüm yedikten yarım saat kahvaltı yapmanın bağırsakların gün boyu verimli şekilde çalışmasını sağlayacağını sözlerine ekledi.