Burun estetiğinde son trend: İÇTEN BANTLAMA
Söz konusu estetik operasyon olduğunda Türkiye'de en çok burun ameliyatının yapıldığını biliyor muydunuz? Teknolojiyle birlikte değişim geçiren uygulama tekniklerine bir yenisi daha eklendi. Op. Dr. Barış Çakır'la 'burun estetiğinde içten bantlama' tekniğini konuştuk. Op. Dr. Çakır tekniğin yaratıcısı 
 ESRA ÖZÜBEK
  
 eozubek@elle.com.tr
  
 - Burun estetiğinde bantlama nedir?
  
 Burun ameliyatı, kıkırdak ve kemiklere yapılır. Bu ameliyatı yapabilmek için deri; kıkırdak ve kemiklerden ayrılır. Şimdi biz ameliyat bitince deriye bantlar ve alçı yapıştırıyoruz. Böylece derinin kıkırdak ve kemiklere tekrar yapışmasını sağlıyoruz. Bu metot sayesinde burun derisini kontrol etmiş oluyoruz. Bu tekniğe, içten bantlama dedik. Çünkü burun derisini içerden teyellerek uzun süreli bir bantlama sağlıyoruz. 
 - Bu teknik, burun estetiğine nasıl bir yenilik getirdi? 
  
 Çok basit anlatacağım. Ülkemizde çok fazla burun ameliyatı yapılıyor. Normal bir burun ucunda kıkırdakların silueti seçilir, seçilmelidir. Bazı estetikli burunlarda, anormal bir yuvarlaklaşma oluyor. Yıllarca burun derisi parlayabiliyor. Aynı derinin karakteri değişebiliyor... Mesela burun ucunun hemen üstündeki deride kalınlaşma, burun orta etinde sarkma olabiliyor. İçten bantlama, bu yan etkileri azaltacak gibi görünüyor. Burun ucunun hemen üstündeki deriyi kontrol etmek çok zordur. Kemer alınınca oluşan deri fazlalığı, kabarıklık yapar. Burun küçülünce deri fazla gelir ve ucu yuvarlaklaşır. Yani medium tişört giymek gerekliyken large tişört giymek gibi olur. Kabarıklık oluşma ihtimali bulunan noktaları, alttaki kıkırdaklara dikince deri içerden teyellenmiş ve kontrol edilmiş olur. 
 Kabarıklık söz konusu olmayacağına göre burun daha fazla küçültülebilir. İçten bantlama tekniğinde, ameliyat, burun dışını oluşturan kıkırdak zarının altından yapılıyor. Böylece, nefes için önemli olan burun kaslarına daha az zarar vermiş oluyoruz. İnce derili burunlar, ameliyat hatalarını gösterir. Çok ince deri, cerrahların korkulu rüyasıdır. İçten bantlama tekniğinde, kıkırdak zarını, doğal örtücü doku olarak kullanıyoruz. Bence kıkırdak zarı altı teknik, ince derili burunlarda altın standart haline gelecek. Burnun 3 boyutlu yapısı, sadece kıkırdak ve kemiklerle sağlanmıyor. Burun ucu, elastik kas ve ligamentler ile hareketsiz gövdeye tutunur. 
 Bu elastik bağlar, burun ucunun hareketli olmasını sağlarken yüksekliğini ve açısını da kontrol eder. İçten bantlama tekniği ile kas ve ligamentler korunur, ameliyat bittiğinde onarılır. Burun ucu düşmesi daha az görülür ve daha az kıkırdak greft kullanılır. Kıkırdak greft, burun içindeki septum denilen kıkırdaktan parça alıp başka yerlerine destek için kullanma işlemidir. 15 yıl önce greft çok az kullanılırdı, bu nedenle ameliyat 1 saatte biterdi. Bazı noktaları, kıkırdak parçalarla desteklemek yaygın olarak kullanılıyor artık. 
 Burun sırtı iki parça görünmesin ve burun ucu düşmesin diye destekleme işlemleri yapılıyor. Septumdan büyük bir parça alıp burnun bir çok noktasına kıkırdak greftleri koyularak yapılan bir teknik çok popüler oldu. Buna “yapısal rinoplasti” deniyor. Burun çok daha kontrollü oluyor ama çok da sertleşiyor. Ben kongrelerde, ihtiyaç kadar greft kullanımını öneriyorum. Kıkırdak zarı altı teknik sayesinde burunda daha az şişlik olur, daha hızlı iyileşme sağlanır. Yumuşak doku hasarına bağlı “burun derisi parlaması” görülmez. Burunda uyuşukluk yok denecek kadar azdır. 
 Bez tampon tarih oluyor
  
 - Burun ameliyatındaki son dönem yenilikleri maddeler halinde anlatabilir misiniz? 
 - 10 yıl önce kapalı ameliyat çok yapılırdı. Şimdi açık teknik daha çok yapılıyor. Açık burun estetiği tekniklerinin, daha kontrollü olduğu görüldü. 
 - Ameliyat sonucunun doğal olması, çökmemesi ve burun ucunun düşmemesi için ameliyata bir çok detay eklendi. 
 - Burun ucunun, nefes almada çok etkili olduğu anlaşıldı. Burun ucu kıkırdağını, en iyi nefes alınabilecek pozisyona getiriyoruz. İyi nefes alan burun, güzel de görünüyor. Burun cerrahlarının, ameliyatlarına eklediği detaylar nedeniyle nefes problemleri çok nadir görülüyor. 
 - Burun kemiğine yapılan teknikler çok kibarlaştı. Morluk nadiren görülüyor, şişlik daha az oluyor. Bu sayede artık yazın bile burun ameliyatı yapılıyor. 
 - Tamponsuz burun ameliyatı yaygınlaştı. Bez tamponlar terk edilmek üzere. Gereken durumlarda hava yollu silikonlar kullanılıyor. 
 - Burun alçısının alternatifi plastik alçı oldu. Hasta, ertesi gün duşa girebiliyor. 
 - Estetik cerrahi kongrelerinde, burun üzerindeki ışık ve gölgelerin, kıkırdakları deride oluşturduğu doğal siluetler tartışılıyor artık. Estetik cerrahi kongrelerine, resim ve heykel workshopları eklendi. Burun cerrahları da ofislerine fotoğraf stüdyoları kurmaya başladı. Çünkü bilgisayar tasarımı yapmadan burun ameliyatı yapmıyorlar artık. Bu sayede günümüzde kalkık, küçük, hokka burun yok. Yakın arkadaşların bile estetikli olduğunu asla anlamadığı doğal burun ameliyatları 
 ‘Estetikçilerin hocası tekniğimi önermiş’ 
 - İçten bantlama tekniğini kim geliştirdi?
  
 Ben geliştirdim. 6 yıl önce, burun derisini, kıkırdak ve kemiklerden ayırdım, kıkırdak zarının altındaki deriyi kaldırdım. Bu planda çalışırken derinin, kıkırdaklara yapışma noktalarını işaretleyip ameliyatın sonunda geri yerine diktim. Dokular eski yerinde kaldı böylece. Daha sonra bu tekniğin, 1960 yılında Ivo Pitanguy tarafından tarif edildiğini öğrendim. 
 Pitanguy, 1950-1960 yıllarında ülkemizde burun ameliyatı yapan bazı cerrahların ziyaret ettiği ünlü bir Brezilyalı cerrahtır. İlginçtir; Pitanguy “Bu dokuları çıkartın, kabarıklık yapıyor” diyordu. Ben ise gerekirse kısaltarak yerine dikiyor, böylece deriyi içten teyellemiş oluyordum. Yıllar içinde teknik rafine hale geldi, kongrelerde anlatmaya koyuldum ve bazı plastik cerrahlar tarafından kullanılmaya başlandı. 
 (22.12.2012 tarihli Cumartesi Postası'ndan alınmıştır.)