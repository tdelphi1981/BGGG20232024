Sigara içiyorsanız liposuction yaptırmayın!
 
 Esteworld Plastik Cerrahi Hastaneleri’nden Doç. Dr. Fatih Peker yanıtladı. 
 
 LIPOSUCTION HER MEVSİM YAPILABİLİR Mİ?
 
 Liposuction sonrası kişinin bir süre korse giymesi gerekir. Korse kişiyi yazın kısıtlayabilir. Bu nedenle liposuction için kış ve bahar ayları en uygun zamanlardır.
 
 SİGARA İÇMEK LIPOSUCTION YAPTIRMAYA ENGEL MİDİR?
 
 Sigara içiyorsanız ameliyattan önce sigarayı bırakmanız, en azından azaltmış olmanız önemlidir. Unutmayın ki sigara her türlü ameliyatın sonucunu kötü yönde etkiler. Sigara küçük kan damarlarının tıkanmasına yol açtığı için yara iyileşmesini bozar. Ayrıca doktorunuzun önerilerine tam olarak uymanız sonucun iyi olması için önemlidir. Örneğin liposuction sonrası korseyi mutlaka doktorunuzun önerdiği kadar kullanmalısınız.
 
 LIPOSUCTION AĞRILI BİR AMELİYAT MIDIR?
 
 Liposuction'da yapılan kesilerin (kanüllerin giriş delikleri) çok ufak olması sebebiyle uygulama sonrası kişiler fazla ağrı duymazlar.
 
 LIPOSUCTION İÇİN UYGUN BİR ADAY MIYIM?
 
 Öncelikle şunu bilmek gerekiyor ki; liposuction bir zayıflama yöntemi değildir. Diyet ve spor ile bir türlü giderilemeyen bölgesel yağların alınması ile vücuda şekil verme işlemidir. Kişinin liposuction uygun olması için şu özelliklere sahip olması gerekir;
 
 -Cildin elastikiyetini kaybetmemiş olması 
 -Sigara kullanılmaması 
 -Yağ birikimi olan bölgelerde selülit görünümünün olmaması 
 -Herhangi bir ciddi hastalığın olmaması
 
 Tabii ki liposuction yaptırmak isteyen kişilerin çoğu bu özelliklerin bir çoğuna sahip olmayan adaylardır. Kişiler genelde ideal kilosunun üzerinde, sigara kullanan ve selülit problemi olan kişilerdir.
 
 NEREDEN NE KADAR YAĞ ALINACAĞINA NASIL KARAR VERİYORSUNUZ?
 
 Bunu belirlerken bir kaç faktör gözönüne alınır. Öncelikle kişi ayakta değerlendirilir ve yağ alınacak bölgeler silinmez kalemle işaretlenir. Bu işaretleme sırasında nereden ne kadar yağ alınacağı belirlenir. Bir ameliyatta en fazla 3 ila 4 litre yağ alınabilir.
 
 LİPOSUCTİON AMELİYATI KAÇ SAAT SÜRER?
 
 Bu operasyon bir nevi heykeltraşlıktır. Cerrah yağ alma işlemini yaparken estetik kuralları ışığında vücudunuza da güzel bir görünüm kazandırmaya çalışır. Bu sebeple 2 litre 2 saatte alınır, 3 litre 3 saatte alınır gibi bir genelleme yapılamaz. Liposuction ve yapılan rötüşların ne kadar süreceği kişiden kişiye değişir. Ameliyatın süresinden çok elde edilecek sonucun güzel olmasının önemli olduğunu unutmayın. 
 LIPOSUCTION SONRASI İYİLEŞME SÜRESİ NE KADARDIR?
 
 Kişi 3-7 gün içinde hafif aktivitelere başlayabilir, ağır bir işi yoksa işine dönebilir. Cinsel ilişki ya da spor gibi efor gerektiren aktivitelere 3-4 haftadan önce başlanmaması önerilir.
 
 LIPOSUCTION SONRASINDA BELİRGİN İZLER KALIR MI?
 
 Liposuction'da kullanılan kanüller ilk kullanıldıkları yıllara göre oldukça inceltilmiştir. Şu an bir çok bölgede 3-4-5 milimetre çapındaki kanüllerle liposuction uygulanmaktadır. Kanüller en saklı kısımlardan yapılan yarım ile bir santimlik kesilerden ciltaltına ilerletilmektedir. Örneğin kasık, göbek deliği, çene ucunun altı gibi. Bu bölgelere yapılan yarım ila bir santimlik kesiler liposuction sonrası bir-iki dikiş ile kapatılır. Dikişler alındıktan sonra neredeyse hiç iz kalmaz.
 
 LİPOSUCTİONDAN SONRA CİLTTE SARKMA OLUR MU?
 
 Cildinizin elastikiyeti yeterli ise cilt altındaki yağ alındığında cilt hemen kendini toplayıp gerilecektir. Cildinizin elastikiyeti yetersiz ise zaten liposuction için uygun bir vaka değilsinizdir ve size liposuction yerine germe ameliyatları yapmak daha doğru olacaktır.
 
 LIPOSUCTION YAPILAN BÖLGEDE TEKRAR YAĞ BİRİKİR Mİ?
 
 Liposuction işleminde belirli bölgelerdeki yağ hücreleri alınarak azaltılır. Bu nedenle kilo alsanız dahi liposuction yapılan bölgedeki yağ hücreleri yaklaşık yüzde 70 oranında azalmış olduğu için o bölgelerde eskisi gibi yağ birikmez.
 
 LIPOSUCTION'IN ETKİSİNİ NE ZAMAN GÖRMEYE BAŞLARIM VE ETKİ NE KADAR SÜRER?
 
 Liposuction yapılan bölgede ödem gelişeceğinden, ciltaltı yağ dokusunun oturması ve düzgün bir görünüm oluşması 2-3 ay alacağından bu süre sonunda sonuç belirginleşmeye başlar. Diyet ve spora devam edildiği sürece liposuction'ın etkisi kalıcıdır ve uzun yıllar sürer.