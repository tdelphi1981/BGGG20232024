Bağımlılıklar kanser yapıyor
 
 4 Şubat Dünya Kanser Günü nedeniyle bir açıklama yapan Türkiye Yeşilay Cemiyeti Başkanı Prof. Dr. İhsan Karaman, Dünya sağlık Örgütü verilerine göre sigaranın kanserden ölümlerin yüzde 22’sinden sorumlusu olduğunu belirtti. Karaman, gelecek yıllarda tanı imkanlarının artması ve yaşam sürelerinin uzaması ile bu rakamın daha da artmasının beklendiğini kaydetti. 
 İLK 6 ÜLKE ARASINDAYIZ
  
 Kanserin en büyük nedenleri arasında bulunan sigara ile mücadelede Türkiye'nin aldığı mesafenin cesaret verici olduğunu hatırlatan Karaman, şöyle devam etti:  
 “Sigara her gün 200 can alıyor. Yılda 90 binden fazla yaşam bitiyor. Türkiye Avrupa Birliği ülkeleri içinde kansere 2.3 milyar Avro ile en fazla harcama yapan ilk 6 ülke arasında. 2030 yılında kansere harcanacak para 10 milyar Avro’ya çıkacak. Dünya Sağlık Örgütü'nün tahminlerine göre kanserden ölümler artmaya devam ederek, 2030'da 13.1 milyon sınırını aşacak.”   
 Karaman, pasif içici olarak sürekli sigara dumanına maruz kalmanın, sigara içmeyen yetişkinlerde akciğer kanseri de dâhil olmak üzere, akciğer ve kalp hastalıklarına; çocuklarda ise zatürre, bronşit, astım ve kronik kulak enfeksiyonlarına yol açtığını ifade etti. 
 ALKOL KANSERİ TETİKLİYOR
  
 Alkolün de önemli bir kanser nedeni olduğunu dile getiren Karaman, şunları kaydetti:  
 ”Dünya Sağlık Örgütü, alkol tüketimini en önemli ilk 10 kanser nedeninden biri olarak kabul etmektedir. Tüm kanserlerin ve kansere bağlı ölümlerin yaklaşık binde 35’inin alkole bağlı olduğu kabul edilmektedir. Az miktarda alkol tüketiminin de kansere yol açtığı gösterilmiştir ve tüketilen alkol miktarı arttıkça, kanser gelişme riski de artmaktadır. Alkol ile birlikte sigara içilmesi durumunda, özellikle baş boyun bölgesindeki kanserlerin gelişme ihtimali ayrı ayrı risklerin toplamından daha fazla artmaktadır.  Özellikle gelişmiş ülkelerde alkol tüketiminin azaltılması için tedbirler alınmaya başlanmıştır ve bu ülkelerde alkol tüketimi son 20 yıldır azalmaktadır. Ülkemizde ise son 10 yılda 4 kat artış görülmüştür. Ülkemizde de alkol tüketiminin azaltılması için kamuoyu oluşturmaya yönelik kampanyalar yürütülmesi gerekmektedir.” 
 ESRAR AKCİĞERİ VURUYOR
  
 Yasadışı maddeler arasında en sık kullanılan esrarında sigaraya oranla daha fazla kanser yapıcı madde içerdiğini belirten Karaman “Esrar, bedende yağ dokusunda biriktiğinden hafıza kaybına, öğrenme ve solunum bozukluklarına neden olabilmekte, kansere yol açmaktadır. Sigara ile karşılaştırıldığında beş kat daha fazla akciğer kanserine neden olduğu bazı araştırmacılar tarafından gösterilmiştir. Uzun süre kullanımı ile bronşit ve akciğer kanseri gibi solunum yolları hastalıklarına yol açabilir” diye konuştu. 
 Tüm kanserlerin yüzde 43'ünden korunmanın mümkün olduğunu belirten Karaman, bunun için alkol, tütün ve tütün mamullerinin kullanılmaması, sağlıklı ve düzenli beslenme ile fiziksel aktivitenin yaşam felsefesi haline gelmesi gerektiğini vurguladı.