'Biraz az yiyin'
Türkiyede böbrek taşı rahatsızlığının en fazla görüldüğü Güneydoğu Anadolu Bölgesinde uzmanlar, kırmızı et ve az su tüketimi konusunda uyarılarda bulundu.
Uzmanlar aşırı kırmızı et yerine vatandaşların sebze tüketmesini önerisinde bulundu. sağlık bakanlığı istatistiklerine göre dünyada yüzde 10, Türkiyede yüzde 15 oranında görülen böbrek taşı görülme rahatsızlığının, Güneydoğu Anadolu Bölgesinde yüzde 30 olduğunu hatırlatan uzmanlar, yöreye özgü beslenmedeki aşırı kırmızı et tüketimi başta olmak üzere iklim koşullarının ve az sıvı tüketiminin taş oluşumunu artırdığına dikkat çekti. Günde yaklaşık 20 hastaya taş kırma operasyonun yapıldığı Mardin Devlet Hastanesine yeni alınan ESWL (şok dalgalarıyla taş kırma) cihazı ile artık ameliyat yapılmadan böbrek taşı kırılmaya başlandı. 
  
GÜNEYDOĞU ANADOLU'DA 3 KAT FAZLA  


Mardin Tıbbi Hizmetler Başkanı Dr. Rıza Dündar, 1 ay önce hastaneye alınan cihaz ile normal filmde görülen ve görülmeyen tüm taşların kıralabildiğini söyledi. Mardin Devlet Hastanesinde görevli üroloji uzmanı Op.Dr. Fuat Kızılay ise, dünyada yüzde 10 oranında görülen böbrek taşı rahatsızlığının, Güneydoğu Anadolu Bölgesinde 3 kat fazla olduğunu söyledi. Dr. Kızılay, proteinden zengin gıdalarla beslenmek, iklimin sıcak olması ve kalıtımsal nedenlerin böbrekte taşı oluşumunu artırdığını, tüm bu etkenlerin de Güneydoğuda bulunması nedeniyle bölgede böbrek taşı görülme oranının yüksek olduğunu söyledi. 


Böbrek taşı hastalığının özellikle Mardinde çok sık görüldüğüne dikkat çeken Op.Dr. Kızılay, "Bölgede kırmızı et tüketimi yaygın. Batıda haftada birkaç gün tercih edilen kırmızı et, bölgede her gün ve bazen günde 2 öğün tüketiliyor. Bu da taş oluşumunu artırıyor. Bunun yanı sıra bölgede hayvansal gıdaların tüketilmesi de yaygın. Burada sebze yemeklerine rağbet çok az. Bu da vücut bünyesinde dengesizliğe yol açıyor. Bizler de böbrek taşı oluşumuna karşı vatandaşlara et yerine biraz da ot yiyin. Yani sebzelerle vücudunuzu koruyun uyarısında bulunuyoruz. Hava sıcaklığının bölgede yüksek olmasına rağmen sıvı tüketiminin yetersiz olması, asitli içecekler, kahve ve tuzlu yiyeceklerin çokça tüketilmesi de taş oluşumunu etkiliyor" dedi.

 
  
  
 