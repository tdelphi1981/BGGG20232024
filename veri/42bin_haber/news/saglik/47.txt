Sivas'tan dünyanın gözlerine katarakt lens
Sivas'ta faaliyet gösteren Türkiye'nin ilk lens fabrikasında üretilen göz içi katarakt lensler, Avrupa'dan Asya'ya, Amerika'dan Afrika'ya dünyanın dört bir yanına ihraç ediliyor.
 Sivas 1. Organize Sanayi Bölgesi'nde 2005 yılından bu yana faaliyet gösteren Anadolu Tıp Teknolojileri, göz içi katarakt ve kontakt lens üretimi yapıyor.
 Fabrikanın üretim müdürü Muhammet Nalbant, AA muhabirine yaptığı açıklamada, kataraktın oluşum şekillerinin farklı olduğunu, doğal yollarla ortaya çıkması durumunda orta yaş ve üstü kişilerde görüldüğünü ancak genetik koşullar ve dış etkenler nedeniyle çocuk ve gençlerde de görülebildiğini söyledi.
  
 Kataraktlı hastaların orijinal göz merceklerinin çıkartılarak yerine yapay lenslerin yerleştirildiğini anlatan Nalbant, ''Lens yerleştirildikten sonra görme, yaklaşık yüzde 90-100 olacak şekilde gerçekleşiyor. Operasyona bağlı olarak miyop veya hipermetrop gerçekleşirse, tekrar ekstradan gözlük kullanımı olabiliyor'' diye konuştu.
 Nalbant, fabrikalarında kontakt ve katarakt lens üretimi yaptıklarını, yüzde 100 yerli olan üretimde son teknolojiyi kullandıklarını söyledi.
          
 -En fazla katarakt ameliyatı Marmara Bölgesi'nde-
          
 Fabrikada 10 modelde göz içi katarakt lens ürettiklerini ifade eden Nalbant, ''Laboratuvarımızda yılda yaklaşık 150 bin adet lens üretim kapasitesine sahibiz'' dedi.
 Ürettikleri lenslerin yüzde 40'ını yurt dışı pazarında değerlendirdiklerini anlatan Nalbant, Avrupa'dan Asya'ya, Amerika'dan Afrika'ya dünyanın dört bir yanına katarakt lens sattıklarını belirtti.
 Nalbant, genelde Uzak Doğu ülkelerinde yaşayanların ırkları sebebiyle katarakt olma oranlarının daha yüksek olduğunu, dünyadaki katarakt operasyonlarının yüzde 70'inin buralarda gerçekleştiğini kaydetti. Nalbant, Türkiye'de ise katarakt ameliyatlarının yüzde 70'inin Marmara Bölgesi'nde gerçekleştiğini sözlerine ekledi. AA