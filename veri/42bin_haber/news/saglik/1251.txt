Uzun yaşamın sırrı: Kefir
AKDENİZ Üniversitesi Tıp Fakültesi Tıbbi Farmakoloji Ana Bilim Dalı Öğretim Üyesi Prof. Dr. Coşkun Usta, Kafkas halklarının uzun ömürlerinin sırrının altında yatan gerçeğin 'kefir' olduğunu söyledi.
Hazreti İbrahim'in uzun yaşamasının sırlarından birinin de yoğurt ve süt ürünleri tüketmesine bağlandığını anımsatan Prof. Dr. Coşkun Usta, Kafkaslar'da yaşayanların uzun ömürlü olmasının da kefir içmelerine dayandırıldığını kaydetti. Kefirin yoğurtla süt arası bir kıvamda sıvı şeklinde tüketilebilen çok sağlıklı bir içecek olduğunu vurgulayan Prof. Dr. Usta, şu bilgileri verdi: "Bağırsaklarımızda 100 trilyon bakteri yaşamaktadır ve bu bakteriler sağlığımız için çok gereklidir. Yanlış ve doğal olmayan yiyecekler yediğimizde bu bakteriler bağırsaklarımızın yapısını bozar ve birçok hastalığa davetiye çıkarır. Kefir, bağırsaklardaki bakterilerin vücuda yararlı olmasını sağlar ve bizi birçok hastalıktan korur."

ASTIM VE ALERJİYE KARŞI KEFİR

Prof. Dr. Coşkun Usta, alerjik hastalıkları olanların her gün mutlaka bir bardak kefir içmelerini önerdi. Prof. Dr. Coşkun Usta, "Astım, alerjik burun ve göz akıntısı olanlar mutlaka günde bir bardak kefir tüketmeli. Vücudunun güçlü ve hastalıklarla savaşabilen bir yapıda olmasını isteyenlerin de kefir içmesi gerekli" dedi.

6 AYDAN İTİBAREN ANNE SÜTÜNE EK 

Prof. Dr. Usta, meme ve bağırsak kanserli hastaların kefir tüketmesinde çok büyük fayda olduğunun altını çizdi. Prof. Dr. Usta, "Sezaryenle doğum yapan annelerin bebeklerinin bağırsaklarının daha iyi çalışması ve bebeğin güçlü bünyeye sahip olması için 6 aylıktan itibaren anne sütüne ek olarak bebeğe kefir içirilmeli. Kefir ayrıca bağırsak problemi, kabız veya ishal olan, bağırsak iltihabı geçiren herkesin içmesi gereken bir içecektir" diye konuştu. 

SAĞLIKLI NESİLLER İÇİN KEFİR

Sağlıklı nesiller için çocukların kolalı içecekler yerine kefir içmesi gerektiğini vurgulayan Prof. Dr. Coşkun Usta, şöyle devam etti: "Çocukluk çağından başlayarak, kefiri hayatımızın en önemli içeceği haline getirmeyi alışkanlık edersek uzun yaşamanın sırrını yeni nesillere aktarmayı başarırız. Çocuklarımıza para ve mülkten çok daha önemli olan sağlığı miras bırakmış oluruz."