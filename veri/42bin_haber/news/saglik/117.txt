Aşı kanserden yüzde 80 koruyor
Rahim ağzı kanserine yönelik yapılan HPV aşısı, bir kadını rahim ağzı kanserinden yüzde 100 olmasa da yüzde 70-80 oranında koruyor 
 Jinekolojik Onkoloji Derneği Başkanı Prof. Dr. Sinan Berkman, "Rahim ağzı kanserine yönelik yapılan HPV aşısı, bir kadını rahim ağzı kanserinden yüzde 100 olmasa da yüzde 70-80 oranında koruyor. Şu andaki bilgilerimiz bu aşının yapılması yönünde" dedi. 
 13. Ulusal Jinekolojik Onkoloji Kongresi, Antalya’nın Serik ilçesine bağlı Belek beldesindeki Gloria Hotels Convention Center’da başladı. 
 Kongre ve Jinekolojik Onkoloji Derneği Başkanı Prof. Dr. Sinan Berkman, kongrenin iki yılda bir düzenlendiğini kaydetti. Kongreye uluslararası alanda jinekolojik onkolojide adından söz ettiren uzmanları da davet ettiklerini belirten Prof. Dr. Berkman, yaklaşık 320 uzmanın katıldığı kongrede jinekolojik onkoloji alanındaki yeniliklerin tartışıldığını söyledi.  
 Sinan Berkman, jinekolojik kadın kanserleri arasında en sık görülen kanser türünün rahim kanseri olduğunu, ardından yumurtalık ve rahim ağzı kanserlerinin geldiğini anlattı.  
 BELİRTİ VERMİYOR
  
 Yumurtalık kanserinin ise diğer jinekolojik kanser türleri arasında en kötüsü olduğuna dikkati çeken Berkman, "Belirti vermiyor, belirti vermediği için de geç tanı konuyor. Tümörün kendisi de hızlı seyreden, yayılan bir tür. O bakımdan bu kanser türünün sonuçları en kötüsü" dedi. 
 Rahim ağzı kanserine yönelik 9-26 yaş grubundaki kız çocukları ve kadınlara yönelik aşılama çalışmalarına da değinen Sinan Berkman, şöyle konuştu:  
 "Karşı görüşler olmasına rağmen jinekolojik onkoloji alanında çalışan uzmanların ortak görüşü, HPV aşılarının yapılması yönünde. Bir takım yan etkilerinden söz ediliyor ama şu anda dünyadaki tüm veriler HPV aşılarının yararlı olduğu yönünde. Rahim ağzı kanserine yönelik yapılan HPV aşısı, bir kadını rahim ağzı kanserinden yüzde 100 olmasa da yüzde 70-80 oranında koruyor. Şu andaki bilgilerimiz bu aşının yapılması yönünde."  
 AA