Ağrısız doğumda felç endişesi yersiz
Son yıllarda yaygınlaşan ağrısız doğumda, bel sinirlerinin tahrip olması ve felç endişesi kadınların en büyük korkusu.
Uzmanlar ise uygun şartlarda ve konusunda uzman hekimler tarafından uygulandığında bu endişenin yersiz olduğunu belirtiyor. Bursa Zübeydehanım Doğumevi Anestezi ve Reanimasyon Uzmanı Dr. Özer Debre, yaşamdaki en şiddetli acı olarak tanımlanan doğum sancısı korkusunun normal olduğunu belirtiyor. Acının şiddetinin bebeğin büyüklüğüne, pozisyonuna, kas kasılmaları gibi birçok etkene bağlı olduğunu ifade eden Debre, önlemek için ağrısız doğum yapıldığını kaydediyor.

'AĞRI İLETİMİ DURDURULUR'

Ağrısız doğum yönteminin son yıllarda yaygınlaştığını vurgulayan Dr. Debre, şu bilgileri veriyor: "Bu işlem, doğum sancıları anneyi düzenli aralıklarla rahatsız etmeye başladığında, yani doğum kanalı açıklığı 4 santimetre olduğunda uygulanır. Daha önce yapılması, kasılmaları azaltarak doğumu yavaşlatabilir. Uygulama sırasında bel, antiseptik solüsyonla temizlenir ve lokal anesteziyle uyuşturulur. Daha sonra özel, ince bir iğneyle bel bölgesinden girilerek epidural aralığa ulaşılır. Buraya yerleştirilen kateterden uygulanan bir ilaçla vücudun alt yarısından gelen ağrı sinyallerinin iletimi geçici olarak durur ve o bölgede ağrı duyulmaz. Doğum sancıları, sadece karında ve kasıklarda kasılma ve basınç olarak hissedilir."

'DOKUNMA DUYUSU VE HAREKETLER KISITLANMAZ'

Bu yöntemde sadece ağrı iletiminin bloke olduğunu, dokunma duyusu ve hareketlerin kısıtlanmadığını anlatan Özer Debre, şöyle devam ediyor: "Anne adayı, uygulamadan sonra doğum sürecinde kalkıp oda içinde yürüyebilir, her türlü ihtiyacını görebilir. Rahim kaslarının kasılması ve doğum eylemine anne adayının aktif katılımı etkilenmez. Ddoğum anında ağrıdan arınmış olarak bebeğine kavuşur. Ağrısız doğumda kullanılan kateterler, omuriliği örten zarların dışına yerleştirilir, yani annenin belinden 'su' alınmaz. Tekniğine uygun yapıldığında, ağrısız doğumun hiçbir zararı yoktur. Aksine anne ağrı hissetmediği için doğum sırasında hırpalanmaz, yorgun düşmez. Bebek doğarken uterus kasılmalarıyla birlikte nefesini tutup ıkınarak bizzat kendisi de doğuma yardımcı olur. En kısa zamanda da bebeğine bakacak hale gelir."