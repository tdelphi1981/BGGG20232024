İşitme kaybının varlığı testle anlaşılabilir
Bebeklikten yaşlılığa kadar her dönemde görülebilen işitme kaybı, günlük yaşamı doğrudan etkiliyor.
Sorunun kökeninde çeşitli hastalıklardan aşırı gürültülü ortamda çalışmaya kadar birçok neden yer olabiliyor. İşitme kaybı bazen yeni doğanlarda ortaya çıkarken, bazen de yaşlılıkta kendini gösteriyor. Beş duyumuzdan biri olan işitmede meydana gelen kayıplar, iletişimden sosyal gelişime birçok alanda soruna yol açıyor. Acıbadem Adana Hastanesi'nden Odyometrist Sevinç Haytaç, işitme kaybıyla ilgili bilgi verirken, 'işitme taraması'nın önemine dikkat çekti.

Odyometrist Sevinç Haytaç, işitme kaybı teşhisinin zamanında konulabilmesi için doğumdan sonra yapılan işitme taramasının önemli olduğunu söyledi. Haytaç, "Özellikle gürültülü ortamlarda konuşulanları işitmede güçlük çekiyor, sık sık insanlardan söylediklerini tekrar etmesini istiyor ve söylenenleri yanlış anlıyorsanız mutlaka işitme testi yaptırın." önerisinde bulundu.

Bebeklerde tanının zaman kaybetmeden konulabilmesi için doğumdan sonra yapılan işitme taramasının önem taşıdığını kaydeden Sevinç Haytaç, "Tarama testinde (otoakustikemisyon testi) çocuğun işitme kaybı olduğuna dair bir şüphe oluşursa, test 15 gün sonra tekrarlanır. Sonuç yine olumsuz olursa, ABR (beyin sapı odyometresi) gibi daha ileri testler yapılarak kesin tanı konulur. İşitme kaybının ilk belirtileri her zaman belirgin olmayabilir. Genellikle işitme sorununu geçici bir rahatsızlık olarak göz ardı etmek daha kolay ve daha az streslidir. Bu yüzden işitme kaybı hakkında daha fazla bilgi edinmek yerine onunla yaşamayı tercih ederiz. Çoğu işitme kaybının zaman içinde ilerlediğinin bilinmesi önemlidir. Sorun ne kadar önce tespit ve tedavi edilirse, işitme kaybının ilerlemesini önleme ve doğru işitme tedavisinden olası en olumlu sonuçları alma şansı da o kadar fazla olur." dedi.

Sevinç Haytaç, hangi durumda işitme testi yapılması gerektiğiyle ilgili olarak şu bilgileri verdi: "Özellikle gürültülü ortamlarda konuşulanları işitmede güçlük çekme. Sık sık insanlardan söylediklerini tekrar etmesini isteme. İnsanların söylediklerini yanlış anlama. Telefonda görüşme yaparken güçlük çekme. TV veya radyoyu odadaki diğer insanların tercihinden daha yüksek ses seviyesinde dinleme İnsanlar konuştuğunda mırıldandıklarını sanma. Kuş cıvıltısı veya yağmurun düşüşü gibi, doğadaki sesleri işitmede zorlanma. Konuşmalar sırasında ne söylendiğinden emin olmadığınızda kabul etme veya başınız ile onaylama. İnsanların ne dediğini takip etmek için dudak okuma. Konuşmaları işitmek ve ayak uydurmak için çaba sarf etme Bunardan bir kaçına 'evet bende var' diyorsanız mutlaka test yaptırın. "