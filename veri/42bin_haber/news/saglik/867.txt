En temiz gıda maddesi balık
Çanakkale Onsekiz Mart Üniversitesi (ÇOMÜ) Deniz Bilimleri ve Teknolojisi Fakültesi Temel Bilimler Bölümü Öğretim Üyesi Doç. Dr. Muhammet Türkoğlu, balığın bilinen en temiz ve sağlıklı gıda maddesi olduğunu belirterek, "Ağır metal bulgusu bir balıkta yüksek çıktı diye hemen kanser olgusu gelişecek diye konuşmak çok zor.' dedi.
Marmara Denizi'nde avlanan balıkların bir kısmında ağır metal kalıntısı bulunduğu iddiaları balıkseverleri korkuturken rahatlatan açıklama, Doç. Dr. Türkoğlu'ndan geldi. Türkoğlu, "Tek bir seferde, tek bir balıkta yüksek oranda ağır metal çıktı diye kanser riski var demek bilimsel değildir. Bizim bildiğimiz en temiz gıda maddesi balıktır. Ülkemizde tüketilecek en sağlıklı ürünlerden bir tanesi olmaya devam ediyor." şeklinde konuştu.

Son yıllarda daha çok kültür balıklarının yendiğine dikkati çeken Türkoğlu, şöyle devam etti: "En çok tükettiğimiz balıkların başında çipura ve levrek geliyor. Eskiden 500 tür balığın avcılığı yapılırken şimdi 50'ye kadar düştü. Karadeniz'de eskiden 50 tür balık tezgahlarda yer alırken şimdilerde üç beş türe düşmüş durumda. Dolayısıyla avcılıktan gelen türler yeterli olmadığı için kültürü yapılan türleri tercih etmeye başladık. Kültür üretiminde balık bir yılda gelişiyor ve soframıza geliyor. Bir yılda ortamdaki kirleri bünyesinde barındırıp bize taşıması çok zor. Çok uzun vadede ancak birikebilir, yani ben çok riskli bulmuyorum. Bugünkü araştırmalar bunu göstermekte ama damak zevki bizi deniz türlerine yönlendiriyor. Ben arada pek bir fark görmüyorum, rahatlıkla kültür balıkları yenebilir.'