Kahvaltı yapan çocuk daha zeki
 
 ABD’nin Pennsylvania Üniversitesi’nden bilimadamları, Çin’de 6 yaşındaki 1269 çocuğun IQ seviyesini ve düzenli kahvaltı yapıp yapmadıklarını inceledi. Kahvaltı yapmayan çocukların, her zaman ya da çoğu zaman kahvaltı yapanlara göre, konuşma becerisinin 5,58, başarı düzeyinin 2,50 ve IQ seviyesinin 4,6 puan düşük olduğu görüldü. 
 UZUN VADEDE SAĞLIĞI ETKİLİYOR 
 Araştırmaya imza atanlardan Cianghong Liu, çocukluk döneminin beslenme alışkanlığı ve yaşam tarzının belirlenmeye başladığı kritik bir dönem olduğunu ve uzun vadede sağlığı etkilediğini vurguladı. 
 6 yaşında çocuğun bilişsel becerisinin hızla geliştiğini belirten bilimadamları, kahvaltının beslenme ve sosyal etkilerinin önemli rol oynadığına, gece aç kaldıktan sonra kahvaltının beyin için "benzin" niteliği taşıdığına dikkati çekti. Kahvaltıda ebeveynlerle iletişimin de beynin gelişimini etkilediğini, sohbetler sayesinde çocuğun kelime haznesi, genel kültürü ve anlama gücünün geliştiği kaydedildi. Konuya ilişkin makale, "Science Daily" dergisinin internet sitesinde yayımlandı. 
 AA 