Sigara kullanımı, ölü doğum riskini artırıyor
Fırat Üniversitesi Halk Sağlığı Anabilim Dalı Başkanı Doç. Dr. Ayşe Ferdane Oğuzöncül, gebelikte içilen sigaranın bebeğin sağlığına zarar verdiğini belirterek, "Gebelikte sigara içtiğiniz her an, bebeğinizin oksijensiz kaldığı an anlamına gelir. Bu da çocuğunuzun boğazını sıkmanız gibi bir şeydir" dedi. 
Oğuzöncül, sigarada binlerce çeşitli zararlı madde bulunduğuna dikkati çekerek, sigara içen annelerin, çocuklarını küçük yaşta bu maddelere maruz bıraktığını söyledi.

Gebelik döneminde içilen her sigaranın bebeğin doğumunda ve doğum sonrası yaşamında çeşitli rahatsızlıklara yol açtığını belirten Oğuzöncül, "Sigaranın etkisi, gebelik döneminde başlar. Sigarada bulunan zararlı maddeler, özellikle nikotin, bebeğin anne karnında beslenmesini sağlayan damarsal ağdan, plasentadan geçebiliyor" diye konuştu.

Bu durumun, ileride çocukta birçok rahatsızlığa neden olduğunu kaydeden Oğuzöncül, gebelik sırasında ebeveynlerin içtiği sigaranın, özellikle çocuklarda kanser hastalığının artışının sebeplerinden biri olduğuna dikkati çekti.

Oğuzöncül, bunun yanı sıra sigara içilen ortamlarda bulunan çocuklarda kanser, üst solunum yolu ve akciğer enfeksiyonları, bronşit, astım gibi hastalıkların görüldüğünü belirtti.

Sigara kullanımı, ölü doğum riskini artırıyor

Doç. Dr. Oğuzöncül, yapılan araştırmalara göre, sigara içen annenin içmeyen anneye oranla ölü doğum ve düşük kilolu bebek doğurma riskinin yüksek olduğunu bildirdi.

Kimi annelerin, çocuklarında matematiksel zekanın düşük olduğu yönünde şikayetleri bulunduğunu anlatan Ayşe Ferdane Oğuzöncül, şunları kaydetti:

"Amerika'da yapılan araştırmalar, çocuklarda matematiksel zekanın zayıf oluşunu sigara içimine bağlıyor. Nikotin denilen madde, damarların büzülmesine sebep oluyor ve damarları daraltıyor. Anne sigara içerken plasentadaki damarlar büzülüyor. Bebek muhtaç olduğu oksijeni alamıyor. Bebeğin vücuduna, beynine oksijen gitmiyor. Dolayısıyla beyin alması gereken oksijenden yoksun kalıyor. Yani annenin sigara içtiği her an, bebeğin oksijensiz kaldığı an anlamına gelir. Bu da çocuğunuzun boğazını sıkmanız gibi bir şeydir."

Kadınlarda sigara kullanımının artmasıyla sigaranın neden olduğu hastalıkların da kadınlarda görülme sıklığının arttığını belirten Oğuzöncül, "Daha önceleri akciğer kanseri erkeklerde sıklıkla görülürken, günümüzde kadınlarda da bu rahatsızlık erkeklerle eşit bir oranda görülmektedir" dedi.

Oğuzöncül, kadınlarda görülen kanser hastalıklarında ilk sırayı meme kanserinin, ikinci sırayı ise akciğer kanserinin aldığını sözlerine ekledi.