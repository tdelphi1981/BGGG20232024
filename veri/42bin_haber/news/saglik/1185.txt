'Bilimsel açıklaması yok'
Sağlık Uygulama Tebliği'ndeki (SUT) son değişiklikle MR çekiminde ve Hepatit C tedavisinde kullanılan iki ayrı ilaçla ilgili düzenlemelere itiraz geldi. Uzmanlar, tebliğdeki düzenlemeye karşı çıkarak kısıtlamaların kaldırılmasını istiyor.
SUT'ta 10 Ocak'ta yapılan düzenlemeyle daha önce tüm vücut için kullanılabilen Gadobutrol etken maddeli ilaç, sadece böbrek ve karaciğer için ödenmeye başlandı. 

Türk Radyoloji Derneği ve Türk Manyetik Rezonans Derneği başta olmak üzere çeşitli uzmanlık örgütleri tarafından yeni uygulamaya itiraz edildi. Uzmanlık derneklerince hazırlanan raporda, geri ödemenin eskiden olduğu gibi tüm vücut için MR ve anjiyo MR çekimlerinde ödenmesi istendi. 

Türk Manyetik Rezonans Derneği Başkanı Prof. Dr. Kamil Karaali, hazırladıkları raporda uygulamanın sakıncalarına dikkat çektiklerini söyledi. 

Tüm vücut için ruhsatlı olan ilacın, daha önceki SUT'ta geri ödemesinin yine tüm vücut için yapıldığını anlatan Karaali, şu bilgileri aktardı:
Aslında piyasada MR çekimlerinde kullanılabilen 5-6 ilaç var. Bu da görüntülemede kullanılan bu ilaçlardan birisi. Görüntüleme kalitesi açısından diğerlerine göre bir üstünlüğü olmamakla birlikte, uygulamada pratik faydası var. Gadobutrol'un yoğunluğu diğer ilaçların iki katı olduğu için işlem sırasında yarıya yakın hacimde kullanılıyor. Bunun teknisyenlerin elle hazırladığı enjeksiyonlar açısından pratik faydası var. 

Ürünün sadece böbrek ve karaciğer için ödenmesinin bilimsel bir açıklamasının da olmadığını öne süren Karaali, Görüntülemede kullanılan diğer ilaçlarla ilgili böyle bir kısıtlama yok. Uzmanlık örgütleri olarak bu ilacın da hekimler için alternatif olarak geri ödemede bulunması gerektiğini düşünüyoruz diye konuştu.

 
HEPATİT C İLACI  


SUT'ta 10 Ocak'ta yapılan Hepatit C tedavisiyle ilgili düzenlemeyle telaprevir etken maddeli ilacın geri ödeme kapsamına alınması olumlu karşılanırken, ilacı kullanacak hasta grubu ile ilgili belirsizlikler bulunduğu ve tedavi süresinin kısıtlandığı iddia edildi.
 
Uzmanlar tarafından, SUT'ta, Hepatit C hastalığında ömür boyu tedavi süresinin 48'er haftadan toplam 96 hafta olarak öngörüldüğü, daha önce peginterferon ve ribavirindan oluşan ikili tedaviyi alan hastaların, yeni düzenlemeyle telaprevir etkin maddeli ilaca erişemediği görüşü dile getirildi.
 
Ankara Üniversitesi Tıp Fakültesi Gastroenteroloji Bilim Dalı Öğretim Üyesi ve Hepatoloji Enstitüsü Müdürü Prof. Dr. Cihan Yurdaydın düzenlemeyi değerlendirirken, son gördüğü standart tedavi sonrası hastalığı nüksetmiş vakalarda, üçüncü tedaviye cevap oranının yüksek olduğunu söyledi.
 
Prof. Dr. Yurdaydın, bu nedenle bugüne kadar gördüğü tedavi süresiyle ilgili 48 ya da 96 hafta şartı aranmaksızın, son tedavi sonrası hastalığın nüksettiği göz önüne alınarak telaprevirin kullanıldığı üçlü tedavinin ödenmesinin yerinde olacağını bildirdi. 
  
SGK'NIN YAKLAŞIMI  

SUT'ta MR ilacıyla ilgili düzenlemeye yönelik eleştirilere yanıt veren Sosyal Güvenlik Kurumu (SGK) yetkilileri, geri ödeme listesindeki tek ilacın bu olmadığına dikkati çekti.
 
Bu tür düzenlemeler yapılırken kurumun maliyetleri göz önünde bulundurmasının zorunlu olduğunu vurgulayan yetkililer, geri ödeme listesindeki diğer ürünlerin etkinliği bu ilaçtan daha düşük olmamakla birlikte maliyetlerinin daha düşük olduğuna dikkati çektiler. 

Kamu kaynaklarının daha verimli kullanılması için bu tür uygulamalara gidildiğini belirten yetkililer, Karaciğer görüntülemesinde ruhsatlı bir başka ürün daha var. Daha iyi görüntüleme sağlıyor. Bu nedenle karaciğer için bu ilacı ödüyoruz. Böbrek konusunda ise yan etki açısından daha güvenli olduğu için geri ödeniyor diye konuştular. 

Yetkililer, ruhsat sahibi firmanın fiyat konusunu gözden geçirdiği takdirde tüm vücut için geri ödemeye alınmasının gündeme gelebileceğini bildirdiler.
Hapatit C ilacı telaprevir ile ilgili iddiaları da yanıtlayan yetkililer, bu ilacın dünyada 1,5 yıl, Türkiye'de ise 7-8 ay önce ruhsat aldığını belirttiler.
İlacın maksimum fayda görecek ve en az yan etki ortaya çıkacak hasta grubunda tanımlandığına işaret eden yetkililer, bu tip güçlü ilaçlarda sürecin biraz daha takip edilmesinde yarar olduğunu vurguladılar. 

İlacın geri ödemeye alınması öncesinde, hastalara ömür boyu en fazla toplam 96 hafta sürecinde 2 ilaçtan oluşan 2 kez standart tedavi verildiğini anımsatan yetkililer, şunlara dikkati çektiler: 

Hastalık nüksetse bile tedavi 3. kez alınamıyordu. Daha önce bir kez standart tedavi alıp hastalığı nüksedenler için bu ilacı geri ödemeye aldık. Uzmanlardan ikinci standart tedaviyi alıp nüksedenler için de bu ilaç 3. kez ödensin önerisi geliyor. Her konu bizim için tartışmaya açıktır. Ancak hastaya iyilik olsun diye zarar vermemek de gerekir. Önümüzdeki süreçte uygulamaları takip edip SUT'ta öneriler doğrultusunda yeni düzenlemelere gidilmesi de mümkün.

 
  
  
  
  
 