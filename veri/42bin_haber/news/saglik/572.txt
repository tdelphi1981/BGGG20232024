'Sağlıklı bireyler yetişmesi için çocuklara gereken önem verilmeli'
Sağlıklı bireyler yetişmesi için ailelerin çocuklarına gereken önemi ve değeri vermesi gerektiği belirtildi.
 Yozgat'ta faaliyetini sürdüren Aktif Eğitimciler Sendikası tarafından Yozgat Özel Ergin Koleji salonunda düzenlenen 'Aile ve Gençlik' konulu konferansa; Yozgat Milli Eğitim Müdürü Saim Kuş, İl Emniyet Müdürü Hasan Yılmaz, Aktif Eğitimciler Sendikası Yozgat Temsilcisi Turgut Hatipoğlu, öğretmenler ve vatandaşlar katıldı.
 Konferansa konuşmacı olarak katılan Doç. Dr. Halit Ertuğrul, toplumun en küçük çekirdeğinin aile olduğunu belirterek, "Ülkemizi diğer ülkelerden ayıran özelliklerin başında, aile gelmektedir. Biz Türk toplumu olarak örf, adetlerimize, gelenek ve göreneklerimize bağlı bir milletin mensuplarıyız. Bizim bu aile bağlarımızın gelecek nesillerimize sağlıklı bir şekilde aktarılması için gençlerimize ve çocuklarımıza doğru bilgiler aktararak yetiştirmeliyiz. Aile bağlarımız ne kadar güçlü olursa Türk toplumu olarak bizler de daha güçlü oluruz. Çocuklarımıza her zaman gereken önemi ve değeri vermeliyiz." diye konuştu.
 Aktif Eğitimciler Sendikası Yozgat İl Temsilcisi Turgut Hatipoğlu da ailenin önemine değindi. Hatipoğlu, şöyle dedi: "Sendika olarak bu tür etkinliklere her zaman önem veriyoruz. Toplumun her kesimini ilgilendiren konulara yönelik konferanslar ve seminerler düzenleyerek vatandaşlarımızı bilgilendiriyoruz. Toplumun çekirdeği olan aile yapısı çok önemlidir. Çünkü güçlü bir ailede çocukların davranışları ve kişilikleri, o ailenin çocuğuna verdiği önemi de gösterir. Eğitim, sadece okulda olmayıp ailenin çocuğuna verdiği eğitimle desteklenmelidir. Geleceğimizin teminatı olan çocuklarımıza gereken önemi ve değeri verdiğimiz takdirde, başta ailesi olmak üzere vatanına ve milletine faydalı bireyler yetiştirebiliriz."
 (CİHAN)