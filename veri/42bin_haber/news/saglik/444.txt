Yılbaşında hastanelik olmamak için parti sofralarına dikkat
Yılbaşı gecesini kutlayıp misafirlerinize ziyafet sofrası hazırlamayı düşünüyorsanız biraz daha tedbirli olmanız gerekiyor. Zira uzmanlar, yılbaşı sebebiyle gıda ve alkol tüketimini artıranların bir takım rahatsızlık yaşayabileceklerini söyledi.
Yılbaşını hastanede geçirmemek için uzmanlar, hazırlanması gereken sağlıklı sofralar hakkında bilgi verdi. Özellikle alkol zehirlenmelerine karşı vatandaşları uyaran acil servis sorumlusu Doktor İrfan Yaldır, aşırı alkol alan kişinin en yakın sağlık kuruluşuna götürülmesi gerektiğini söyledi. Yaldır, "Burada dikkat edilmesi gereken derin sarhoşluk ve koma ayrımının yapılmasıdır. Profesyonel bir kişi tarafından yapılan refleks muayenesi ile bu durumda da kolaylıkla ayırıcı tanı koyabiliyoruz. Alkol zehirlenmesinde, kişi en yakın sağlık kuruluşuna götürülmeli." dedi.

Beslenme ve Diyet Uzmanı Elif Karacanoğlu ise yılbaşı gecesinde aşırı gıda tüketimi, vücudu zorlayacağı için yemeğe önce çorbayla başlanmasını önerdi. Karacanoğlu, ana yemek yerine salatalar, zeytinyağlılar gibi, sindirimi kolay yiyeceklerle devam edilmesi gerektiğini belirtti. Ana yemekte özellikle et yemekleri ve aşırı yağlı gıdalardan mümkün olduğunca kaçınılması gerektiğini ifade eden Karacanğlu, "Lif ve su oranı yüksek, şeker, yağ ve kalorisi az olan sebze ve meyveleri tüketin. Diyabet hastasıysanız tatlandırıcı kullanılarak yapılan tatlılardan tüketin. Bol su tüketin. Yılbaşı gecesi gece geç saatlere kadar oturulacağı ve sürekli bir atıştırma hali düşünülürse tüketiminize en az 1 litre daha suyu ekleyin. Ancak bu artı miktarı yudum yudum ve tüm geceye yayarak tüketin." şeklinde önerilerdi bulundu.