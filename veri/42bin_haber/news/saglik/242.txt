Her 5 kadından birinin sorunu
Yaklaşık 400 kadın üzerinde yapılan araştırmaya göre, Türkiye'de her 5 kadından birinde PCOS yani polikistik over sendromu var. Birçok hastalıkta risk faktörü olan sendrom şişmanlarda daha fazla görülüyor 
 Seyrek adet görme, kanda testosteron yüksekliği, tüylenme, yağlı cilt, sivilce, saç dökülmesi ve şişmanlıkla ortaya çıkan polikistik over sendromu ile ilgili araştırmayı, Hacettepe Üniversitesi’nde Prof. Dr. Hakan Yaralı, Prof. Dr. Bülent Yıldız ve Doç. Dr. Gürkan Bozdağ önderliğinde kurulan PCOS Çalışma Grubu yaptı.  Çalışma, Türkiye’de her 5 kadından birinin kısırlık, diyabet, yüksek tansiyon, kalp damar hastalığı ve rahim iç tabaka kanseri riskini artıran polikistik over (yumurtalık) sendromuyla yaşadığını gösterdi. Araştırma sonucunda PCOS olan kadınların yüzde 10’unda bel çevresinin kalınlaşması, kan yağlarının, tansiyonun, açlık kan şekerinin yükselmesi ve iyi huylu kolesterol HDL’nin düşmesiyle gelişen metabolik sendrom görüldü.  PCOS TANISI İÇİN 2 BELİRTİ YETİYOR  Araştırmaya imza atanlardan Prof. Dr. Hakan Yaralı, polikistik over sendromu görülme sıklığını %19.9 olarak saptadıklarını söyledi. Prof. Yaralı, tanıya götüren bulguları, “Seyrek yumurtlama ya da yumurtlama olmaması, yumurtalıklarda 2-9 mm çapında 12'den fazla antral folikül denilen yapıların görülmesi, kıllanma veya kanda erkeklik hormonunun fazla olması PCOS’un belirtileri. Bu belirtilerden 2’si varsa biz PCOS tanısını koyuyoruz” sözleriyle özetledi.  ŞİŞMANLIK VE TÜYLENMEDE ARTIŞ GÖRÜLÜYOR   Şişmanlık, polikistik over sendromu olan kadınlarda sık rastlanan bir sorun. Araştırmada vücut kitle indeksi 30 kg/m2 ve üzerinde olan kadınlarda PCOS sıklığı Roterdam kriterlerine göre %30 olarak tespit edildi. Çalışmaya katılan kadınların %10.2'sinde tüylenmede artış görüldü, %18.4’ünde ise erkeklik hormonu yüksek çıktı. 
 
 DÜZENLİ KONTROL ÖNEM TAŞIYOR   Polikistik over sendromu, kadınlarda en sık rastlanan hormon bozukluğu. Bu nedenle hastalığın tanısı, tedavisi ve takibi büyük önem kazanıyor. Prof. Yaralı, hastalığa bağlı artmış metabolik riskler konusunda, “Bu olgularda 40’lı yaşlar ve sonrasında şeker hastalığı riski var. Ayrıca, kesin olmamakla birlikte hipertansiyon ve koroner kalp hastalığı riskleri de artmaktadır” değerlendirmesini yaptı.  Araştırmada incelenen kadınların yüzde 6.1’inde metabolik sendrom saptanırken, polikistik over sendromu saptanan kadınlarda bu oran yüzde 10’u buldu. Prof. Yaralı metabolik sendromun 5 önemli belirtisi olduğunu bunlardan 3’ünün görülmesi halinde metabolik sendrom tanısı koyduklarını söyledi, o belirtileri şöyle özetledi:  “Karın çevresinin 88 cm'i geçmesi, kan trigliserit (yağ) düzeyinin 150 mg/dl üzerinde olması, kan HDL (iyi huylu yağ) düzeyinin 50 mg/dl altında olması, kan basıncının 130/85 mm/Hg üzerinde olması, açlık kan şekerinin100 mg/dl ve üzerinde olması. Metabolik sendromun en önemli yanı damar sertliği, yüksek tansiyon, kalp damar hastalıkları, karaciğer rahatsızlıkları ve pıhtılaşma rahatsızlıkları gibi pek çok sorunu beraberinde getirmesidir. Hastalar bu yüzden dikkatli tedavi edilmelidir.“  RAHİM KANSERİ RİSKİNİ ARTIRIYOR   PCOS hastalarının karşılaştıkları sıkıntıların başında seyrek adet görme veya hiç adet görmeme geliyor. Adet düzensizliklerinin ihmal edilmesi durumunda rahim iç tabakasında kalınlaşma ve kanser gelişebildiğini vurgulayan Prof. Dr. Hakan Yaralı, “Bu nedenle hastalarımıza adetleri düzenlemek amacıyla sadece progesteron içeren ilaçlar ya da düşük doz doğum kontrol ilaçlarını öneririz” dedi.