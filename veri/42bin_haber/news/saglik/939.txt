İncir zararlı toksinlerden koruyor
İngiltere veliaht prensi William’ın hamile eşi Kate Middleton'un mide bulantılarına karşı Bursa inciri tükettiği yönündeki haberler, dikkatleri bu meyveye çevirdi.
 Bursa Zübeydehanım Doğumevi Kadın Hastalıkları ve Doğum Uzmanı Op. Dr. Orhan Orhan, gebelikte incir tüketilmesinin, annenin sindirim sistemini düzenlediğini belirtiyor. Op. Dr. Orhan, incirin, annenin metabolizması sonucu oluşan zararlı toksinlerden, anneyi ve bebeği koruduğuna dikkat çekiyor.
 İncirin taze ve kuru tüketimi için üreticiliği yapılan en eski meyve türlerinden biri olduğuna dikkat çeken Dr. Orhan, şu bilgileri veriyor: "Dünya incir üretiminin yüzde 70’ini gerçekleştiren Akdeniz ülkelerinde bu meyve, sağlıklı ve uzun yaşamın simgesi olarak bilinir. İncir, lif, mineral ve polifenoller bakımından mükemmel bir besin kaynağıdır. Antioksidan, yani hücre metabolizması sonucu oluşan zararlı toksinleri etkisiz hale getirme özelliğine sahiptir."
 "BİLEŞİKLERİ ANTİOKSİDAN KAPASİTESİNİ BELİRLER"
 İncirin faydalarının çok hayati olduğunun altını çizen Dr. Orhan, "İncirin içinde bulunan bu fenoller, incire renk, tat, aroma veren ve antioksidan kapasitesini belirleyen bileşiklerdir. Bursa’nın meşhur siyah inciri, incir türleri arasında en yüksek fenol içeren türdür. Dolayısıyla mükemmel tadını, koyu rengini ve hücre koruyucu etkisini buna borçludur. Dünyanın en kaliteli incir türlerinden biri olarak kabul edilir." diyor.
 "ANNEYİ VE BEBEĞİ KORUR"
 Dr. Orhan, gebelikte incir tüketilmesinin, annenin sindirim sistemini düzenlediğini belirterek, şunları vurguluyor: "Annenin metabolizması sonucu oluşan zararlı toksinlerden, anneyi ve bebeği korur. Ayrıca antiaging özelliği vardır. Hücreleri zararlı etkilerden koruduğu için yaşlanmayı geciktirir ve bağışıklık sistemini güçlendirir."
 İNGİLTERE KRALİÇESİ ÇOK BEĞENMİŞTİ
 İngiltere veliaht prensi William’ın eşi Cambridge Düşesi Kate’in bulantıları için Bursa İnciri kullandığı geçtiğimiz günlerde İngiliz Daily Mail Gazetesi’nde haber olmuştu. Kate’den 4 yıl önce de Bursa’yı ziyaret eden İngiltere Kraliçesi 2. Elizabeth, Bursa Siyah İnciri’ni tatmış ve çok beğenmişti. 
  