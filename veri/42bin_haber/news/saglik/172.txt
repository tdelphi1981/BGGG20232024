40 bin kişi tüp bebek yöntemini seçiyor
Türkiye'de her 7 çiftten 1'i kısırlık sorunu yaşıyor. Kısırlık nedeniyle çocuk sahibi olamayan çiftler, soluğu tüp bebek merkezlerinde alıyor 
  Yılda 40 bin tüp bebek tedavisinin uygulandığını belirten Eurofertil Tüp Bebek Merkezi Medikal Direktörü Uzman Dr. Hakan Özörnek, tüp bebek tedavisinde başarı oranının eve götürülen bebek oranı ile ifade edildiğini bu oranın da en iyi merkezlerde yüzde 30’lar civarında olduğunu vurguladı. 
 Çeşitli hastalıklar, değişen ve kötüleşen çevre koşulları, stres, sigara alışkanlığı gibi pek çok faktör kısırlığın artışında rol oynuyor. Dr. Hakan Özörnek, yüz yıl önce erkeklerde ortalama sperm sayısı mililitrede 100-120 milyonken, Dünya Sağlık Örgütü’nün son normal değerlerine  göre olması gereken normal değer 15 milyona düşürüldü. 
 Sadece erkek faktörü değil, kadınların da geç evlenme nedeniyle yumurta rezervlerinin azalması, çiftlerin çocuk sahibi olmasının önünde engel oluşturuyor. Her 7 çiftten 1’inin kısırlık nedeniyle çocuk sahibi olamadığı Türkiye’de her yıl yaklaşık 40 bin tüp bebek uygulaması yapılıyor. 
  YÜZDE 30’U EVE BEBEKLE DÖNÜYOR
  
 Kadın Hastalıkları ve Doğum Uzmanı Dr. Özörnek, gelişen teknoloji ve geliştirilen yöntemlerle tüp bebek tedavisinin başarı oranının giderek arttığını belirterek, şu bilgileri verdi: 
 “Tüp bebek tedavisinde artık daha az ilaç tedavisi ile daha yüksek gebelik oranları elde edebiliyoruz. Ancak asıl başarı, gebelik oranları değil eve götürülen bebek oranları. Yurtdışında tüp bebek tedavisinin başarısı eve götürülen bebek oranları ile ifade ediliyor. Dünya genelinde tüp bebek tedavisi sonrası eve götürülen bebek oranı, yüzde 30’lar civarında.  
 Biz Eurofertil Tüp Bebek Merkezi olarak 10 bininci tüp bebek uygulamasını yaptık. Şimdiye kadar hastalarımızın eve götürdüğü bebek sayısı da 3 bin 2 yüzün üzerinde.”
 
 BEBEK SAHİBİ OLMAK İÇİN 4 DENEME İDEAL 
 Tüp bebek tedavisinin başarısının anne adayının yaşından, anne ve baba adayındaki mevcut hastalıklara, çiftlere uygulanan tedavi yöntemine kadar pek çok faktöre bağlı olduğunun altını çizen Dr. Hakan Özörnek, genel olarak ilk 4 denemede toplamda hastaların yüzde 95’inin gebe kaldığını vurguladı.  
 Dr. Özörnek, “çiftler genellikle bir iki kez deneyip olmuyor diye bırakıyor. Oysa dünyada da geçerli olan ideal deneme sayısı 4’tür. İlk 4 denemede toplamda hastaların gebe kalma oranları yüzde 95’tir, beşinci, altıncı denemede başarı şansı biraz düşer” dedi.
  