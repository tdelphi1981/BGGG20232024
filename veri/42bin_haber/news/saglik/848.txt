Felçli hastalara kök hücre müjdesi
Bilim adamları, felçten hemen sonra enjekte edilen kök hücrelerin hastanın iyileşmesine yardımcı olduğunu ortaya çıkardı.
"Stem Cell Research and Therapy" dergisinde yayımlanan çalışmada felç geçirdikten 30 dakika sonra kök hücre enjekte edilen farelerin beyin faaliyetlerinin, iki hafta içinde tamamen normale döndüğü belirlendi.

Bolivya'daki La Paz Üniversitesi Tıp Fakültesi'nden araştırmacılar, yağ ve kemik iliği hücrelerinden aldıkları kök hücreleri laboratuvar ortamında felç geçiren farelerin kan damarlarına enjekte etti.

Kök hücrelerin enjekte edilmesinden 24 saat sonra hızla iyileştikleri gözlenen farelerin, iki hafta sonra yapılan davranış testlerinde de beyin faaliyetlerinin tamamen normale döndüğü belirlendi.

Araştırmacılar, kök hücreler ne kadar çabuk enjekte edilirse felçten sonra meydana gelen zincirleme reaksiyonun o kadar kolay kontrol altına alınabildiğini vurguladı.

Araştırmayı yöneten Dr. Exuperio Diez-Tejedor, dakikalar, hatta saniyeler içinde müdahale gerektiren felç deneylerinde cerrahi girişim gerekmeden kolayca alınabildikleri için yağ hücrelerinden kök hücreleri kullandıklarını söyledi.

Halihazırda hastaların tedavisi için felçten sonraki bir saat içinde pıhtılaşma önleyici ilaçlar kullanılıyor.

Kök hücreler, kandan kemiğe, sinirden deriye her tür hücreye dönüşebilme özelliğine sahip olduğu için beyinden kalbe, gözden böbreğe birçok alanda tedavi amaçlı kullanılıyor.