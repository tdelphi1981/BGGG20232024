Erkekler kadınları estetikte solladı
Genellikle kadınların tercih ettiği estetik operasyonlarda erkekler 2012 yılında rekor kırdı. Özellikle meme küçültme ameliyatları ile kadınları geride bırakan erkekler, saç ektirme operasyonlarını da önceki yıllara göre daha fazla tercih etti 
 Op. Dr. Alper Tuncel, 2012 yılında estetik cerrahi tekniklerinin de gelişimi ile iyileşme sürelerinin kısaldığını, bunun da erkek hastaların ilgisini arttırdığını belirtiyor. 
 Yeni yıla girerken estetik cerrahi alanındaki gelişmeleri ve 2013 yılında beklenen yenilikleri değerlendiren Op. Dr. Alper Tuncel, estetik operasyonlar ve medikal estetik işlemlerin giderek gelişim gösterdiğini ve Türkiye’nin bu alanda söz sahibi ülkelerden birisi olduğunu ifade ediyor. 
 Arap ülkeleri ve Avrupa’da Türkler’in yoğun olarak yaşadığı ülkeler başta olmak üzere pek çok ülkeden hastanın estetik operasyonlar için Türkiye’yi tercih ettiğini belirten Tuncel, estetik operasyonların cinsiyetlere göre yoğunluğunu ele aldı. 
 Erkeklerde, saç ektirme operasyonlarının geçtiğimiz yılda ilk sırada yer aldığını, iyileşme sürelerinin kısalması ve özellikle yeni yöntemlerin uygulanması sayesinde operasyon sayısının arttığını belirtiyor. 2012 yılında erkekler tarafından en çok tercih edilen bir diğer operasyon meme küçültme (jinekomasti) operasyonları olurken, Op. Dr. Alper Tuncel 2013 yılında bu talebin artacağını dile getiriyor. 
 Kadınlar 2012 yılında geçen yılın izlerini yüz gerdirme operasyonları ile sildirmek yerine daha kısa sürede iyileşme sağlanan “fraksiyonel lazer” yöntemini tercih etti. Op. Dr. Alper Tuncel tercih edilen diğer 3 operasyonun ise meme büyütme, burun estetiği ve lazerlipoliz ile bölgesel yağların eritilmesi işlemleri olduğunu söylüyor.
 
 2013 YILI DAHA ESTETİK OLACAK 
 Op. Dr. Alper Tuncel, 2013 yılında estetik alanında beklenen gelişmelere de değinerek, liposuction yöntemi yerine tüm vücuda uygulanabilen lazerlipoliz yönteminin ve selülit tedavilerinde kullanılmaya başlanılan yarı-invazif uygulamaların giderek gelişeceğine dikkat çekiyor.