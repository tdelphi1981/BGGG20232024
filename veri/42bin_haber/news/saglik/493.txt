Hareketsiz kent yaşamı, şeker hastası yapıyor
Son 30 yıl içinde Türkiye'de şeker hastalığının ciddi oranda arttığı, kentlerde spor ve gezinti alanları miktarının artırılmadığı takdirde yakın bir gelecekte 3 kişiden birinin şeker hastası olacağı tahmin ediliyor.
Necmettin Erbakan Üniversitesi Meram Tıp Fakültesi İç Hastalıkları ve Nefroloji Uzmanı Prof. Dr. Süleyman Türk, AA muhabirine yaptığı açıklamada, şeker (diyabet) hastalığının kalıtımsal ve çevresel etkenlerin birleşimiyle oluşan, kan glukoz seviyesinin aşırı şekilde yükselmesiyle (hiperglisemi) sonuçlanan metabolik bir bozukluk olduğunu belirtti.

Türk, genetik yatkınlığın yanı sıra, şeker hastalığına neden olan en önemli faktörlerin; kızartma ağırlıklı başta fast food türü olmak üzere yanlış beslenme alışkanlıkları ve hareketsiz kent yaşamı olduğunu vurguladı.

-Özellikle kadınlar kapalı mekanlara hapsoluyor-

Sağlıklı beslenmenin öneminin toplumda yeterince olmasa da artık yaygın olarak kabul görmeye başladığını, bu bilinçlenmenin insanları daha doğal besinler tüketmeye yönlendirdiğini ifade eden Türk, şunları kaydetti:

'Fakat toplumumuz, hatta yerel yöneticilerimiz, belediye başkanlarımız maalesef, hareketsizliğin insan sağlığına nasıl olumsuz etkileri olduğunu tam olarak bilmemektedir. Şeker hastalığı, kişinin yaşam kalitesini etkilediği gibi tedavisi de devlet bütçesine çok büyük yükler getirmektedir. Bugün ekonomik dar boğazda olan Avrupa ülkelerinin en büyük sıkıntılarından biri, şeker hastalığı gibi mali yükü çok ağır benzer hastalıkların tedavisine harcanan paralar olmaktadır. Yaz kış, günde en az yarım saat yürümek, düzenli spor, egzersiz yapmak kişiyi şeker hastalığından ve buna bağlı gelişen böbrek yetmezliğinden büyük oranda koruyacaktır. Nüfusun çoğunluğu kentlerde yaşıyor ancak özellikle kadınlarımız, evlerine yakın uygun yürüyüş alanları olmadığı için adeta kapalı mekanlara hapsoluyor. Çoğu cadde ve sokağımız, sadece taşıtlar düşünülerek yapıldığı için, orada da güvenle yürüyemiyorlar.'

-Her semte yürüyüş yolları kazandırılmalı-

Türk, Türkiye'de 1980'de her 40 kişiden biri şeker hastasıyken bugün gelinen noktada 6 kişiden birinin şeker hastası olduğunu dile getirerek, şöyle devam etti:

'Kentsel dönüşümlerde ya da yeni yerleşim alanlarında insanın tabiatına uygun şekilde gezip spor yapabileceği parklar, gezinti alanları inşa edilmezse yakın gelecekte ülkemizde her 3 kişiden biri şeker hastası olacak. Bu konuda, Edirne'den Kars'a kadar tüm belediye başkanlarımıza büyük görev düşüyor. Onlardan, ellerinden geleni yapıp, her semte insanlarımıza sağlık katacak en az bir yürüyüş yolu kazandırmalarını istiyoruz.'