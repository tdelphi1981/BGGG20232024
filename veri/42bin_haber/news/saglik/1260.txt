Felci tarihe gömecek keşif
Oxford Üniversitesi araştırmacıları beynin bir bölümünü felcin yıkıcı etkisinden koruyan savunma kalkanını keşfetti.
İNGİLİZ bilim adamları beyinin bir bölümünü felcin yıkıcı etkisinden koruyan savurma kalkanını bulduklarını duyurdu. Oxford Üniversitesi'nden Profesör Alastair Buchan, liderliğindeki ekibin keşfi, beyin hücrelerinin oksijen yokluğuna karşı gösterdiği direncin sırrını araştırmasıyla ortaya çıktı. Bu hücrelerin nasıl hayatta kalma moduna geçtiğini araştıran ekip aynı yöntemi kullanarak bütün beyni koruyacak bir ilaç geliştirmeyi ümit ediyor. Kan akışını engelleyen pıhtılar, beyin hücrelerini oksijen ve şekerden yoksun bırakarak hızla ölmelerine neden oluyor. Hipokampüs adı verilen ve hafıza ile ilgili bölümü oluşturan beyin çıkıntısında bu hasarların oluşmuyor. BBC'nin haberine göre Prof. Alastair Buchan, bu hücrelerin, hücreyi enerji tasarrufuna zorlayan hamartin adlı proteini üretmeye başladığını tespit etti. Felç durumunda beyinde yeni protein üretimi duruyor ve besinlere ulaşmak için mevcut proteinler kullanıma sokuluyor. Araştırmada, bu hücrelerin hamartin üretimi engellendiğinde onların da diğer hücreler gibi öldüğü belirlendi. Profesör Buchan, "Beynin kendisini korumak ve hücrelerini canlı tutmak için belli mekanizmalara sahip olduğu gerçeğini ilk kez ortaya çıkardık" dedi. Bilim adamları yeni bulguların ışığında hamartin üretimini sağlayacak bir ilaç geliştirecek. İnme durumunda ilk müdahalede verilecek bu ilaçla, hastanede pıhtı giderici ilaçlar verilinceye kadar zaman kazanılmış olacak.