Normalin 15 katı büyüyen dalak alındı
 
 Tokat’ta yaşayan ve ileri derecede dalak büyümesi rahatsızlığı bulunan iki çocuk annesi Türkan Çelikel (32), şiddetli karın ağrısı şikayetiyle geçen hafta sonu CÜ Tıp Fakültesi Araştırma ve Uygulama Hastanesi’ne başvurdu.  
 Çelikel’in, normal boyutunun 15 katı büyüklüğe ulaşan dalağı, CÜ Tıp Fakültesi Genel Cerrahi Anabilim Dalı öğretim üyeleri Prof. Dr. Metin Şen ve Prof. Dr. Mustafa Turan tarafından yapılan ameliyatla alındı.  
 Prof. Dr. Metin Şen, AA muhabirine yaptığı açıklamada, dalak büyüklüğünün kişiden kişiye değiştiğini belirterek, ortalama bir dalağın 80-120 gram aralığında olduğunu söyledi. 
 Hastaneye başvuran Çelikel’e ileri derecede dalak büyümesi teşhisi koyduklarını ifade eden Şen, şöyle konuştu: "Hastamızın dalağı, normal bir dalağın 15 katı büyüklüğe erişmiş. Yani yaklaşık iki futbol topu büyüklüğünde. Bu durumda dalak normal kan hücrelerini yıkmaya ve vücuda zarar vermeye başlamış. Buna bağlı olarak hastada birtakım şikayetler oluşmuş. Bunun ameliyatla alınması gerekiyordu. Biz de dalağı tamamen çıkardık. Hastada bundan sonra şikayetler olmayacak ve günlük yaşantısını normal şekilde sürdürecek. Ameliyat gayet iyi geçti. Hastanın herhangi bir problemi yok."  
 KARNININ YÜZDE 60'INI KAPLAMIŞ
  
 Prof. Dr. Mustafa Turan ise tehlikeli ve her hastanede yapılamayacak bir ameliyat gerçekleştirdiklerini belirterek, "Hastanın 10 yıldır dalak büyüme hikayesi var. Gelinen son aşamada dalak karnın yüzde 60’ını kaplayacak hacme ulaşmış. Bu dönem içerisinde 100 üniteye yakın kan ihtiyacı olmuş. Ameliyatı başarıyla gerçekleştirdik ve hasta sağlığına kavuştu" dedi.  
 Sağlığına kavuşan Türkan Çelikel de karnının sol tarafındaki şiddetli ağrı ve şişlik nedeniyle geçen pazar günü gece saatlerinde hastaneye geldiğini söyledi. Uzun yıllar dalak büyümesi problemi yaşadığını belirten Çelikel, "Karnım ağrıyınca duramadım. Acile geldim. Acilde de ameliyat önerdiler. Şimdi iyiyim" diye konuştu. 
 AA