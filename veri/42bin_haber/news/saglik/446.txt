Her baş ağrısı sinüzit, her burun akıntısı grip değildir
Recep Tayyip Erdoğan Üniversitesi Tıp Fakültesi Kulak Burun Boğaz Hastalıkları Anabilim Dalı Başkanı Prof. Dr. Engin Dursun, Karadeniz Bölgesi'nde alerjik burun rahatsızlıklarının çok yaygın olduğunu belirterek, 'Hastalar 'benim uzun zamandır burun akıntım var. Çok uzun yıllardan beri sinüzitim var' diye geliyor. Ayrıntılı olarak değerlendirdiğimizde aslında hastaların büyük çoğunluğunun şikayetlerinin alerjiye bağlı olduğunu görüyoruz' dedi.
Dursun, AA muhabirine yaptığı açıklamada, bölgenin özellikleri nedeniyle bu mevsimlerde alerjik hastaların yakınmalarının arttığını belirtti. Baş ağrısı şikayeti ile gelen hastaların bu mevsimde çok fazla olduğunu ifade eden Dursun, 'Hastalar sinüzit oldukları düşüncesi ile geliyor. Baş ağrısının nedenlerini alt alta yazdığınız zaman sinüzite bağlı baş ağrısı, nedenlerden sadece biri. Hastanın stresli durumu, günlük yaşam şartları veya migren türü baş ağrıları bu dönemlerde çok arttığı için hastalar hemen 'sinüzitle ilgili şikayetim var' diye geliyor' şeklinde konuştu.

İkinci grup hastaların uzun zamanlı burun akıntısı şikayetiyle geldiğini belirten Dursun, 'Hastalar 'benim uzum zamandır burun akıntım var. Çok uzun zamandan beri sinüzitim var' diye geliyorlar. Ayrıntılı olarak endoskopi muayene veya radyolojik tetkiklerle değerlendirdiğimiz zaman aslında hastaların büyük çoğunluğunun şikayetlerinin alerjiye bağlı olduğunu görüyoruz. Bu iki ayrım iyi yapıldıktan sonra tedavi planlanmalı' dedi.

-'Baş ağrısını hafife almayın'-

Hastaların şikayetleri olunca hemen bir eczaneye gidip ağrı kesici aldığını kaydeden Dursun, şunları söyledi:

'Bazen işe yarıyor. Bir gribal enfeksiyon geçiriyorsanız veya burun akıntısı buna bağlı ise eczaneye gittiğinizde size antigribal ilaçlar veriliyor. Bir kısmı bu şikayetleri azaltabiliyor. Fakat bu hastaların üzerine bir sinüzit veya altta yatan başka faktörler varsa muayene edilmeden ilaç başlanması daha sonra gelişebilecek komplikasyon veya ileri hastalıkları atlamamıza, tedavinin gecikmesine neden olabiliyor.'

Karadeniz Bölgesi'nde burunla ilgili alerjik hastalıkların çok yaygın olduğunu belirten Dursun, şöyle devam etti:

'Alerjik rahatsızlıkları bulunan hastaların büyük bir kısmında burun tıkanıklığı, burun akıntısı, hapşırık ve buna benzer şikayetler var. Bu hastaların bir kısmında aynı zamanda burun içerisinde eğrilikler mevcut. Halk arasında 'burnunda kemik var, eğriliğim var' diyen hastaların büyük bir grubunda alerji de var. Bu iki hasta grubunu iyi değerlendirmek lazım. Alerjileri yoksa burun eğriliğinin düzeltilmesi hastaların büyük oranda sıkıntılarını gideriyor.'

Eğrilikle birlikte alerji problemi de olan hastalarla ameliyat öncesi konuşmak gerektiğini dile getiren Dursun, şunları kaydetti:

'Hastalar ameliyattan sonra alerjiye bağlı şikayetlerinde çok büyük düzelme hatta geçme beklentisinde oluyor. Hastaları bu beklentiye sokmamak lazım. Çünkü alerjik hastalıklar da şeker, yüksek tansiyon hastalıkları gibi sistemik hastalıklar, bu hastalıkları ameliyatla tedavi etmek mümkün değil. Burun eğriliklerini düzeltmekle hastaların yaşam kalitelerini son derece artırıyoruz. Ardından bu hastalar alerjiye bağlı ilaçlarını da kullandıkları zaman son derece rahatlıyor.'

-Alerjik hastaların dikkat etmesi gerekenler-

Prof. Dr. Engin Dursun, uzun süreli şikayetleri olan kişilerin mutlaka alerji testlerini yaptırması, buna göre tedaviye başlaması gerektiğini vurgulayarak, şu uyarılarda bulundu:

'Bu tür rahatsızlığı bulunan hastalar çamaşır suyu, deterjanlar, çok tozlu ve nemli ortamlardan uzak durmalı. Alerjik hastaların yataklarını belli bir düzen içerisinde mutlaka temizlemeleri, odalarını havalandırmaları gerekir. Deterjanlar bu hastalarda zaman zaman ciddi sıkıntılara neden olabiliyor. Evlerde veya çalışılan yerlerde halılar da sorun oluşturabiliyor. Bu tür rahatsızlığı bulunanların özellikle kış mevsiminde doğal besinlerle vücut dirençlerini çok yüksek tutmaları gerekiyor.'