'Eczacılar vitrine ilan asmamalı'
Eczanelerin vitrin camlarına 'Grip aşısı gelmiştir', '1 alana 1 bedava', 'Taze naftalin gelmiştir', 'Ücresiz cilt analizi' gibi yazılar yazmasının kanunen yasak olduğu hatırlatıldı.
Türk Eczacıları Birliği Genel Sekreteri Harun Kızılay tarafından Eczacı Odalarına gönderilen uyarı yazısında, eczanelerin ilaç satışında promosyon yapmasının, sahip oldukları nitelikleri övmesi ve reklam yapılmasının yasak olduğu hatırlatıldı. Yazıda şu uyarılarda bulunuldu: 


"1262 sayılı İspençiyari ve Tıbbi Müstahzarlar Kanunu başta olmak üzere 6 bin 197 sayılı Eczacılar ve Eczaneler Hakkında Kanun, Türk Eczacıları Deontoloji Tüzüğü ve Beşer? Tıbbi Ürünlerin Tanıtım Faaliyetleri Hakkında Yönetmelik hükümleri, ilaçta promosyon verilmesini, sahip oldukları niteliklerin övülmesini, sahip olmadıkları özelliklerin ise, atfedilmesini ve bunların reklamının yapılmasını yasaklamaktadır. Eczaneler ve Eczane Hizmetleri Hakkında Yönetmeliğin 17nci maddesinde, eczanenin vitrin camına eczanenin sahip ve mesul müdürünün adı ve soyadının yazılacağı hüküm altına alınmış, bu alanların farklı amaçlarla kullanılmasını sağlayacak bir düzenlemeye de yer verilmemiştir. Nitekim sağlık bakanlığı Türkiye İlaç ve Tıbbi Cihaz Kurumundan gelen 28 Kasım 2012 tarih ve 112 bin 208 sayılı yazıda da eczane vitrinlerinin mevzuata aykırı şekilde kullanıldığı belirtilerek bu konuda üyelerimizin uyarılması birliğimizden talep edilmiştir. Eczane vitrinlerinde promosyon ve reklama dayalı ifadeler yukarıda bahsi geçen yasal düzenlemelere aykırılık teşkil ettiğinden, vitrinlerden 'Grip aşısı gelmiştir', '1 alana 1 bedava', 'Taze naftalin gelmiştir', '65 yaş üzerine ücretsiz grip aşısı', 'Ücretsiz cilt analizi', 'Emekli sandığı, SSK, Bağ-Kur, Yeşil Kart ile anlaşmalıdır' gibi görsellerin eczane hizmet standartları kapsamında kaldırılması gerekmektedir.

 
Uyarı yazısında eczanelerin vitrinlerine sadece sözleşmesi olan eczanelerin, SGK Sözleşmeli Eczane ibaresine yer vermesi gerektiği, bunun dışında reklam ve tanıtıma yönelik malzemelerin ve yazıların bulunamayacağı ifade edildi.


 
 