Normal doğum kâbusu oldu!
Önceden sezaryenle doğum yapacağı belirlenen 32 yaşındaki Gülcan Laçin'e normal doğum yaptırılmaya çalışılması yüzünden, şimdi 5 aylık olan bebeği Muhammet'in beyin hücrelerinin yüzde 66'sının öldüğü ileri sürüldü 
 Ağrı’nın Patnos İlçesi’nde oturan hamile Gülcan Laçin, geçen yıl temmuz ayında Van’ın Erciş İlçesi’nde erkek kardeşinin nişanına gitti. Burada doğum sancısı tutan Gülcan Laçin,  hastaneye kaldırıldı. 
 Daha önceden sezaryenle doğum yapmasının kararlaştırıldığını söyleyen Gülcan Laçin iddiaya göre; Erciş Devlet Hastanesi’nde önce normal doğuma zorlandı. Ardından hastanede sezaryen yapıldı ve doğum sonrasında ağlamayan bebek Van’daki özel bir hastaneye sevk edildi.  
 Van Özel İstanbul Hastanesi, Muhammet’e ’HIE evre 3. Mas’ tanısı koyarak, beyin zedelenmesi sonucu beyin hücrelerinin yüzde 66’sının öldüğü yolunda rapor verdi. 
 HASTANEYİ SUÇLADI
  
 Muhammet adını verdikleri oğlunun bu durumunun, normal yolla doğum yapmaya zorlanmasından kaynaklandığını öne süren anne Gülcan Laçin, Erciş Cumhuriyet Savcılığı’na geçen 5 Ekim günü suç duyurusunda bulundu. 
 Gülcan Laçin şöyle dedi: "Muhammet benim ilk çocuğum. 5 aylık olmasına rağmen diğer bebekler gibi gülüp hareket edemiyor. Bu durum bir anne olarak beni perişan ediyor. Patnos’ta sürekli doktora gidiyordum. Normal doğum yapamayacağımı söylemişlerdi. Beni ilk başta normal doğuma aldılar. Bebeğin başı burada sıkıştı. Daha sonra sezaryenle doğum yaptım. Çocuğumu bu duruma getirenlerden şikayetçiyim." 
 BAŞHEKİM: HASTANENİN KUSURU YOK
  
 Erciş Devlet Hastanesi Başhekimi Seyfi Kartal ise olayda hastanelerinin bir kusurunun olmadığını savunarak şunları söyledi: 
 "Gülcan Laçin doğumdan bir gün önce hastanemize geliyor, ancak doğum olmuyor. Ertesi gün yine sancısı başlayınca Patnos’taki doktoruna gitmiyor. Yine buraya geliyor. İlk olarak normal doğuma aldık. Ancak bebeğin başı tam olarak çıkmayıp kalp ritimleri yavaşlayınca sezaryen uyguladık. Bebeğin tepkileri doğum sonrasında çok düşüktü. Bu nedenle Van’da özel bir hastaneye gönderildi. Bebeğin beyin hücrelerinde hasar varsa bu özürlü bir bebek. Tabii ki gülmesini beklemeyin. İleride belki de koşamayacak, konuşamayacak. Bebek doğumda anne karnında kendi kakasını yediğinden beynine oksijen gitmemiş olabilir. Hastanemizin bu konuda bir kusuru yok." 
 Semih YARDIMCI/PATNOS (Ağrı), (DHA)