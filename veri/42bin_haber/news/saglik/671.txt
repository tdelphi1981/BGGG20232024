800 bin öğrenciye kalp taraması
 
 Sağlık Bakanlığı Türkiye Kamu Hastaneleri Kurumu İstanbul Bakırköy Bölgesi Kamu Hastaneleri Birliği Genel Sekreterliği, 800 bin öğrenciyi kalp taramasından geçireceği projeye yönelik Mehmet Akif Ersoy Göğüs, Kalp ve Damar Cerrahisi Eğitim Araştırma Hastanesi’nde basın toplantısı düzenlendi. 
 Toplantıda konuşan Mehmet Akif Ersoy Göğüs, Kalp ve Damar Cerrahisi Eğitim Araştırma Hastanesi eski Başhekimi Doç. Dr. İhasan Bakır, projenin 6-18 yaş arası ilköğretim çağındaki çocukların Elektrokardiyografilerini (EKG) okullarda çekip, Mehmet Akif Ersoy Göğüs, Kalp ve Damar Cerrahisi Eğitim Araştırma Hastanesi’ndeki EKG Bilgi Yönetim Sistemi’ne geçirdikleri bir proje olduğunu belirtti. 
 Bakır, "Bu proje yaklaşık 3 sene kadar önce başlatıldı. Yaklaşık 300 bin dolarlık bir yatırımla kamuya kazandırılan bir cihaz bu. Cihazın özelliği şu, çekilen EKG’leri yorumlayan br sistem bu. Önce depoluyor, depolanan EKG’leri ömür boyu saklama yeteneğine sahip ve analiz yapabilyor. Uzaktan erişimle dünyanın neresinde olursanız olun, bu sisteme girerek, uzaktan erişimle EKG’leri değerlendirebiliyorsunuz. Buradaki hekimleri uzaktan erişimle de yönlendirebiliyorsunuz" diye konuştu. 
 VELİLERDEN ONAY ALINACAK
  
 Şu anda sadece Bakırköy Kamu Hastaneler Birliği bünyesindeki ilçelerde tarama yapmak için İl Milli Eğitim Müdürlüğü’nden izin aldıklarını anlatan Bakır, "Bu, bir ön çalışma. Öncelikle verilerin analiz edilmesi gerekiyor. Bugün çekilen binlerce EKG’nin proje kapsamında anında değerlendirilmesi mümkün değil. Çünkü insan kaynağımız çok sınırlı. Şu anda 10 uzman pediyatrik kardiyologla bu EKG’ler değerlendirilecek. Her gün bin ile bin 500 arasında çekilen EKG volümü var ve elinizde sadece 10 hekim var. Bunun anlamı şu, çekilen EKG’ler önce depolanacak. 3 safhası var bu projenin, önce depolama, sonra inceleme, teşhis safhası, sonra da varsa bir problem tedavi aşamasına geçilecek" dedi. 
 Bakır, projeyi Bakırköy Bölgesi’nde 11 EKG cihazı ile başlatacaklarını aktararak, bölgeye bağlı hastanelerden destek alacaklarını, sağlık personelinin, hemşirelerin her gün okullara gidip yaklaşık bin, bin 500 öğrencinin EKG’sini çekeceğini anlattı. Projenin tamamlanması için 2 yıl öngördüklerini dile getiren Bakır, öğrencilerin ailelerinden de onay alınacağını belirtti. 
 Bakır, uygulamanın sadece ritim problemlerine yönelik olduğunu vurgulayarak, "Halkımız da bir beklenti içine girmesin. Bu sistemle yüzde yüz her şeyi yakalayamazsınız" diye konuştu. 
 İSTANBUL, (DHA)