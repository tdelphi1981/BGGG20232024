Cüzzam hastalığında erken teşhis çok önemli
ozgat Boğazlıyan Toplum Sağlığı Merkezi Sorumlu Tabibi Dr. Celal Naci Gökçınar, cüzzamın tedavi edilebilir bir hastalık olduğunu belirterek, erken teşhisin önemli olduğunu söyledi.
Dr. Gökçınar, her yıl ocak ayının son pazar gününün 'Dünya Cüzzam Günü' olarak kutlandığını belirtti. Cüzzam tanısının kolay, tedavisi kesin ve erken tanı konulduğunda önlenebilir bir hastalık olduğunu ifade eden Dr. Gökçınar, "Dünyanın alt gelir grubunda yer alan bazı ülkelerde açlık, yoksulluk, yaşam ve temizlik koşullarının kötülüğü ve sağlık hizmetlerinden yeterince yararlanamaması ile iyi beslenememe gibi nedenlerden dolayı bu hastalık ortadan kalkmadı." dedi.

Türkiye'de, geçmişten bu yana yaklaşık bin 200 cüzzam vakası görüldüğüne dikkat çeken Dr. Gökçınar, "2012 yılında tedavi gören toplam 21 hasta bulunmaktadır. Ülkemizde cüzzam hastalarının ilk tedavileri İstanbul, Ankara ve Elazığ'daki lepra hastanelerinde yapılıp, yaşadıkları ildeki sağlık kurumlarında izlenmektedir. Tedavi giderleri, Sağlık Bakanlığı tarafından ücretsiz karşılanmaktadır. Cüzzamlıların damgalanarak toplum dışına itilmemesi gerekir. Gün geçtikçe sayıları azalan cüzzam hastaları da bizim insanlarımızdır. Onlara; gereksinim duydukları anlayış, yakınlık, destek ve sevgiyi göstermek, önde gelen bir vatandaşlık görevidir." diye konuştu.