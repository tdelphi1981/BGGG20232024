Muhammet Can bebeğe 16 ayda 6 ameliyat
 
 Altınova Zeytinlik Mahallesi’nde yaşayan Derya Bayram, üçüncü çocuğu Muhammet Can’a 23 haftalık hamileyken özürlü olma ihtimali olduğunu öğrendi. Allah’tan umudunu kesmeyen anne Bayram, doğumla acı gerçekle yüzleşti. 
 8 aylıkken erken doğumla dünyaya getirdiği oğlunun hidrosefali hastası olduğunu öğrenen Bayram, doğumdan bir gün sonra oğlunu ameliyat masasına teslim etti. 
 Henüz 1 günlükken hayatın acı yüzüyle karşılaşan Muhammet Can, ilk 64 gününü kardeşlerinin yanında değil, hastanede yoğun bakım ünitesinde geçirdi. Doğumundan 4 ay sonra ikinci ameliyatı geçiren Muhammet Can’ın başına, hayatını sürdürebilmesi için beyninde oluşan sıvının iç organları aracılığıyla dışarı atılmasını sağlayacak 2 şant takıldı. 
 Üst üste 6 beyin ameliyatı geçiren Muhammet Can, son ameliyatında ise solunum sorunu yaşamaya başladı. Hastalık nedeniyle başı normalden 2 kat büyüyen Muhammet Can, sadece özel mama ile beslenebiliyor. Sağlıklı bir şekilde gelişimini tamamlayamayan Muhammet Can, yürüyemiyor, konuşamıyor ve göremiyor. 
 AİLE DESTEK BEKLİYOR
  
 Başına takılan 2 şant ile hayata tutunan Muhammet Can’ın yaşamını sürdürebilmesi için enfeksiyon kapmayacağı, hijyenik bir ortamın sağlanması gerekiyor. 
 Çiçek sektöründe işçi olarak çalışan Necati Bayram ile ev hanımı Derya Bayram’ın oğullarının hayatını daha sağlıklı bir ortamda sürdürebilmesini sağlayacak imkanları bulunmuyor. 
 Oğlunun enfeksiyon kaptığında epilepsi nöbetleri geçirdiğini, solunum almakta güçlük çektiğini anlatan Derya Bayram, oğlunun yaşayabilmesi için hijyenik bir ortam sağlanması gerektiğini vurguladı. 
 Oğlu için destek isteyen anne Bayram "Oğlumun gözlerimin önünde yok olmasını istemiyorum. Onu hayatta tutabilmek için 16 aydır mücadele ediyoruz, etmeye de devam edeceğiz. Biz onu bu haliyle kabullendik, tek isteğimiz hijyenik bir ortamda hayatını sürdürebilmesi, yürümesi, konuşması ve ’anne’ demesi" dedi. 
 'ÇİÇEK İLAÇLARI SEBEBİ OLABİLİR'
  
 Eşinin aldığı asgari ücretle oğlunu daha fazla yaşatacak imkanlarının olmamasından yakınan Bayram "Oğlumu yaşatmak istiyorum, ama bizim gücümüz yetmiyor. Kendimiz için hiçbir şey istemiyoruz, sadece oğlumuzun yaşamasını istiyoruz" diye konuştu. Diğer iki çocuğunda böyle bir rahatsızlık yaşamadığını dile getiren Derya Bayram, Muhammet Can’a hamileyken çiçek seralarında çalıştığını, çiçek ilaçlarını koklamaktan dolayı böyle bir durumun yaşanabileceği ihtimali üzerinde durulduğunu belirtti. 
 Enfeksiyon kapma riski nedeniyle kardeşlerinin yanına çok fazla yaklaşamayan 8 yaşındaki Rabia ve 6 yaşındaki Mustafa ise Muhammet Can’ın bir an önce sağlığına kavuşup, kendileriyle oynamasını istiyorlar. 
 AA