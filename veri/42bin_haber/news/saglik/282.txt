Zayıflama ilacına ceza yağdı
Sağlık Bakanlığı'nın yakın takibe aldığı zayıflama ilaçları, Gümrük ve Ticaret Bakanlığı Reklam Kurulu'nun da denetimine takıldı.Sağlık Bakanlığı'nın yakın takibe aldığı zayıflama ilaçları, Gümrük ve Ticaret Bakanlığı Reklam Kurulu'nun da denetimine takıldı.

Reklam Kurulu, zayıflama ilacı diye satılan ürüne yanıltıcı ve aldatıcı reklam nedeniyle binlerce liralık ceza verdi.

Onlarca sağlık ürünüyle ilgili şikayetleri değerlendiren Gümrük ve Ticaret Bakanlığı Reklam Kurulu, para ve reklam durdurma cezaları uyguladı.

Ağır para cezaları

Kurul, Dr. Mustafa Eraslan'ın ve Clavis marka muhtelif ürünlerin örtülü reklamının yapıldığı gerekçesiyle yerel bir televizyon kanalına üç ayrı program için 7 bin 395'er lira para ve reklam durdurma cezası verdi.

Ulusal bir televizyon kanalı ise 6 ayrı programda yine aynı kişi ve ürünlerle ilgili örtülü reklam yaptığı gerekçesiyle her bir program için 73 bin 966'şar lira para ve reklam durdurma cezası aldı.

Kurul, aralarında bu ürünlerin de yer aldığı çeşitli ürünlerin tanıtımının yapıldığı çeşitli reklamları da durdurdu.

Gümrük ve Ticaret Bakanlığı Reklam Kurulu, A Kalite Pazarlama-İsmail Çetin tarafından satışı yapılan Clavis markalı ürünlere (Panax, Reishi, E1, K1, Romaflex, Varitex, Romadur, Glabra, D1, K3, Cemre Ab-ı Hayat, K5, Bioforza) ilişkin broşürde yer alan reklam ve tanıtımlarla ilgili şikayeti de karara bağladı.
Kurul, söz konusu broşürde bahsi geçen ürünlerin tedavi edici ya da tedaviye yardımcı olarak kullanımına dair ifadelerle tüketicileri yanıltıcı sağlık beyanlarına yer verildiğine, böylelikle tıp literatüründe hastalık olarak kabul edilen ve hekim kontrolünde tedavi edilmesi gereken rahatsızlıkların anılan ürünler ile tedavi edilebileceği izleniminin oluşturulduğuna hükmetti.
Kurul, reklam veren A Kalite Pazarlama-İsmail Çetin hakkında, 8 bin 153 lira para cezası verilmesinine ve anılan reklamların durdurulmasına karar verdi.

Himalaya tuzu

Gümrük ve Ticaret Bakanlığı Reklam Kurulu, kilo kontrolü, depresyon, stres, böbrek taşlarının ve kumlarının erimesine, kalp ritmini düzenlemeye, kalp ve damar hastalıkları, migren, kemik erimesi (Osteoporoz), gut, kireçlenme ve romatizmaya, hasta hücrelerin oluşumunu önlemeye ve iyileşmesine yardımcı olduğu ileri sürülen Himalaya Tuzu ile ilgili bazı internet reklamları üzerinde yaptığı incelemede ise tüketicileri yanıltıcı sağlık beyanlarına yer verildiğine, tıp literatüründe hastalık olarak kabul edilen ve hekim kontrolünde tedavi edilmesi gereken rahatsızlıkların bu ürünle tedavi edilebileceği izlenimi oluşturularak tüketicilerin yanıltıldığına karar verdi.
Türk Gıda KodeksiTuz Tebliği kapsamında Himalaya Tuzu şeklinde bir tuz çeşidinin tanımlanmamış olması sebebiyle söz konusu internet sitelerinde yer alan Himalaya Tuzu ifadesinin mevzuata aykırı olduğuna hükmeden kurul, bu ürünle ilgili tanıtımları durdurdu.

Sigara bırakma tableti

Kurul, Devagrup şirketine de bir ulusal gazeteye verdiği çeşitli ürünlerle ilgili reklam ve tanıtımlardan dolayı 7 bin 395 lira para cezası verdi.
Kurul kararında söz konusu ürünlerin tıp literatüründe hastalık olarak gösterilen rahatsızlıkları önlediği, tedavi ettiği ya da tedavisine yardımcı olduğu izlenimi yaratılarak tüketicileri yanılttığı ve aldattığı belirtildi.
Felix sigara bırakma tableti, ve Felix bitkisel çay ile ilgili bazı tanıtım ve reklamları da inceleyen kurul, Gıda takviyesi niteliğindeki söz konusu ürünleri endikasyon belirterek tanıttığı, ürünle ilgili olarak tedavi edicisigarayı bıraktırıcı etkiye sahip olma izleniminin yaratıldığı gerekçesiyle bu reklamları durdurdu.

Antakya dağ biberi

Gümrük ve Ticaret Bakanlığı Reklam Kurulu, ünlü bir televizyoncunun ismi kullanılarak internet üzerinde kilo verdirici diye tanıtılan Antakya Dağ Biberi isimli ürünle ilgili şikayeti de inceledi.
Gıda takviyesi niteliğindeki ürünün endikasyon belirtilerek tanıtıldığına, ürünle ilgili tedavi edici ve zayıflamaya yol açıcı etkilere sahip izlenimi yaratıldığına, bu ifadelerin ise tüketiciyi yanılttığına hükmeden kurul, reklam veren Korpa Medikal İlaç Gıda Sanayi ve Ticaret Şirketine 81 bin 554 lira para cezası uyguladı ve söz konusu reklamların kaldırılmasına karar verdi.

sağlık bakanlığı yine uyardı

Sağlık Bakanlığı Türkiye İlaç ve Tıbbi Cihaz Kurumu Denetim Hizmetleri Daire Başkanı Talip Uzun, gıda takviyesi olduğu halde ilaç gibi tedavi edici etkiye sahip şeklinde tanıtılan ya da ülkeye ruhsatsız sokulan ürünleri yakın takibe aldıklarını belirtti.

Piyasa gözetim ve denetimlerinde internet üzerinden satılan çok sayıda ürün tespit ettiklerini bildiren Uzun, gerek internetteki gerekse diğer mecralardaki tanıtımlarla ilgili söz konusu kurula sürekli başvuruda bulunduklarını, kurulun da bu yanıltıcı reklamlarla ilgili gereğini yaptığını ifade etti.

Uzun, Bakanlık olarak halk sağlığını tehdit eden bu ürünlerle ilgili Gümrük ve Ticaret Bakanlığı nezdinde girişimlerde bulunuyoruz. Vatandaşlarımız bu tür ürünlere karşı dikkatli olmalı, asılsız tanıtım ve reklamlara kanmamalıdır dedi.