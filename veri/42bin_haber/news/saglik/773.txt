Doktorun e-reçetesi renk skalasına takıldı
Ülke genelinde 15 Ocak itibariyle hayata geçirilen e-reçete uygulamasında renkli reçetelere sınırlama geldi.

Bakanlık, kırmızı, yeşil, mor ve turuncu reçetelerin fiziki olarak elle oluşturulmasına devam edilip edilmeyeceğine dair bilgi talep eden hekimlere bu reçetelerin yine fiziki olarak elle oluşturulmaya devam edileceğini ve eczanelerce alıkonularak saklanması gerektiği cevabını verdi. Sağlık Bakanlığı Sağlık Bilgi Sistemleri Genel Müdürü Hakkı Öztürk, 15 Ocak’tan itibaren belirli şartlar dışında, elle yazılan reçetelerin SGK tarafından kabul edilmediğini, e-reçetenin zorunlu olduğunu anımsattı. 
Kırmızı, yeşil, mor reçeteye devam 
Hekim-hasta ilişkisi gereği, hastaların tedavileriyle ilgili mutlaka kağıt reçeteye sahip olmaları gerektiğini ifade eden Öztürk, şu bilgileri verdi: “Hekimlerimizden, hastalarına reçete vermeye devam etmelerini istiyoruz. Hekimlerimiz, hastalarının ilaçlarını SGK’nın sisteminden e-reçete ile girecek, ancak bunların çıktısını alıp hastasına verecek. Eğer sisteme şifreyle girmişlerse bunları mutlaka imzalayıp kaşelemeleri gerekiyor. Sisteme e-imza ile girenlerin ise ıslak imza zorunluluğu yok. Zaten e-imza hukuki açıdan ıslak imzaya eşdeğer. e-imza ile sisteme girildiğinde çıktının altında bu ibare görülebiliyor.”