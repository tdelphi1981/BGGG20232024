Basit düşme kalıcı sakatlığa dönüşebilir
 
 Liv Hospital Ortopedi Travmatoloji Bölümü El, El Bileği ve Dirsek Cerrahı Doç. Dr. Ayhan Kılıç, basit bir düşmenin, sendelemenin, hatta evde yaşanılan basit burkulmaların bile büyük problemlere yol açabildiğini belirterek, "Kimi zaman önemsenmeyen bir yaralanmanın altından el, bilek kırıkları çıkabiliyor" dedi.
 Doç. Dr. Kılıç, yaptığı yazılı açıklamada, özellikle kış aylarında kar ve yağmurun etkisiyle düşme ve yaralanmaların arttığını ifade etti. 
 DENGE KAYBEDİLEREK DÜŞÜLÜYOR
  
 İnsanların çoğu zaman dengesini yitirdiğinde refleks olarak yaptığı ilk hareketin, yere düşerken eliyle korunmak ya da bulabildiği herhangi bir şeye tutunarak bedenini korumaya çalışmak olduğunu aktaran Kılıç, şunları söyledi "Düşmenin yaralayıcı etkisini kısmen de olsa hafiflettiğimiz bu hareketlerle genellikle el bileği, dirsek ve omuz eklemlerimizi, daha doğrusu bunları oluşturan kemik, kas ve bağlarımızı yaralarız. Özellikle el bileğinde yoğunlaşan yaralayıcı kuvvetler bu bölgede genellikle şişmeye ve ağrıya neden olur. Ufak bir düşme, sendeleme hatta evde yaşanılan basit burkulmalar bile büyük problemlere yol açabiliyor. Kimi zaman önemsenmeyen bir yaralanmanın altından el, bilek kırıkları çıkabiliyor."
  
 SOĞUK BUZ YA DA JEL
  
 Kılıç, bandajlama, askıya alma gibi çeşitli yöntemlerle korumaya alınan el bileğine soğuk uygulama yapılmasının bilinen ilk müdahalelerin başında geldiğine işaret ederek, bez veya havluya sarılmış buz veya soğutulmuş jellerin yaralanma sahasına yerleştirilmesinin bölgesel şişmeye ve ağrı gelişimine yönelik en etkili girişim olduğunu aktardı. Düşme neticesinde dokulardaki şişmenin ve ağrının artması durumunda en yakın hastaneye müracaat edilmesi gerektiğini belirten Kılıç, fizik ve radyolojik muayenelerin yapılması gerektiğini vurguladı. 
 KÖTÜ KAYNAMA HEP RİSK 
 Kılıç, kırıkların kaynamama riski olmadığını ancak kötü kaynamanın her zaman için bir risk teşkil ettiğine dikkati çekerek, "El bileğinin kemiğinde ayrışmış veya ekleme uzanım gösteren bir kırık varsa mutlaka açık veya kapalı yöntemlerle cerrahi olarak yerleştirilme yapılmalıdır. Bu tip kırıkların tedavisi uzun sürer, farklı riskler ve özellikler barındırır. Tedavinin başarısı ve süresi, yaralanmanın basitliğine değil, sonrasındaki yaklaşımın uygunluğu ve mükemmeliyetiyle ilişkilidir" ifadelerini kullandı.
  