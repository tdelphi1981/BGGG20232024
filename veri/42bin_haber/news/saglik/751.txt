Yüzünüzdeki kırışıklıkları tanıyor musunuz?
 
 Estetik Plastik ve Rekonstrüktif Cerrahi Uzmanı Op. Dr. Metin Kerem, toplumda “Yaşlanma” anlayışının orta yaş sonrası oluşan bir süreç gibi algılandığına değinerek, aslında “yaşlanmanın” doğumdan itibaren başlayan değişim sürecinin bir parçası olduğuna vurgu yapıyor. Yüzdeki kırışıklıkların çeşitli özelliklerinin bulunduğunu belirterek, bu kırışıklıkların iyi analiz edilmesi gerektiğini söylüyor. Kırışıklıkların, harekete bağlı (dinamik) ya da sabit (statik) özellikte; derin veya yüzeysel, ince ve kaba olabildiğine değiniyor. Op. Dr. Kerem, kırışıklık özelliklerine göre en uygun tedaviyi önerdiklerini, her tip kırışıklığın farklı tedavi edildiğini, kişiye özel yapılan ameliyatlı ve ameliyatsız çeşitli uygulamaların iyi sonuç verdiğini dile getiriyor. 
 
 Ameliyatsız Yöntemler
 
 Op. Dr. Metin Kerem yüzdeki kırışıklıkların, cilt kalitesindeki bozulmaların, yara ve sivilce izlerinin, çukurlaşmaların tedavisinde Fraksiyonel Lazer teknolojisini kullandıklarını söylüyor. Yapılan uygulamada cildin yüzeysel tabakasının buharlaştırıldığını, cildin derin tabakasının ise ısıtılarak yenilendiğini belirtiyor. Bu yöntemin; kan dolaşımını arttırdığını, cilde parlaklık ve tazelik kazandırdığını, yüzeysel kırışıkları düzeltmeye yardımcı olduğunu, sıkı, yeni ve genç bir cilt oluşumunu desteklediğini, güvenli ve de etkili olduğunu vurguluyor. Özellikle kış aylarında yapılması gereken bir uygulama olduğuna dikkat çekerek, 3-4 hafta direkt güneş ışığı almamak ve solaryuma gitmemek kaydıyla yaptırılması gerektiğinin altını çiziyor. 
 
 Harekete Bağlı  (Dinamik) Kırışıklıklar İçin
 
 Günümüzde harekete bağlı (dinamik) oluşan ince kırışıklıklar için botox yapıldığını belirten Op. Dr. Metin Kerem;  bu yöntemin dozunda uygulandığı takdirde herhangi bir mimik kaybına yol açmadığını ve donuk bir ifade oluşturmadığını söylüyor. Cilt kırışmasını önleyen Botox’un, ortalama 6 ay sonra tekrarlanması gereken geçici bir ilaç olduğunu sözlerine ekliyor. En sık kullanılan bölgenin; kaz ayakları, kaş arası ve alın olduğunu belirtiyor. Dinamik kırışıklıkların tedavisinde halen altın standardın botox olduğunu vurgulayarak, uzman eller tarafından doğru yapılan uygulamaların doğal sonuçlar verdiğine değiniyor. 
 
 Sabit Özellikte (Statik) Derin Kırışıklıklar İçin
 
 Op. Dr. Metin Kerem, derin kırışıklıklar için sentetik dolguların ve yağ dokularının kullanıldığını söylüyor. Sentetik dolguların yaklaşık bir yıl içerisinde eridiğini ve uygulama alanının eski haline döndüğünü sözlerine ekliyor. Kolay ve ağrısız olan bu uygulamanın, hızlı sonuç verdiğini ve bu sebepten dolayı çok tercih edildiğini belirtiyor.  Vücudun bir başka yerinden alınan yağ dokusunun derin çöküntülerin doldurularak giderilmesinde etkili olduğunu ve daha uzun süre kaldığını söylüyor. Yağ enjeksiyonunun en önemli avantajının ise hastanın kendi vücudundan alınarak, güvenle istenilen miktarda kullanılabilmesi olduğunu belirtiyor. Yağ dokusunun içinde bulunan kök hücrelerin uygulama bölgesinde ki yenilenmede, anahtar rol oynadıklarına vurgu yapıyor. Günümüzde yağ transferlerinin ve yağ dokusunun özellikleriyle ilgili bilimsel çalışmaların devam ettiğini, yapılan araştırmalar sonucunda her geçen gün yeni keşiflerle karşılaştıklarını dile getiriyor. 
 
 Kişinin Kendi Kanı İle Gençleşmesi (PRP)
 
 Op. Dr. Metin Kerem; modern biyoteknolojinin yüz gençleştirme tedavilerine en son katkılarından birinin de “PRP” adı verilen uygulama olduğunu söylüyor. PRP’nin kişinin kendi kanından elde edilen bir büyüme faktörü kokteyli olduğunu, yoğun bir şekilde uygulandığında cildin yenilenmesini sağladığını, bunun yara iyileşmesinde görülen sürece benzediğini belirtiyor. İngilizce adının Platelet Rich Plasma olduğunu, isim olarak kısaltmasının (PRP) kullanıldığını, tamamen doğal olarak kişinin kendi kanından elde edildiği için herhangi bir yan etkinin söz konusu olmadığının altını çiziyor.
 
 Op. Dr. Metin Kerem ameliyat gerektiren durumlarda cerrahi müdahalede bulunduklarını, gerekmeyen durumlarda ise ameliyatsız yöntemleri tercih ettiklerini belirtiyor. Güzel ve genç kalmak isteyen herkesin çocukluktan itibaren sağlıklı yaşaması, düzenli spor yapması, dengeli beslenmesi gerektiğine dikkat çekiyor ve kırışıklıkların azaltılması için bol bol su içmelerini öneriyor.  
  