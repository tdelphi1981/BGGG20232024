Behçet hastalığı ile bağlantılı 4 gen bulundu
Türk, Amerikan ve Japon bilim insanları, deri altı, göz ve beyindeki kan damarlarının iltihaplanmasına yol açan Behçet hastalığı ile ilgili 4 gen ortaya çıkardı. Keşif, hastalığın tedavisi için yeni yöntemler geliştirilmesinde önemli rol oynayacak.

ABD'nin Maryland eyaletindeki Ulusal Sağlık Enstitüleri ile Türk ve Japon bilim insanlarının ortak araştırması, Nature Genetics dergisinde yayınlandı. İnsan lökosit antijen sistemi (HLA) B-51 gen bölgesinde genetik faktörlerin Behçet hastalığına duyarlılıkta rol oynadığı, hastalıkta yüzde 20'lik genetik risk bulunduğu biliniyordu. 

Bilim insanları, Türk vatandaşları arasında 1209 Behçet hastası ile 1278 sağlıklı kişi üzerinde gen araştırması gerçekleştirdi. 800 bin gen varyasyonu analiz edildi. 2 farklı spesifik kromozom bölgesinde gen bileşimleri tanımlandı. ERAP1, CCR1, KLRC4, STAT4 genlerinin Behçet hastalığı ile direkt bağlantılı olduğu tespit edildi. 

Araştırmayı yürüten bilim adamlarından Dan Kastner, "Sonuçları görünce inanılmaz derecede heyecanlandık. Yeni keşfedilen gen bileşimleri, Behçet hastalığı ve diğer daha yaygın hastalıklarla bağlantılı. Böylece yeni tedavi yöntemleri geliştirilebilecek" dedi. 

Türk doktor Hulusi Behçet tarafından 1937 yılında teşhis edilen ve bu sebeple uluslararası literatürde Behçet Hastalığı ya da Behçet Sendromu olarak adlandırılan hastalık, ağızda ve cinsel bölgede yaralara yol açıyor. Deri, göz, eklem, damar ve sinir tutulumuyla seyreden hastalık, sebebi bilinmeyen, nadir görülen ve bağışıklık sistemi ile ilgili bir rahatsızlık olarak biliniyor. Her yaşta ortaya çıksa da 20-30'lu yaşlarda daha sık görülüyor ve erkeklerde daha şiddetli seyrediyor.