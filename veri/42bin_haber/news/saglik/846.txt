Her moral bozukluğu depresyon değildir
Çanakkale Onsekiz Mart Üniversitesi (ÇOMÜ) Tıp Fakültesi Psikiyatri Ana Bilim Dalı Başkanı Yrd. Doç. Dr. Kürşat Altınbaş, her can sıkıntısı veya moral bozukluğunun depresyon olmadığını söyledi. Altınbaş, ÇOMÜ'ya ait Kampüs FM radyosunda katıldığı bir programda, psikiyatri ve toplumda rastlanan bazı rahatsızlıklar konusunda bilgi verdi.
Toplumda psikolog ile psikiyat arasındaki ayrımın genel olarak ilaç yazabilen ve yazamayan olarak algılandığını fakat bunun doğru ve sağlıklı bilgiyi yansıtmadığını vurgulayan Yrd. Doç. Dr. Altınbaş, iki alanın tanımlarını şöyle yaptı; "Psikiyatri hekimleri olarak psikologlarla tek ayrımımız ilaç yazmak gibi algılanıyor. Psikoterapi yapamazmışız, onu psikolog yapar gibi bir algı var. Psikiyatri hekimi olmak için öncelikle tıp fakültesi bitirmek gerekir, çünkü insanın bedeniyle ruhu birbirinden ayrı değildir. Ruhu anlayabilmek için bedeni , bedenden kaynaklanan hastalıklar insanın psikolojik durumunu etkilediği için onları da çok iyi bilmek gerekir. Bir insanın hasta olup olmadığını belirleyebilecek kişi hekimdir. Yasalar da böyledir, eğitimler de buna yöneliktir. Biz o yüzden tıp fakültesini bitirdikten sonra ihtisas yapıyoruz ve ruh sağlığı alanında yetkin oluyoruz. Psikologlar için durum farklı, onlar yardımcı personeldir. Çok yetkin, çok becerikli psikolog arkadaşlarımız var. Terapi konusunda yetenekli psikolog arkadaşlarımız var ancak kesinlikle bir ruh sağlığı uzmanıyla beraber çalışmaları gerekir. Psikiyatri hekimlerinin ise hepsi psikoterapi yapmaya yetkin olmalıdır. Bu, hekim için en az ilaç yazmak kadar önemlidir."

Toplumda en yaygın görülen psikiyatrik hastalıklardan biri olan depresyonun halk arasında yanlış tanımlandığını da belirten Kürşat Altınbaş, yabancı dilden gelmesi sebebiyle anlaşılmasının güçleştiğini söyledi. Her moral bozukluğunun ve can sıkıntısının depresyon olarak algılanmaması gerektiğine dikkat çekerek şunları kaydetti: "Yanlış bilgilenmeler, medya kaynaklarının bilgiyi doğru aktaramaması ya da kendi algıladıkları şekliyle aktarmaları nedeniyle kavram, bir süre sonra asıl anlamından uzaklaşmış olabiliyor. Her türlü ruhsal çöküntü depresyon değildir. Depresyonun ölçütleri vardır. Her can sıkıntısı, moral bozukluğu depresyon değildir. Bunun için muayene edilip değerlendirme yapılmalıdır. Depresyon sadece çöküntünün değil, buna eşlik eden birçok sebebin olduğu, günün büyük bir çoğunluğunu ve süren bir ruh halini kapsayan bir hastalıktır. İnsanlar, kendilerinde bir çöküntü, bir değişim fark ediyorsa psikiyatriste gitmelidir. Tedavi yöntemleri farklıdır. Şiddetine göre zaman zaman sadece psikoterapi, zaman zaman da psikoterapi ve ilaç tedavisini beraberce kullanabiliyoruz."