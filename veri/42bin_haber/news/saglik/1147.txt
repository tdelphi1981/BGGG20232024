Bağırsak sağlığı için meyve kabuğuyla yenmeli
ORDU Üniversitesi Ziraat Fakültesi Dekanı Prof. Dr. Turan Karadeniz, meyvelerin kabuklarıyla beraber tüketilmesini tavsiye ederek, "Meyvelerin kabukları hem selülozca zengin hem de kabuklarında organik asitler var. İnsan sağlığı için çok faydalı" dedi.
Ordu Üniversitesi Ziraat Fakültesi Dekanı Prof. Dr. Turan Karadeniz kabızlık başta olmak üzere birçok hastalığın selüloz yetersizliğinden kaynaklandığına dikkat çekti. Prof. Dr. Karadeniz, Dünya Sağlık Örgütü'nün araştırmasına göre, günde 30 gram selüloz alınması gerektiğini ancak Türkiye'de kişi başına alınan selüloz miktarının günde 12 gram civarında olduğunu ifade etti. Prof. Dr. Karadeniz, "Dünyada bunun 30 gram olması isteniyor. Bağırsaklarda alınan gıdaların bir an önce atılması lazım. Selülozlarda bir anlamda bu bağırsakların çalıştırılmasını sağlıyor. Dolayısıyla selülozun mutlaka alınması lazım. Meyvelerde önemli bir selüloz kaynağı aynı zamanda. Hem vitamin hem mineraller, şekerler bakımından, kuruyemişten proteine yağ bakımından çok zengin. Bunların bir önemli yanı selülozlarca da zengin. Bu gıdalar alındığında selüloz da alınmış oluyor" diye konuştu.Yeterince selüloz alınmadığı zaman bağırsaklarda hareketin yavaşladığını ve kabızlığın oluştuğuna dikkat çeken Prof. Dr. Karadeniz, "Selüloz alındığında bağırsaklardaki hızı artıyor. Alınmadığında ise azalıyor. Yani bu fizyolojik bir reaksiyon. Selülozlu gıdalar alındığında gıdaların bağırsaktan hızlıca atılmasını sağlıyor. Selülozu düşük gıdalarda kabızlık ortaya çıkıyor. Yaşlı insanların özellikle kabız olmasının sebebi bu gıdaları almamasıyla alakalı. Onlara selülozlu gıdalar, kepekli ekmekler öneriliyor. Elmayı, armudu, Trabzon hurmasını, ayvayı, bunları mutlaka kabuklu yiyin. Bunların kabukları hem selülozca zengin hem de kabuklarında organik asitler var" dedi.