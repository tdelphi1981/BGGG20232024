15'lik dahiden pankreasa umut testi
ABD'de liseli genç Jack Andraka pankreas kanserinin teşhisinde mevcut yöntemlerden 28 kat ucuz, hızlı sonuç veren 100 kat hassas bir test geliştirdi.
ABD'NİN Maryland eyaletinde yaşayan 15 yaşındaki Jack Andraka pankreas kanserinin seyrini değiştirecek devrimsel bir buluşa imza attı. Andraka kendisine dünyanın en büyük liseler arası bilimsel araştırma yarışmasında birincilik getiren çalışmasında pankreas kanserine piyasadaki testlerden 28 kat daha ucuz ve hızlı sonuç veren, ayrıca 100 kat daha hassas bir test keşfetti. Genç adamın keşfettiği idrar ve kan testi pankreas kanserini yüzde 90 oranında daha doğru teşhis ediyor. Pankreas kanseri genellikle en sinsi ilerleyen ve son aşamada sinyal veren kanser türü. Test sadece basit bir çubuk yardımıyla pankreas kanserinde belirleyici rol oynayan mesothelin seviyesini ölçüyor. 70 ülkeden bin 500 öğrencinin katıldığı yarışmada genç adam bu çarpıcı araştırması için 75 bin dolar ödül kazandı. Jack'in büyük erkek kardeşinin de çok başarılı bir öğrenci olduğu ve bilim yarışmalarında ödülleri olduğu öğrenildi. 

197 KİŞİ REDDETTİ AMA YILMADI
Jack Andraka'nın araştırması için bir laboratuvar ve kendisini yönlendirecek bir isme ihtiyacı vardı. Tam 200 bilim adamıyla konuştu ve görüştüğü ilk 197 kişi onu reddetti.John Hopkins Tıp Fakültesi'nden, patoloji ve onkoloji uzmanı ayrıca pankreas kanseri konusunda en önemli araştırmacılardan biri olan Anirban Maitra kendisini kabul eden isim oldu. Test pankreas kanseri dışında başka kanser türlerinde de kullanılabilecek.