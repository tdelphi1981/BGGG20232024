Tekerlekli sandalyeden robotik mucizeye
Adanada 14 yıl önce geçirdiği trafik kazası sonrası tekerlekli sandalyeye mahkum olan Lütfiye Bahçıvan, robotik yürüme cihazıyla 3 aylık tedavi sonrası bacaklarını hareket ettirmeye başladı.

Fizik tedavi ve rehabitasyonda son yöntem olan robotik yürüme cihazı tekerlekli sandayeye mahkum olanların umudu oldu. Adana’da robotik yürüme tedavisi ile 14 yıldır  tekerlekli sandalyeye mahkum olan bir kadın, 3 aylık tedavi sonucu bacaklarını  hareket ettirmeye başladı. Özel bir tıp merkezinde görevli Fizik Tedavi ve Rehabilitasyon Uzmanı Dr. Arif Akgül, robotik yürüme cihazının 6 aydır kullanıldığını ifade etti. Akgül, 1998 yılında trafik kazası sonucu yürüme yeteneğini tamamen kaybeden Lütfiye Bahçıvan’ın (30) eylül ayında kendilerine geldiğini anlattı. 
Tedaviye başlandığında Bahçıvan’ın sağ bacağında çok az his ve hareket varken, sol bacakta istemli his ve hareket hiç olmadığını belirten Akgül, “Son kontrollerde sağ bacakta hareketin arttığını, sol bacakta hareketin başladığını tespit ettik. Hasta  tedavinin başlangıcında hiç yürüyemezken bu tedavinin sonucunda yardımla yürüyebiliyor” dedi. 
Amaç hastayı yeniden yürütebilmek 
Akgül, her hastanın tedaviye alınamayacağına değinerek, şöyle devam etti: “Nörolojik rahatsızlıklar, beyin kanaması, felç inme sonucu sakat kalanlar, trafik kazası ve yüksekten düşme sonucu omurilik hasarı gelişenler, spastik özürlüler, parkinson ve MS hastaları gibi gruplarda kullanabiliyoruz. Amacımız hastanın kaybettiği yürüme yeteneğini, yeniden kazandırmak.”  Cihaz ve işlevi hakkında bilgi veren Akgül, Robotik sistemdeki hastanın diz ve kalça çevresine robotik motorları yerleştirip, vücuda bir uyarı veriyoruz. Ayrıca görsel uyarı ve yürüme bandı kullanılıyor. Hastanın kaybetmiş olduğu yürüme yeteneğiyle ilgili birtakım beyin ve omurilikte yeni yollar oluşturuluyor” diye konuştu.