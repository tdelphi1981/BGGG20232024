Vücudunuzdaki izlere veda edin
 
 Hemen her cilt sorununun tedavisinde kullanılan lazer sistemleri, yara ve akne izlerine de çözüm oluyor.  
 Dermatolog Dr. Gül Yıldırım, cildin üst ve orta tabakasında ısı hasarı oluşturarak kolajen üretimini artıran fraksiyonel lazerin, göz çevresi, dudak çevresi hatta göz kapakları gibi hassas bölgelerde dahi güvenle uygulanabildiğini belirtti.  SELİM TÜMÖR VE SİĞİL TEDAVİSİNDE DE KULLANILIYOR   Fraksiyonel lazerin, doğum ve kiloya bağlı olarak gelişen vücut çatlakları ile ameliyat izlerini de gidermekte etkili olduğunu vurgulayan uzman. Dr. Gül Yıldırım, fraksiyonel lazerin cilt çatlaklarının tedavisindeki başarısı hakkında şu bilgileri verdi:  “Herkeste görülebilen cilt çatlakları, özellikle estetik açıdan kadınları rahatsız eder. Cilt çatlakları sonucunda derinin dermis tabakasındaki kollajen ve elastik lifler hasar görür. Erken dönemde cilt çatlağı, pembe renkli ve kaşıntılıdır zamanla beyazlaşır ve deriden çökük hale gelir. 2 ila 4 hafta ara ile en az 4 seans yapılan fraksiyonel lazer tedavileriyle çatlaklarda yüzde 40 ila yüzde 80 oranında azalma ve sıkılaşma mümkündür.”  Uzman Dermatolog Dr. Gül Yıldırım fraksiyonel lazerin ayrıca derinin selim tümörleri, siğillerin tedavisi, el ve yüz gençleştirmede kullanıldığını da belirtti.  EN UYGUN ZAMAN KIŞ MEVSİMİ   Lazer uygulamalarında açık tenli kişilerin uygun vakalar olduğunu belirten Yıldırım lazer uygulamasının ardından cildin güneş ışınlarından korunması gerektiğini vurguladı. Güneşin olmadığı kış aylarının fraksiyonel lazer yaptırmak için en uygun zaman olduğunu söyleyen Dr. Gül Yıldırım, kişinin hamile olması, son 6 ay içinde retinoid tedavisi görmüş olması, deride aktif enfeksiyon varlığı ve bağışıklık sistemi ile ilgili hastalık durumlarında uygulamanın yapılmadığını hatırlattı.