Soğuk havalarda kalbe dikkat
Abant İzzet Baysal Üniversitesi (AİBÜ) Tıp Fakültesi Kardiyoloji Ana Bilim Dalı Öğretim Üyesi Yrd. Doç. Dr. Serkan Öztürk, soğuk havanın kalp krizini tetikleyebildiğini belirterek, soğuk nedeniyle kalp damarlarının büzüştüğünü söyledi. 
Öztürk, AA muhabirine yaptığı açıklamada, kış ayının gelmesiyle hastalıkların etkisini göstermeye başladığına dikkati çekerek, soğuk havanın masum hastalıklara yol açmasının yanı sıra kalp krizi nedeniyle ani ölümlere de yol açabildiğini anlattı.

Soğuk havalarda şeker, tansiyon ve kalp hastalarının dışarı çıkmaması gerektiğini ifade eden Öztürk, "İnsanlarımızın şeker hastalığı, daha önceden bilinen kalp hastalığı ve ailelerinde kalp hastalığı öyküsü varsa soğuk havalarda daha dikkatli olmaları, sağlıkları açısından gerekli. Şeker ve tansiyon hastaları için soğuk havalarda dışarı çıkmamaları daha uygun olabilir" şeklinde konuştu. "Soğuk hava kalp krizini tetikleyebilir, soğuk havada kalp damarlarında spazm yani büzüşme meydana gelmektedir" diyen Öztürk, göğüs ağrısı ya da göğüste baskı hissedilmesi durumunda acilen sağlık merkezine başvurulması gerektiğini bildirdi.

Öztürk, yeni yılın yaklaştığını hatırlatarak, yılbaşı gecesi yemek tüketiminde aşırıya kaçılmaması gerektiğini vurguladı. Aşırı yemek tüketiminin bağırsak sistemini zorlayacağını ve kalbe yük getireceğini kaydeden Öztürk, "Yılbaşında aşırı yemek, kalp krizine neden olabilir. Aynı şekilde ani tansiyon yüksekliği ve beyin damarlarında problem sonucunda da felç geçirme ihtimali de bulunmaktadır" diye konuştu.