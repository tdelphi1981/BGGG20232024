Kepçe kulak ameliyatını en çok erkekler yaptırıyor
DENİZLİ Devlet Hastanesi Plastik Cerrahi Uzmanı Dr. Mehmet Çilengir, erkeklerin kepçe kulak ameliyatlarına daha fazla rağbet gösterdiğini söyledi. Dr. Çilengir, kadınların bazılarının kepçe kulaklarını saçlarıyla kapatırken bazılarının da evlenmeden önce ameliyat olmayı tercih ettiklerini belirtti.
Dr. Mehmet Çilengir, kepçe kulağın kıkırdağının zayıf olması nedeniyle kulak kıvrımlarının yeterli oluşamaması ve buna bağlı öne ve yana doğru açılı durduğu durum olduğunu belirtti. Halk arasında kepçe kulağın, normal bir kulağa göre daha büyükmüş gibi algılandığını belirten Dr. Çilengir, "Kepçe kulakta asıl sorun kıkırdağın kıvrık olması gereken bazı kısımlarının düz olmasıdır. Bunun sonucunda kulak kepçesi ile baş arasında normalden daha fazla bir açı oluşur ve kulak öne doğru kıvrıktır. Ayrıca kepçe kulak doğuştan gelen bir durumdur. Herhangi bir hastalık ya da bozukluk belirtisi değildir. Sonradan kepçe kulağın oluşması gibi bir durum söz konusu değildir" dedi. 

6 YAŞINDAN SONRA AMELİYAT MÜMKÜN

Kepçe kulak ameliyatlarının 6 yaşından sonra yapılabileceğini anlatan Dr. Mehmet Çilengir, bu durumdan şikayet eden çocukların ebeveynler tarafından önemsenmesi gerektiğini, aksi takdirde okulda arkadaşları tarafından rencide edilebileceklerini söyledi. Dr. Mehmet Çilengir, okul çağındaki çocuklarda kepçe kulak durumunun çocuğun arkadaşları tarafından alay konusu olabileceğini belirtti. Dr. Çilengir, "Okul başarısını ve sosyal ilişkilerini ciddi oranda etkileyecek bir durumdur. Çocuklar bu durumdan şikayetçi değilse aile çocukları ameliyata zorlamamalı" diye konuştu.

Kepçe kulak ameliyatlarına erkeklerin daha çok rağbet ettiğine dikkati çeken Dr. Çilengir, kadınların saçları ile kulaklarını kolayca gizleyebildiklerini, erkeklerde ise böyle bir durumun olmadığını kaydetti.

Kadınların düğünde saçlarını topuz yaptırdıklarından dolayı kepçe kulaklarının gözükmemesi için evlenmeden önce genellikle ameliyat olmak istediklerini belirten Dr. Çilengir, ortalama ameliyat süresinin bir saat sürdüğünü ve operasyondan 3- 4 gün sonra normal hayata dönülebildiğini aktardı.