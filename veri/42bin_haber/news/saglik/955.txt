Çok önemli kızartma yağı uyarısı!
DİYETİSYEN Tuğba Özsoy, kanser riskini arttıran besinlerin başında yağda kızartılmış, tuzlanmış, tütsülenmiş, nitrit-nitrat eklenmiş olanlar ile ateşe yakın pişirilmiş kebapların geldiğini söyledi. Özsoy, kansere yakalanmamak için kızartmadan uzak durulmasını ve kızartma yağının 3'den fazla kullanılmamasını önerdi.
Kanser yapıcı maddelerin önemli bölümünün hazır alındığı gıdalardaki katkı maddelerinden bir bölümünün ise, evlerde uygulanan yanlış besin hazırlama, pişirme ve saklama yöntemlerinden kaynaklandığı belirtildi. Diyetisyen Tuğba Özsoy, kanser riskini arttıran besinlerin başında kızartılanlar, tuzlanmış, tütsülenmiş, nitrit ve nitrat eklenenler, ateşe çok yakın pişirilen kebapların geldiğini söyledi. Özsoy, şöyle dedi: "Ayrıca un, pirinç gibi besinlerin aşırı şekilde saflaştırılması, kanserden koruyucu maddelerin kaybına neden olur. Etin çok yüksek sıcaklıktaki ızgara üzerinde veya aleve çok yakın tutularak pişirilmesi sırasında kanserojen maddeler oluşabilir. Etin hafif sıcaklıkta ve alevden uzak tutularak pişirilmesi ile kanserojen maddelerin oluşumu en aza indirilebilir. Kızartmalar sırasında yağların yapısında bir takım değişiklikler oluşur. Kızartma yağlarının tekrar tekrar kullanılması kanserojen maddeler oluşumunu arttırır. Bu nedenle kızartmaya beslenmemizde çok fazla yer vermemeliyiz ve kızartma yağlarını 3 defadan fazla kullanmamalıyız. Az miktarlarda kabuklu yemişler tüketmek bize kanser önleyici maddeleri sağlar. Her ün çiğ ve pişmiş sebzeleri öğünlerimizde bulundurmalı, 3-4 porsiyon mevsim meyvesi tüketmeliyiz. Rafine tahıllar ve saf şeker yerine tam taneli tahıllar tercih etmeliyiz. Özellikle yağ içeriği yüksek ve işlenmiş et tüketimi sınırlandırmalı, kızartma, kavurma gibi yöntemler kullanmamalı bunun yerine haşlama, ızgara, fırınlama gibi yöntemler kullanarak etleri daha sağlıklı yöntemlerle pişirmeliyiz."