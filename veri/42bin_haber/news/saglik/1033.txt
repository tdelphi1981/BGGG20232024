Müzmin öksürük varsa nefes ölçüm testi yaptırın
40 yaş üstü sigara içmiş ya da içmekte olan, meslek icabı ya da çevresel ortam gereği tozlu ortamlarda bulunan kişilerde müzmin seyirli öksürük, balgam ve nefes darlığı yakınması varsa KOAH belirtisi olabilir.
Gazi Üniversitesi Tıp Fakültesi Göğüs Hastalıkları Öğretim Üyesi Prof. Dr. Nurdan Köktürk, KOAH'ın nefes yollarında mikrobik olmayan bir iltihaplanmaya bağlı oluşan ilerleyici bir akciğer hastalığı olduğunu söyledi.

KOAH oluşumunda en önemli risk faktörlerinin başında tütün kullanımının geldiğini ifade eden Köktürk, diğer faktörlerin ise ev içi hava kirliliği, özellikle evlerde kullanılan odun, tezek, kök benzeri yakıtlardan çıkan duman, çeşitli gaz ve tozlara çevresel veya mesleki maruziyet olduğunu kaydetti.

Köktürk, hastalığın en önemli belirtileri arasında sinsice başlayan ve giderek şiddetini arttıran nefes darlığıyla kronik öksürük ve balgam çıkarma olduğunu vurgulayarak, şöyle devam etti:

'Bu hastalık çok önemli bir sağlık sorunu olmasına rağmen ne yazık ki kamuoyu tarafından yeterince iyi tanınmamaktadır. Toplumumuzda 40 yaş üstü her 5 kişiden birinde KOAH vardır. Ülkemizde bulunan 3-5 milyona yakın KOAH'lı hastanın sadece 300-500 bini kendisinde KOAH olduğunu bilmektedir. Ayrıca Dünya Sağlık Örgütü verilerine göre, KOAH tüm dünyada yaklaşık 50 milyon insanı etkilemekte ve her yıl 3 milyon kişi bu hastalık nedeniyle ölmektedir.'

-40 yaş üstü sigara içenlere uyarı-

Toplumun KOAH konusunda yeterli bilgiye sahip olmamasıyla hastalığın erken tanısını ve etkin tedavisini güçleştirdiği belirten Köktürk, şu açıklamalarda bulundu:

'Basit ve ağrısız bir test olan ve 'spirometri' denilen nefes ölçüm testiyle kişinin KOAH olup olmadığı kolayca saptanabilmektedir. Bu nedenle, 40 yaş üstü sigara içmiş ya da içmekte olan ve meslek icabı ya da çevresel ortam gereği tozlu ortamlarda bulunan kişilerde müzmin seyirli öksürük, balgam ve nefes darlığı yakınmalarından en az birinin bulunması halinde kişinin bir göğüs hastalıkları uzmanı tarafından görülüp 'nefes ölçüm testini' yaptırması gerekir. KOAH tanı konulmadığında hayatı tehdit eden, ciddi bir hastalıktır. KOAH'ın erken tanısı, hastalığa bağlı sakatlık ve ölüm oranlarını azaltacaktır.'