Bir tanesi bile ölümcül olabilir
Kapsamlı bir yeni bir araştırmaya göre, kadınlar sigarayı çok az, hatta günde bir tane içseler bile kalp hastalığı, dolayısıyla ani ölüm riskleri iki misli artıyor.
 
Bu araştırmanın bulguları, ABD'den 101 bin hemşirenin sağlık durumunun 30 yıl boyunca izlenmesiyle ortaya çıktı. Az ve orta düzeyde sigara içenlerde, ani kalp bozuklukları yüzünden ölüm oranının, hiç içmeyenlere göre iki misli olduğu belirlendi. 
  
American Heart Association dergisinde yayımlanan araştırma buna karşılık sigarayı bırakanların kalp krizi riskinin bir kaç yıl içinde hızla azaldığını saptadı. Risk artışıAraştırma süresince yani 30 yıl içinde 315 kişi kalp krizinden, yani beklenmedik anlarda aniden kalplerinin durmasıyla öldü. 
  
Bunun, 35 yaşın altındaki kadınlarda, genellikle aileden gelen kalıtsal bir kalp rahatsızlığına bağlı olduğu kaydediliyor. Fakat araştırmada sağlıkları izlenen hemşirelerin çoğu gibi, 35 yaşın üzerindeki kadınlarda bu krizden önce bir kalp rahatsızlığına dair hiçbir belirti görülmeyebiliyor ve krize kalp damarlarının yağ pıhtılarıyla tıkanması yol açıyor. 
  
Ani kalp rahatsızlığıyla ölen 315 kişiden 75'i sigara tiryakisi, 148'i yakın zamana kadar veya geçmişte sigara içmiş, 128'i ise hiç sigara içmemiş kişiler. Bırakmak için yeterli sebepÖlüm olaylarına tek tek bakılıp, kalp hastalığı riskini artıran yüksek tansiyon, yüksek kolesterol ve kalıtımsal hastalıklar listeden elendiğinde, araştırmayı yürüten Dr. Roopinder Sandhu ve ekibi, sigara içen kadınların, çok da içseler, günde bir iki tane de içseler, içmeyenlere göre iki misli tehlikede olduğunu ortaya çıkardılar. 
  
Ayrıca, sigara içilen her 5 yılın ani kalp hastalığından ölüm riskini yüzde 8 artırdığı anlaşıldı. Fakat sigarayı bırakan kadınların, 20 yıl sonra bu riski hiç içmemiş biri düzeyine indirdiği görüldü. 
  
Kanada'daki Alberta Üniversitesi'nden Doktor Sandhu "Bu araştırmanın en önemli sonucu kadınlara sigarayı derhal bırakmanın ne kadar önemli olduğu mesajını vermesidir" diyor. Doktor Sandhu "Bırakmaz zor olabilir. Uzun vadeli bir hedef olarak benimsenip belki de birden fazla kereler denenmelidir" uyarısını ekliyor sözlerine. 
  
İngiltere'deki kalp hastalıklarıyla mücadele kurumu British Heart Foundation'dan kıdemli kalp hemşiresi Ellen Mason da "Bu araştırma kalp sağlığınız için yapacağınız en önemli şeyin sigarayı bırakmak olduğu yolundaki kanıtlara bir yenisini ekledi" görüşünü dile getiriyor. 
  
Lancet tıp dergisinde yakınlarda yayımlanan ve 1,2 milyon kadın üzerinde yapılan bir araştırma, sigarayı 30 yaşında bırakanların, sigarayla bağlantılı kalp hastalığı riskini hemen tamamen ortadan kaldırdığını ortaya koymuştu. 
  
Son rakamlara göre İngiltere'de kadın nüfusunun beşte biri sigara içiyor.   
  
  

 