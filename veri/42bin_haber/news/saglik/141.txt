Bu ürünlere dikkat!
Sağlık Bakanlığı son günlerde halk arasında Antakya biberi, Samandağ biberi, mango hapı, elma krom kapsülü gibi ürünleri incelemeye aldı.
Yapılan incelemelerde bu ürünlerin içerisinde 'Fenolftalein' adlı ilaç etkin maddesi, bazılarında ise ağır metaller veya 'Sibutramin' olduğu belirlendi. Bakanlığın, Bilgi Teknolojileri Kurumu ile yaptığı işbirliği çerçevesinde sağlığa zararlı ürünlerin satışı yapılan 700'e yakın internet sitesi 'Güvenli İnternet Kapsamı'na alınarak erişimleri engellendi. 

Sağlık Bakanlığı, bazı internet haber sitelerinde yayınlanan, İnönü Üniversitesi Tıp Fakültesi Adli Tıp Ana Bilim Dalı Öğretim Üyesi Prof. Dr. Osman Celbiş'in, içinde yasaklı madde bulunan zayıflatma ürünleri ile ilgili Bakanlığın denetim yapmadığı iddiası ile ilgili haberlerle hakkında yazılı açıklama yaptı. 2 Kasım 2011 tarihli 663 sayılı Kanun Hükmünde Kararname (KHK) ile Bakanlığın teşkilat yapısının yeniden yapılandırılarak Türkiye İlaç ve Tıbbi Cihaz Kurumu'nun kurulduğu vurgulanan açıklamada şöyle denildi: "Kurumumuz denetimlerini artırarak son 10 ay içerisinde endikasyon (iyileştirici etkisi, tedavi vs.) belirtilerek tanıtılan veya zararlı kimyasallar içermesi nedeniyle yüzlerce kozmetik ve gıda takviyesi ürünler ile ilgili toplatma kararı verdi. Yine yapılan denetimlerde birçok ürünün sağlık beyanı belirtilerek halkımızı yanıltıcı satış ve tanıtımının yapıldığı tespit edilerek, gerekli toplatma ve yayın yasağı konusunda işlemler yapıldı. Kurumumuz, özellikle bazı internet sitelerinde, medyada tanınan yüzlerle yapılan reklamlarla satışa sunulan ve kısa sürede zayıflattığı iddia edilen Gıda Tarım ve Hayvancılık Bakanlığından ruhsatlı ürünler hakkında yaptığı denetimlerde ürünlerle ilgili numuneler alarak incelendi."

Halk arasında 'Antakya biberi, Samandağ Biberi, mango hapı, elma krom kapsül v.b' kapsülleri olarak bilinen ürünlerden örnekler alınarak incelemeler yapıldığı kaydedilen açıklamada, "Ürünlerde yapılan numune analizlerin bazılarında 'Fenolftalein' adlı ilaç etkin maddesi, bazılarında ise ağır metaller veya 'Sibutramin' olduğu tespit edilerek, yasal işlemler ve toplatma yapıldı." ifadelerine yer verildi. 

Bu ürünlerin internet ortamında satışların arttığı tespit edilmesi üzerine Sağlık Bakanlığı'nın Bilgi Teknolojileri Kurumu ile yaptığı işbirliği sonucu 700'e yakın internet sitesi 'Güvenli İnternet Kapsamı'na alınarak erişimleri engellendi. Bakanlık, Radyo Televizyon Üst Kurulu'na başvuruda bulunarak yüze yakın ürün hakkında, yerel ve ulusal televizyon ve radyo kanallarında yayın ve reklamlarının engellenmesi ve durdurulmasını sağladı. Gümrük ve Ticaret Bakanlığı Reklam Kurulu'na yapılan başvurular sonucu bakanlıkça bu tip ürünlere cezai yaptırım uygulandı. 
 
Emniyet kuvvetleri ve İnterpol ile ortak yürütülen çalışmalarla piyasada yasal olmayan kaçak ve sahte ürünlerle ilgili işlem yapılarak sitelerin kapatılması ve ürünlerin toplatılması işlemi yapıldı. Ayrıca, 81 il valiliği sağlık müdürlüğüne gönderilen talimatlarla denetimler yerel olarak artırılarak, adı geçen ürünleri satan şahıslar hakkında Cumhuriyet başsavcılıklarına suç duyurusunda bulunuldu.