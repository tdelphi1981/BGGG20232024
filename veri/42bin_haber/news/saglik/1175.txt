Soğuk algınlığından ölebiliriz
Bilimadamları, yeni antibiyotiklerin geliştirilmesi için deniz yatağını araştıracak.
BBC'nin haberine göre, Aberdeen Üniversitesi'nde görevli bilimadamlarının liderliğini yaptığı ekip, derin deniz çukurlarında gelişen yaşam içinde keşfedilmemiş kimyasalların avına başlıyor.
 
Profesör Marcel Jaspars, ekibin, enfeksiyonla mücadelede yeni nesil ilaçlar bulmayı umduğunu belirtti. Bilimadamları yeni antibiyotikler keşfetmek için rafine edilebilecek ve ayıklanabilecek deniz dibi örneğinden benzersiz bakteri ve mantar büyütmeye çalışacaklar. 

Sonbaharda Pasifik Okyanusu'nun doğusunda, Peru ve Şili sahillerinin 161 kilometre açığında başlayacak olan, AB'nin finanse ettiği 8 milyon poundluk araştırma projesi çerçevesinde Yeni Zelanda ve Güney Kutbu açığındaki derin çukurlar da incelenecek. Proje kapsamında Norveç açığında, Kuzey Kutup bölgesindeki deniz suları da keşfedilecek. 
  
ANTİBİYOTİK ÖNCESİ DÖNEME DÖNÜLEBİLİR  


Bilimadamları, mevcut antibiyotiklerin uygunsuz reçete edilmesinin ve bu ilaçlara çok fazla itimat edilmesinin, dirençli mikropların hızlı artışına neden olduğunu belirterek, etkili antibiyotiklerin yakında tamamen tükenebileceği uyarısında bulunuyorlar. 
  
ÇOK BASİT HASTALIKLAR ÖLÜMCÜL OLABİLİR 
 
Projenin lideri Marcel Jaspars, Bu sorunla mücadelede hiçbirşey yapılmazsa, 10 ya da 20 yıl civarında, şu anda tedavisi çok kolay olan enfeksiyonların ve mikropların ölümcül olabileceği, antibiyotik öncesi çağa dönebiliriz dedi.
 
Jaspars, 2003 yılından bu yana tamamen yeni bir antibiyotiğin tescil edilmediğine dikkati çekerek, bunun kısmen, ilaç şirketlerinin karlı olmayan antibiyotiklere ilgisizliğinden kaynaklandığını söyledi.
 
Marcel Jaspars, ortalama olarak kişinin antibiyotiği sadece birkaç hafta kullandığını, ilacın kendisinin ömrünün de 5 ila 10 yıl olduğunu ifade ederek, şirketlerin bu yüzden yatırımlarından çok fazla geri dönüş alamadıklarını kaydetti. 

Jasper, bilimadamlarının, örnekler üzerinde laboratuvarda 18 ay süreyle çalışacaklarını ve yeni tedavilerin keşfedilmesi halinde bunların 10 yıl içinde kullanılabilir hale geleceğini bildirdi.

 
  
 