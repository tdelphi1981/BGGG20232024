Yüksek ısı kör edebilir
 
 Görmede azalma, renklerin soluklaşması gibi şikayetlerle ortaya çıkan katarakt, göz merceğinin saydamlığını kaybetmesi olarak tanımlanıyor. Genellikle yaşa bağlı olarak gelişen katarakt, yüksek ısıya maruz kalan kişilerin gözlerinde de gelişebiliyor. 
 Dünyagöz Bursa Hastanesi Katarakt Bölümü doktorlarından Op. Dr. Tamer Haytoğlu, bazı meslek gruplarında özellikle ateş karşısında çalışan dönerci, kaynakçı ve fırıncılarda, yaşa bağlı olmaksızın çok daha erken yaşlarda katarakt gelişebildiğini söyledi. 
 Dr. Haytoğlu, yüksek ısının göze verdiği zararı şöyle açıkladı: “İnsan göz merceğinin ıslak ağırlığının yüzde 33’ü mükemmel protein dizilimlerinden oluşur. Genç insanlara baktığımızda göz merceği proteinlerinin yüzde 90’ı suda çözünen proteinlerden oluşur. Bu proteinlerden en önemlisi olan “alfa kristalin protein kompleksi” kısmi olarak sıcaklık nedeni ile bozulmuş ve miktarı artmış suda erimeyen proteinlere bağlanarak opaklaşmayı başlatır.  
 Isı ve ateş karşısında uzun süre bulunmaktan kaynaklı, göz merceğindeki  opaklaşma sonucu katarakt oluştuğunu belirten Op. Dr. Haytoğlu, ilerlemiş kataraktta göz merceğinde, sarı kahverengi pigment kümelerinin görülmesinin çok sık karşılaşılan bir durum olduğunu da vurguladı. 
 KATARAKTIN TEK ÇARESİ AMELİYAT
  
 İster yaşa bağlı isterse koşullar neticesinde gelişen katarakt olsun, tek çarenin ameliyat olduğunu söyleyen Op. Dr. Haytoğlu şöyle konuştu: 
 “Kataraktın ilaç ile tedavisi yoktur. FAKO yöntemi ile yapılan ameliyatta sertleşmiş yapı, ses dalgaları ile parçalanıp sıvı halde dışarı alınır. Isı karşısında kişinin kataraktı çok daha erken opaklaştığından,  ameliyat sırasında merceğin sertleşmesi kaynaklı bir komplikasyon yaşanmaması açısından, kataraktın görme kalitesini ve düzeyini azalttığı en uygun zamanda, geciktirilmeden alınması en doğru yöntemdir.” 
 Katarakt ameliyatı sırasında göze yerleştirilecek merceğin kalitesinin,  kişinin yaşam kalitesini sürdürmesi açısından çok önemli olduğunu vurgulayan Dr. Haytoğlu şöyle devam etti: “Katarakt ameliyatı sırasında göze yerleştirilen kaliteli bir mercek, ömür boyu görüş kalitesinin devamı anlamına gelir. Göze yerleştirilen merceğin proteinsel bir yapısı bulunmadığı için mercekten kaynaklı ikinci bir katarakt gelişimi gerçekleşmez. Ama burada en önemlisi kişinin kendisini çalıştığı  ortamın  olası olumsuz etkilerinden koruma bilincini geliştirmesidir.” 
 Op. Dr. Haytoğlu, özellikle ısı ve ateş karşısında çalışan kişilerin en az 6 ayda bir düzenli bir göz kontörlünden geçmeleri gerektiğini de ifade etti.