Grip gözü de tehdit ediyor
 
 Kış aylarında bizi tehdit eden griple beraber gözde kızarıklık, yanma ve sulanma sorunlarının da arttığını söyleyen Dünyagöz Beylikdüzü’nden Dr. Hüseyin Erdem Şimşek “Grip ve nezle sırasında vücutta bulunan virüsler göze zarar verebilir. Çünkü hastalık boyunca göz sık sık sulanır, kızarır ve hassaslaşır.  Gözlerin hassaslaşması ise virüslere açık bir hal alması anlamına gelir. Bu nedenle grip ve nezle süresince gözümüzün temizliği ve bakımına daha fazla dikkat etmemiz gerekir, aksi takdirde göz enfeksiyon kapabilir ve tedavi süreci zorlu geçebilir” dedi.  
 GÖZÜ SIK OVUŞTURMAYIN!
  
 Grip boyunca ellerin sık yıkanması ve gözle temasının mümkün olduğunca azaltılması ve ağır göz makyajından kaçınılması gerektiğinin altını çizen Dr. Hüseyin Erdem Şimşek, sözlerini şöyle sürdürdü:  
 “Grip gibi hastalıklar gözde ağrı, sulanma gibi şikayetlere neden olabilir.  Sulanan gözü elle silmek ve ovuşturmak ise keratokonus gibi ciddi hastalıklara neden olabilir. Gözde oluşan ağrı, yanma, şişlik ve aşırı sulanma gibi şikayetle görüldüğünde zaman kaybetmeden hekime başvurulmalı. Gözde oluşan enfeksiyonların antibiyotik veya damla gibi ilaçlarla tedavi edebilir ancak erken müdahalenin büyük önem taşıdığını unutmamak gerekiyor.”