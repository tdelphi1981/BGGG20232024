Öksürük atakları, kalp krizine neden olabilir
Fırat Üniversitesi Tıp Fakültesi Göğüs Hastalıkları Anabilim Dalı Başkanı Prof. Dr. Mehmet Hamdi Muz, öksürük ataklarının kalp krizine yol açabileceğini bildirdi.
Muz, AA muhabirine yaptığı açıklamada, akciğerin savunma mekanizması olan öksürüğün faydalı bir görevi yerine getirdiğine ancak süreliklilik durumunda kalp, akciğer ve vücudun diğer organlarına zarar verebileceğine dikkati çekti.

Öksürüğün çok farklı nedenlerden kaynaklanabileceğini ifade eden Muz, 'Öksürük kuru ve yaş yani balgamlı öksürük olarak ikiye ayrılır. Akut bronşit dönemlerinde kuru öksürük, kronik bronşitteyse yaş öksürük olur. Öksürük astım, verem, KOAH, akciğer kanseri gibi birçok hastalığın habercisi olabilir. Onun için 10-15 günü geçen öksürüklerde bir hekime başvurulması gerekmektedir' diye konuştu.

Prof. Dr. Muz, fazla tahriş edici olmayan, günlük aktiviteleri engellemeyen öksürüğün faydalı olduğunu belirterek, süreklilik arz eden ve atağa dönüşen öksürüklerin, kalp ve akciğeri tehdit ettiğini bildirdi.

-Kalp hastaları risk altında-

Öksürük ataklarının özellikle kalp hastalarını tehdit ettiğini ve kalp krizinin habercisi olabileceğini dile getiren Muz, şunları kaydetti:

'Öksürük krizi esnasında kalp zarar görebilir. Aşırı öksürme durumlarında kalp kapakları zedelenebilir ve ince damarlarda çatlama meydana gelebilir. Kalp rahatsızlığı olanlarda kalp krizi yaşanabilir. Kalp rahatsızlığı olan kişiler süreklilik arz eden öksürük durumunda mutlaka hekime başvurmalı ve hastalığın kaynağı tespit edilmeli.'

Prof. Dr. Muz, öksürük ataklarının tıp literatüründe 'pinomatoraks' diye adlandırılan akciğer sönmesine de yol açabileceğini ifade ederek, 'Öksürük krizi esnasında akciğerlerin hava keselerinin yırtılması sonucu akciğerlerle göğüs duvarı arasına giren hava, akciğerin sönmesine sebep olabilmektedir. Böylelikle akciğerlerin bir bölümü ya da tamamı çökebilir' dedi.