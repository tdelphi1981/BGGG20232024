Vitiligo hastalığı tarih oluyor
Halk arasında beyaz leke ya da ala olarak bilinen vitiligo hastalığının bir protein sayesinde tedavi edilebileceği belirlendi.
Amerikalı bilim adamlarının vitiligoya yakalanan fareler üzerinde yaptığı araştırma, mutasyona uğramış bir proteinin enjekte edilmesiyle tedavinin mümkün olabileceğini gösterdi.

'Science Translational Medicine' dergisinde yayımlanan araştırmada, HSP70i adı verilen proteinin, alt deride bulunan ve melanin maddesini salgılayan hücrelerin yok olmasında ve vitiligonun ortaya çıkmasında kilit rol oynadığı belirtildi.

Caroline Le Pool ve ekibi, farelere amino asidi değiştirilen HSP70i proteinini enjekte etti. Mutasyona uğramış protein, hastalığın ortaya çıkmasında rol oynayan bağışıklık sisteminin tepkisini tersine çevirdi. Gri tüylü fareler yeniden siyahlaştı.

Araştırmacılar, insan derisi örnekleri üzerinde yapılan testlerin de benzer sonuçlar verdiğini vurguladı.

Dış derinin renk kaybına uğramasıyla oluşan beyaz plaklarla seyreden bir deri hastalığı olan vitiligo, bağışıklık sisteminin yanlış programlanarak, ciltte bulunan dost melanositlerin (cilde renk veren hücreler) görevinin kısıtlanmasıyla ortaya çıkıyor.

Sorunlu bölgelerde cilde rengini veren melanositlerin kısıtlanması nedeniyle cilt, tüyler ve kıllar beyaza dönüşüyor. Hastalığın toplumda görülme sıklığı yüzde 1 ila 4.