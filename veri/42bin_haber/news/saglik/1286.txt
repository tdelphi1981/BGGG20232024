Hazır gıdalar hastalığa davetiye
Hazır gıdalar kanserin yanı sıra romatizmadan tiroit hastalıklarına kadar bütün hastalıkların tetikçisi... 
İstanbul Üniversitesi Onkoloji Enstitüsü Öğretim Üyesi Yrd. Doç. Dr. Yavuz Dizdar, hazır gıdaların normal şekilde bozulmamasının işlem gördüğünün açık göstergesi olduğuna dikkat çekti.

Raf ömrünün uzatılması için yapılan müdahalelerin gıdaların besleyici özelliklerini ortadan kaldırdığını savundu.  
Yoğurdun tüketim süresi dolmasına rağmen ekşimemesinin, sosisin 2 ay boyunca bozulmadan ve kokuşmadan durabilmesinin bunun kanıtı olduğunu anlattı.

Dizdar, firmaların bozulmayı önleyici işlemlerle dağıtım maliyetlerinden kurtularak ciddi kar elde ettiklerini öne sürdü.

"Kekten yoğurda kadar bütün hazır gıdalardan uzak durulmalı"

Raf ömrü uzun olan her gıdaya çok dikkat edilmesi gerektiğini dile getiren Dizdar, "Günü geçmiş ürünler bile zamanında toplatılmıyor. Günlük diye satılan sütler de işlemden geçirilerek kaymağı alınıp homojenize ediliyor. Hazır gıdalar kanserin yanı sıra romatizmadan tiroit hastalıklarına kadar bütün genel hastalıkların artmasına yol açar." diye açıklamada bulundu.

Kekten yoğurda kadar bütün hazır gıdalardan uzak durulması gerektiğini bildirdi.