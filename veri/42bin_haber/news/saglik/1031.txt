Doktorlar 'tükenmişlik sendromu' yaşıyorlar!
 
 Antalya Tabip Odası Genel Sekreteri ve Hekime Şiddete Sıfır Tolerans Çalışma Grubu İl Temsilcisi Dr. Ozan Uzkut, Türkiye’de geçen hafta 17 hekimin hasta yakınlarının saldırısına uğradığını kaydetti. Doktorların yoğun iş temposu nedeniyle stres altında çalıştığına dikkati çeken Uzkut, görevi başında hasta yakınları tarafından şiddet ya da hakarete uğrayan hekimlerin, psikolojik sorunlar yaşadığını ileri sürdü. 
 Dr. Uzkut, saldırı sonrası post travmatik ya da tükenmişlik sendromu yaşayan hekimlerin, mesleğini yerine getiremeyeceği düşüncesine kapılarak işinden uzaklaşmasına neden olan psikolojik hastalıkla mücadele ettiğini belirtti. 
 GÖREVİNİ YAPAMAYACAĞI DÜŞÜNCESİ
  
 Yoğun iş temposuyla çalışan doktorların hasta yakınlarının saldırısı nedeniyle son dönemde moral ve motivasyonunda azalma görüldüğünü aktaran Uzkut, şöyle konuştu: 
 "Tükenmişlik ya da post travmatik sendrom yaşayan hekimler mesleki anlamda işinden soğuyarak, çalışma şevki kırılıyor. Görevlerini yerine getiremediği düşüncesine kapılan hekimler mesleki olarak kendilerini tükenmiş olarak görüyor. Bu psikolojik rahatsızlığı yaşayan hekimler en az 6 ay tedavi görüyor. Bu süreçte de mesleklerini yerine getiremiyor." 
 ANTALYA’DA 7/24 İHBAR HATTI
  
 Hasta yakınları tarafından hekimlere yapılan saldırıların önlenmesi için çalışma yapılması gerektiğini vurgulayan Uzkut, Antalya Tabip Odası olarak saldırıya uğrayan doktorlara yardımcı olmak amacıyla avukatın da aralarında yer aldığı ekip kurduklarını söyledi. Antalya Tabip Odası’nın internet sitesinden ’Şiddete uğrayan meslektaşlarımızın 7/24 yanındayız’ sloganıyla üyelerine duyuru yapan oda yönetimi ’Hekime Şiddete Hayır Hattı’ kurarak, saldırıya uğrayan sağlık personelinin arayabileceği telefon numaralarını paylaştı. 
 DAYAK YİYEN DOKTORA YARDIM
  
 Antalya’da saldırıya uğrayan sağlık personeline hukuki süreçte yardımcı olmak amacıyla oluşturulan ekip hakkında bilgi veren Uzkut, şunları söyledi: 
 "Görevi başında hasta yakınlarının saldırısına uğrayan hekim, şiddet uygulayarak karşılık veremez. Bizler de yasal yollardan hakkımızı aramak ve meslektaşlarımıza yardımcı olmak için bu sistemi geliştirdik. Antalya’da saldırıya uğrayan hekim istediği saatte beni ya da hukuk müşavirimiz Semih Önen’i telefonla arayabilir. Hekimlerimizden saldırıya uğradığı yönde ihbar gelirse oda yönetim kurulu üyeleri olarak, olayın hukuki yönde işlemlerini başlatmak için çalışma yapıyoruz. Meslektaşlarımızın yaşadığı saldırı sonrası yasal hakkını kullanıyor ve dava açıyoruz." 
 Uzkut, saldırıya uğrayan doktorun post travmatik ya da tükenmişlik sendromu yaşamaması için psikolojik destek de verdiklerini belirtti. 
 Tolga YILDIRIM/ ANTALYA, (DHA)