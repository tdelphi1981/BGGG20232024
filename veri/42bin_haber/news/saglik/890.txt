Hamilelikte can sıkan sorun
 
 Hamileye veya bebeğe zararı olmayan ancak tedavi edilmesi gereken aşırı bulantı ve kusma hiperemezis gravidarum olarak adlandırılıyor. Kadın Hastalıkları ve Doğum Uzmanı Op. Dr. Senai Aksoy, anne adaylarının yaklaşık %50’sinde özellikle de ilk aylarda bulantı ve kusma yakınmaları olduğunu söyledi. 
 Bu durumun bazen çok şiddetli boyutlarda olduğunu ve kilo kaybına yol açtığını vurgulayan Aksoy, ”Hiperemezis gravidarum tedavi gerektirir. Sanılan aksine sorun bebekte gelişme geriliğine ve düşük kiloya yol açmaz. 
 Aynı şekilde hamilelerde de aşırı bulantı ve kusma nedeniyle yüksek tansiyon, gebelik zehirlenmesi, düşük veya erken doğum gibi durumlar gelişmez” dedi. 
 HAMİLE SIK SIK VE AZAR AZAR BESLENMELİ  
 Hamileliğinde aşırı bulantı ve kusma şikayeti olan anne adaylarına günde 3 yerine 6 öğün yemelerini öneren Aksoy, tedavinin ayrıntılarını anlattı, “Hafif ve kuru besinler tercih edilmeli. Sıvı alımı çok önemli. 
 Özellikle yemek yedikten bir saat sonra sıvı alınmalı. Hiperemezis gravidarumden yakınan anne adayları stresten uzak durmalı, mümkün olduğunca dinlenmeli. Yatak istirahatı hatta gerekli olduğunda hastanede damar yolu ile beslenme verilebilir. Bulantı giderici ilaçlar da alınabilir” diye konuştu. 
 'AKUPUNKTUR İLE TEDAVİ EDİLEBİLİR’  
 Tamamlayıcı Tıp uzmanı Dr. Murat Unan ise akupunktur ile hamilelik bulantılarına çözüm bulunabileceğini belirtti. 
 Bedenin bozulmuş düzenini yeniden düzenlemeye çalışan regülasyon tedavileri içinde birçok yöntem bulunduğunu belirten Dr. Unan, “Bu tedaviler, düzeni bozulmuş olan sistemleri harekete geçirerek yeniden eski haline getirmeyi amaçlar. 
 Akupunktur, erkek–dişi, sıcak–soğuk, dolu–boş ve bulantılı–sakin gibi, insanın içindeki yin ve yang güçlerini dengelemeye çalışmaktadır. 
 İnsanı oluşturan bütün organ ve dokuların uyum içinde çalışmasının, birbirinin karşıtı gibi çalışan sempatik ve parasempatik sinir sistemlerinden oluşan otonom sinir sisteminin organizasyonu ile sağlandığını biliyoruz. Yani tıpkı, binlerce yıldır akupunktur uygulamaları ile yin ve yangın dengelenmeye çalışılması gibi” dedi. 
 Bulantı şikayetleri için evde uygulanabilecek yöntemler de olduğunu belirten Dr. Murat Unan, “Kendi el bileğinizi içe büktüğünüzde oluşan büyük kıvrım çizgisinden 3 parmak geriye gelerek bulduğunuz akupunktur noktasına başparmağınızla basınç uygulayarak bulantınızı azaltabilirsiniz. 
 Akupressur denen bu yöntemi güvenle kendi kendinize uygulayabilirsiniz. Zencefilin uzun zamandan beri sindirim sistemi ve bulantı üzerindeki olumlu etkileri bilinmektedir. Çay şeklinde hazırlayıp küçük yudumlarla tüketebilirsiniz” önerisinde bulundu.