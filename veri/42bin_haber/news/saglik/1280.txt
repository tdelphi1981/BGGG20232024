e-Sevk uygulaması Türkiye genelinde başladı
Sosyal Güvenlik Kurumu'nun (SGK), hastaların başka illere sevklerinin elektronik ortamda yapılmasına imkan veren e-Sevk Projesi'nin Türkiye genelinde uygulanmaya başlandığı bildirildi.
Çalışma ve Sosyal Güvenlik Bakanlığı'ndan yapılan yazılı açıklamada, pilot uygulaması Sinop, Samsun, Çankırı ve Ankara'da yapılan 'e-Sevk Projesi'nin bugün itibarıyla tüm Türkiye'de başladığı belirtildi.

Projenin uygulanmasıyla kağıt sevkin tarih olduğu vurgulanan açıklamada, 'Ayda ortalama 83 bin olmak üzere yaklaşık 1 milyon hasta sevki yapılıyordu. Son bir ay içinde 12 bin 57 kişinin sevki elektronik olarak yapıldı. Hastane yazılımlarının tamamlanmasının ardından sevklerin yüzde 90'ı (TSK, sağlık ocakları, aile hekimlerinin bazıları hariç) elektronik olarak yapılacak' bilgisi yer aldı.

Uygulamayla yol ve gündelik ödemelerin daha kısa sürede yapılacağı ifade edilen açıklamada, sevk belgesindeki hata ve eksikler nedeniyle hastaların mağdur olmasının önününe geçileceği ve usulsüzlüklerin engelleneceği kaydedildi.