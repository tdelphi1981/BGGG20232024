Hastalığı beynini küçültmüş olabilir
Özel TOBB ETÜ Hastanesi Nöroloji Uzmanı Prof. Dr. Mehmet Zülküf Önal, Wernicke Korsakoff hastalarının kolay yönlendirilebilir hale geldiklerini bildirdi.
Prof. Dr. Önal, AA muhabirine yaptığı açıklamada, ABD'nin Ankara Büyükelçiliği girişindeki patlamayı gerçekleştiren canlı bomba Ecevit Şanlı'da 'Wernicke Korsakoff' rahatsızlığı bulunduğunun açıklandığını anımsattı.

Saldırganda bu rahatsızlığın, açlık grevi ve ölüm oruçları sonrasında beslenme bozukluğuyla gelişen bir durum olduğunu tahmin ettiklerini belirten Önal, 'Buna erken yaşta bunama denilebilir. Özellikle sabah ne yediğini akşama unutabilir. Geri dönüşü olmayan bir hafıza kusuru oluşuyor. Yeni kayıt olmuyor' dedi.

Wernicke Korsakoff'un her yaşta ortaya çıkabildiğine işaret eden Önal, açlık grevi, aşırı diyet, yetersiz beslenmenin hastalığın başlıca görülme nedenleri arasında yer aldığını anlattı.

-'Saf biri oluyor'-

Bu hastalığı yaşayan kişinin durumunu 'ölümden beter bir şey' diyerek tanımlayan Önal, şöyle konuştu:

'İyileşme şansı yok. Beyin küçülüyor, yapısal değişiklik olmaya başlıyor. Özellikle hafıza merkezlerinde geri dönüşümsüz küçülme oluyor. Bu kişiler, kolay manipüle edilebilir hale geliyor. Saf biri oluyor, yapacaklarının ne ye mal olacağını bilemez hale geliyor. Mutlaka onun elinden birileri tutmuştur. Oraya kadar gelemez. Wernicke Korsakoff hastası saldırgan, tahliye edilmiş bildiğim kadarıyla. Muhtemelen ciddi bir yıkımı var. Biri götürmüş olabilir. Biri elinden tutup götürmüştür. Hastalık seviye seviyedir. Saldırganın durumunu bilmek tabii ki çok zor. Ama bu kişiler yemek yemeyi dahi bilemeyecek hale gelir. Kendi kişisel ihtiyaçlarını gideremeyecek hale gelir. Demek istediğim tuvaletlerini dahi yapamazlar. Ne yaptığının farkında ama yaptıklarının sonucunun farkında değil. Neye mal olur, ne getirir ne götürür bunları bilemezler. 'Otur' dersen oturur gibi bir şey. 'Şunu şuraya götür, şunu üstüne tak, kapıdan geçince şunu çek' diye öğretirler. Ama hasta bunun sonucu nereye gider bilemez, muhakeme yeteneğini kaybeder.'

-Ciddi hafıza sorunu oluşturuyor-

Önal, Wernicke Korsakoff'un uzun süre alkol kullanan ya da özellikle zayıflamaya yönelik ağır diyet yapan genç kadınlarda da görülme olasılığının yüksek olduğunu söyledi.

Önal, vitamin eksikliğine neden olacak yapısal değişikliğe giden açlık yaşamanın, bu sürece girmenin, aklı başında insanların yapacağı işler olmadığını ifade etti.

Wernicke Korsakoff hastalığının bugüne kadar tedavisinin bulunamadığını vurgulayan Önal, şunları kaydetti:

'Bu teşhis konular hastalar, ağır demans sürecine girerse herhalde tahliye diyorlar. Çünkü banyo yapmayı, tuvalete gitmeyi dahi bilmiyorlar. Bakıma muhtaç düzeye gelebiliyorlar. Zanlı ne durumdaydı onu bilmiyorum. Ama bu hastalık kalıcı hasar bırakıyor ve tedavi şansı da yok.'