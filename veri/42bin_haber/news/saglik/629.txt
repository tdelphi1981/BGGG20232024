Daha uzun ve sağlıklı bir yaşam için
Bütün dünyada insan sağlığı üzerine yapılan çalışmalar iki önemli konuya kenetlenmiş durumda. Biri ortalama ömrün uzatılması diğeri kansere çare bulunması. Her ikisi için de sihirli formül yok henüz ama ilerlemeler var. İşte son araştırmalar ışığında daha uzun ve sağlıklı yaşamanın altın kuralları... 
 Şifalı sular 
  
 Binlerce yıldır sağlık veren su kaynakları insanlık tarafından rağbet görmüştür. Bu boşuna değildir, kaplıcalar ve şifalı sular insan sağlığı üzerinde önemli olumlu etkiler sağlamaktadır. Kaplıcalar sahip oldukları ısı ve içinde eriyik halde bulunan mineral, kimyasal maddeler nedeniyle iyileştirici etkisi olan tedavilerdir. Dolayısıyla uzun ve sağlıklı bir ömür üzerinde giderek daha çok önemsenen etkileri var. 
 Pozitif bakış açısı
  
 Belki her birimiz birer Polyanna olmalıyız dersek ileri gitmiş oluruz ama hayata, gündelik olaylara mümkün olduğunca pozitif taraftan bakabilmek insanın depresyona girmemesi ve daha sağlıklı bir ruh haline sahip olması üzerinde etkili. Bu da daha uzun ve sağlıklı bir yaşam demek. Bardağı dolu taraftan görmek akılsızlık değil, akıllı olmaktır yani! 
 Yüksek tansiyonu kontrol etmek
  
 Yüksek kan basıncı kalp ve beyin damarları için önemli bir risktir. Birçok araştırma düzenli egzersizin hem hipertansiyonlu hem de normal kişilerde kan basıncını düşürdüğünü ortaya koymuştur. Egzersizler haftada en az 3 kez yapılmalı, egzersiz süresi 35 dakikadan az olmamalıdır. 
 Kansere karşı egzersiz 
  
 Düzenli ve abartılı olmadan yapılan egzersizin meme, kalın bağırsak ve prostat kanserine yakalanma riskini azaltabileceği pek çok araştırmayla kanıtlanmıştır. Düzenli olarak egzersiz yapan kadınların yapamayanlara göre meme kanserine 3’te bir oranında daha az yakalandıkları biliniyor. Sürekli egzersiz yapan erkeklerde prostat kanseri de çok daha az görülmektedir. Yaptığınız egzersizin çok ağır olmaması gerekir. Bunun derecesini ya nabzınızı sayarak ya da ‘konuşma testi’ yaparak ölçebilirsiniz. Nefesiniz kesilmeden konuşabiliyorsanız hızınız iyi demektir. Fakat çok rahat konuşuyorsanız da yaptığınız egzersiz bir işe yaramıyor demektir. Yaptığınız egzersiz kalbinizin bütün vücuda normalden daha çok kan pompalamasını sağlamalıdır. 
 Hafızanın sağlam tutulması
  
 Yaşlanmanın en önemli etkilerinden biri giderek zayıflayan hafızadır. Bununla mücadele etmenin en iyi yolları ise bedensel ve zihinsel egzersizdir. Beden egzersizini ihmal etmemenin yanında zihnin yeni bir dil öğrenmek, bulmaca çözmek gibi aktivitelerle meşgul edilmesi daha uzun bir sağlıklı hafızaya sahip olmayı getirir. 
 Egzersizle kilo kontrolü 
  
 Pekçok kişi yeterli süre yapılan aerobik, yüzme, yürüme veya koşma egzersizlerinin kilo kaybına neden olacağına inanır. Oysa bu inanış yanlıştır. Elbette aerobik egzersizleri yapmadan önce ve yaptıktan sonra tartıldığınızda yaklaşık yarım kiloluk bir fark görülebilir. Ancak bu kayıp, terleme sonucu suyun atılmasından ibarettir, vücutta biriken yağın atılması değildir. Egzesiz etkili bir kilo kaybı yöntemi değildir. Sıkı bir diyetin yanında çabuklaştırıcı etkisi vardır. 
 İnsüline hareket ilaç gibi
  
 Egzersiz, vücudun insüline duyarlılığını artırır. İnsüline karşı olan bu duyarlılığın artmasıyla kan şeker düzeyi düşer ve insülin yapımı azalır. Yaşamı hareketli olan insanlar, genetik olarak yatkın olsalar dahi, Tip-2 diyabet hastası olma riskleri daha azdır. Egzersizler, şeker hastalığında kan şekeri ayarını kolaylaştırır. Tip-2 diyabette, vücut daha az insülin üretmektedir. Fiziksel aktivite, diyabeti önleyebilir ya da geciktirebilir. Egzersizler, tip -2 diyabetli hastalar için bir ölçüde antidiyabetik ilaç yerine bile geçebilir. Ve bunun da uzun ve sağlıklı bir ömür için önemi çok açıktır. 
 Sigara- kafein- alkol 
  
 Yaşlanmayı geciktirmede en önemli tedbirleri sona bıraktık. Uzun bir ömür için sigara, kafein ve alkolle ilişkiyi çok iyi ayarlamak gerekir. Sigaranın çok az miktarda kullanımı bile vücut için zararlıdır. Kafein için aynı şeyi söylemek mümkün değil ama yine de onun da belli miktarları aşmaması gereklidir. Alkolün ise çok az miktarlarda kullanılmasının yararlı etkilerinden söz edilebilir ama yine de günde bir kadeh şarap sınırını aşmak tehlikedir. 
 (06.01.2013 tarihli Posta Karnaval'dan yapılmıştır.)