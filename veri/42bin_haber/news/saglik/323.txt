Dil altı zarından idrar yolu
Kırklareli'nin Lüleburgaz İlçesinde oturan 78 yaşındaki A.Ç.ye, idrar yolu darlığı rahatsızlığı nedeniyle geldiği Trakya Üniversitesi Tıp Fakültesi Hastanesinde yapılan ameliyatla, dil altındaki zarından idrar yolu yapıldı.
Operasyonu gerçekleştiren Üroloji Anabilim Dalı Başkanı Prof.Dr. Uğur Kuyumcuoğlu dil altı zararının ender kullanılan bir yöntem olduğunu belirterek, "Operasyon çok başarılı geçti, hastamız bir gün sonra dilini eskisini gibi kullanmaya başladı. Cinsel organındaki idrar yolu darlığı da giderildi" dedi. 


Lüleburgaz İlçesinde oturan A.Ç. geçen hafta rahat idrara çıkmayı engelleyen cinsel organındaki idrar yolu darlığı rahatsızlığı nedeniyle Trakya Üniversitesi Üroloji servisine geldi. Hastanede yapılan muayenede geçirdiği prostat ameliyatlarının ardından cinsel organındaki idrar yolunun dar olduğu tespit edilen A.Ç.nin darlık bölgesini genişletici ve bölgenin yerine geçecek bir yapı oluşturulması kararlaştırıldı.  


Trakya Üniversitesi Tıp Fakültesi Hastanesi Üroloji Anabilim Dalı Başkanı Prof.Dr. Uğur Kuyumcuoğlu ve öğretim üyesi Doç Dr. Tevfik Aktozun geçen Pazartesi günü katıldığı operasyonla A.Ç.nin dil altındaki zar alınarak cinsel organına idrar yolu yapıldı. Operasyonun çok başarılı geçtiğini kaydeden Prof.Dr. Uğur Kuyumcuoğlu, dil altı zararının ender kullanılan yöntemler arasında olduğunu söyledi. Prof.Dr. Kuyumcuoğlu, "Hastamız 78 yaşında, daha önce geçirdiği prostat ameliyatlarına bağlı olarak idrar yolunda darlıkla bize başvurdu. Geçirilen kapalı ameliyatlar sonucu tam olarak şifa bulamadığı için açık cerrahiye karar verdik. Bunun üzerine darlık gölgesini düzeltici, bazı işlemler yapılması gerekiyordu. Cinsel organdaki darlık bölgesini genişletici ve darlık bölgesinin yerine geçecek bir yapı olarak ağız ya da dil mukozası (zar) kullanmayı karar verdik. Tercihimiz dilin altındaki zar bölgesi oldu. Yaklaşık 3 gün önce hastaya ameliyatı yaptık. Kendisi şu anda çok iyi. Dilde yara problemi yok. Bu tür ameliyatların Trakya Bölgesinde ilk olduğunu düşünüyorum" dedi.

 
YANAK ZARINDAN DA YAPILIYOR 


İdrar yolu darlığı için genellikle yanak zarının kullandığını kaydeden Prof.Dr. Uğur Kuyumcuoğlu, bunun bazen sıkıntılara neden olduğunu ifade ederek şunları söyledi:

"Bundan takriben 10 gün öncede bir hastamıza da yanak zarını kullanarak tüp oluşturduk. Oda şu anda gayet iyi durumda. Bu tür ameliyatların komplikasyonları düşük derecelidir. Bu hastamız dilden bir müdahale geçirdiği halde, yemesinde, içmesinde ve dili kullanmasında hiçbir problem yaşamamıştır. Operasyondan 24 saat sonra dilini rahat olarak kullanmaya başlamıştır. Kullanılan doku materyalleri, idrar yoluyla son derece uyumludur, başarı oranları da dikkatli yapılan ameliyatlarla son derece yüksektir." 
 

"BIRAKSALAR, TABURCU OLURUM" 


Operasyondan çok memnun olduğunu ifade eden A.Ç. ise hiçbir ağrı ve sızısı olmadığını belirterek, "İdrar yolu darlığı şikayetiyle hastane geldim. Burada bana çok iyi davrandılar. Ameliyatım için hazırlık yaptılar. Ben ameliyathaneye gittim, geldiğimde yatakta buldum kendimi. Şu anda 3ncü günüm, birazdan yemeğimi yiyeceğim. Salsalar hemen bugün taburcu olurum ama birkaç gün daha misafir edecekler. Benim gibi hastalar gelsinler buraya hiç çekinmesiler. Hiçbir ağrım sızım yok. Konuşmamda da bir sıkıntı yok" dedi.

Trakya Üniversitesi Tıp Fakültesi Hastanesi Üroloji servisinde eşi Sevinç Ç. ile birlikte kalan A.Ç. 3 gün daha gözetim altında tutulduktan sonra taburcu edilecek.

 
  
 