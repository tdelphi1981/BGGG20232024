Bakanlık: 'Peynirde don yağı yok'
Gıda, Tarım ve Hayvancılık Bakanlığı, peynire ''don yağı katıldığı'' iddiaları üzerine yapılan analizlerde hayvan iç yağına rastlanmadığını açıkladı 
 Gıda, Tarım ve Hayvancılık Bakanlığı'ndan yapılan yazılı açıklamada, geçen ay bazı basın yayın organları ve internet medyasında ''Peynire hile karıştı'' başlığıyla verilen haberlerde ''Peynire, ağırlığını artırmak amacıyla hayvan iç yağı (don yağı) katılabildiği ve yapılan analizlerde de bunun saptanamadığı'' yönünde iddiaların yer aldığı hatırlatıldı.  Söz konusu iddialar üzerine harekete geçen Gıda Kontrol Genel Müdürlüğü ekiplerinin, ülke genelinde peynir üreten ve satan yerlerde muhtelif peynirlerden 134 numune aldığı belirtilen açıklamada, şunlar kaydedildi:  ''Bakanlığımız gıda kontrol laboratuvarlarında yapılan analizler sonucunda hiçbir numunede hayvan iç yağına rastlanılmamıştır. Metot ve cihaz yönüyle bakanlık laboratuvarlarında bu ve benzer analizlerde kullanılan yöntemler, uluslararası geçerliliği olan yöntemler olup, haberlerde iddia edildiği gibi iç yağının saptanamaması ve güvenilirlik açısından herhangi olumsuzluk söz konusu değildir. Bakanlığımızca rutin kontrol ve denetimler aynı hassasiyetle sürdürülecektir.''  AA