Dünya Sağlık Örgütü'nden SARS uyarısı
DSÖ, SARS hastalığına benzer belirtilere neden olan yeni ''corona'' virüsünün bulaştığı kişilerin sayısının artmasıyla alarma geçti. Örgüt yaptığı açıklamada, corona virüsü bulaşan hasta sayısının 12'ye ulaşmasıyla, DSÖ'ye üye olan ülkelere, söz konusun virüsün etkilerini izleme ve dikkate alma konusunda çağrıda bulundu.

DSÖ, açıklanamayan ve tedaviye cevap vermeyen akut solunum yolu hastalıkları konusunda özellikle dikkatli davranılması gerektiğine vurgu yaptı.

Corona virüsü, ilk kez geçen yıl Ortadoğu'da tespit edilmiş ve virüs bulaşan kişilerin Katar, Suudi Arabistan, Ürdün ve Pakistan'a gittiği ortaya çıkmıştı. 

Dünya genelinde, geçen Eylül ayından bu yana corona virüsüne yakalananların sayısı 12'e yükselirken, hastalardan 5'i hayatını kaybetti.

Geçen hafta İngiltere'de aynı aileden birden fazla kişiye corona virüsünün bulaşması, virüsün insandan insana bulaşabileceği konusunda soru işaretleri doğurmuştu.

2003 yılında daha çok Asya kıtasında görülen kısa süreli SARS salgınında 800'den fazla kişi hayatını kaybetmişti.