Erkekler kelliği çok dert ediyor
Bir araştırmaya göre, 2011'de Türkiye'de saç dökülme problemi yaşayan erkek oranı % 35,7 iken 2012'de oran % 39,3'e yükseldi. Araştırma, erkeklerin soruna hassasiyetlerinin de giderek arttığını gösterdi 
 8 yaş üstü erkekler üzerinde yapılan saç dökülmesine yönelik tüketici araştırması, yetişkin her 10 erkekten 4’ünün problemle karşı karşıya olduğunu gösterdi.  Araştırma sonuçlarını değerlendiren Biota Laboratuvarları Ar-Ge Direktörü Dr. Özden Kasımoğulları, bu artışın en büyük sebeplerinden birinin modern yaşamın getirdiği stres yükü olduğunu belirtti.   Dr. Kasımoğulları, “Genetik ve dönemsel dökülmelerden sonra stres nedeniyle ortaya çıkan yeme bozuklukları ve antidepresan ilaç kullanımları da saç dökülmelerine neden olur ya da dökülme şiddetini arttırır” dedi.  Ayrıca yanlış kullanılan kozmetik ürünlerin de saç dökülmelerini tetiklediğine vurgu yapan Dr. Kasımoğulları, saç sağlığının korunması adına mümkün olduğunca bitkisel ve bilimsel olarak faydası kanıtlanmış eczane ürünlerinin tercih edilmesi gerektiğini söyledi.  BATIDA HASSASİYET DAHA FAZLA  Araştırmanın bir diğer sonucu ise ülkemizde erkeklerin saç dökülmesine karşı hassasiyetinin doğudan batıya gidildikçe artması oldu. Buna göre Ege Bölgesi'nde saç dökülmesini sorun eden erkeklerin oranı % 60,2 iken, Doğu Anadolu Bölgesi’nde bu oran yüzde 30,8’e düşüyor. Doğu Karadenizli erkeklerin yüzde 42,7’si saç dökülmesini sorun ederken, Batı Karadenizli erkeklerin sadece yüzde 18,5’i saç dökülmesi problemi yaşıyor. Nüfusun en yoğun olduğu İstanbul’da ise oran % 40,1 ile Türkiye ortalamasına yakın.  Dr. Özden Kasımoğulları “Kent hayatının daha yaygın olduğu bölgelerin erkekleri bakımına daha özen gösteriyor ve buna bağlı olarak da dökülen saçlara olan hassasiyet de artıyor” diye konuştu.