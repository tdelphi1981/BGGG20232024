ÇOCUKLARA DİKKAT
 
 Trakya Üniversitesi (TÜ) Tıp Fakültesi Göz Hastalıkları Anabilim Dalı Başkanı Prof. Dr. Haluk Esgin, çocukların televizyonu yakından izleme eğiliminin göz bozukluğu belirtisi olabileceğini belirterek, çocukları bir an önce bir göz hekimine götürmek gerektiğini söyledi. Esgin, yaptığı açıklamada, göz problemlerinin önemli bir kısmını ''gözün kırma kusurları'' denilen hastalık grubunun oluşturduğunu, bu hastalıkların halk arasında miyop, hipermetrop ya da astigmat olarak bilindiğini anlattı. 
 Kusurların yüzde 30'unu miyobun oluşturduğunu kaydeden Esgin, göz küresinin normalden daha uzun olduğunda odağın öne düştüğünü ve o zaman ''miyop'' denilen hastalığın ortaya çıktığını bildirdi. Esgin, miyobun ilerleyen ve bulanık görülen bir durum oluşturduğuna dikkati çekti. 
 ÇOCUKLAR GÖZ HAPSİNDE OLMALI
  
 Çocukların, televizyonu ya da görsel araçları yakından izleme eğiliminde olduklarını, bu durumun göz bozukluğu belirtisi olabileceğini ifade eden Esgin, ''Çocuk, yakından televizyon izliyorsa bu çocuğun gözünde bir kırılma kusuru olduğunun belirtisidir, çocuğu bir an önce bir göz hekimine götürmek gerekir. Çocuk, kendisine net görmesini sağlayan bir gözlük verildikten sonra daha uzaktan da çok rahatlıkla televizyonu izleyebilir hale gelir'' diye konuştu. 
 Esgin, kırma kusurlarının yavaş gelişmesi nedeniyle gözü bozuk olanların durumun farkına varamadığını, birçok kişinin bir arkadaşının gözlüğünü taktığında daha net gördüğü zaman gözünün daha iyi görme kapasitesi olduğunu fark ettiğini vurguladı. 
 Çocuklarda göz tembelliğinin geri dönülmez problemlere yol açabileceğine işaret eden Esgin, problem göze yerleştiğinde çocuklara yardımcı olmalarının çok daha zor hale geldiğini dile getirdi. ''Göz sağlığına dikkat etmek için yılda en az bir kez kontrole gitmekte fayda var'' diyen Esgin, sözlerini şöyle tamamladı: ''Periyodik göz muayenesi son derece önemli. Çocukların mutlaka 3 yaşına kadar veya okul öncesi dönemden önce en az bir kez göz muayenesinden geçmesi gerekiyor. Çünkü göz tembelliğinin tedavisi 10 yaşından sonra mümkün olamıyor. İlk muayene son derece önemli. 
 Göz tansiyonu hastalığının 40 yaşından itibaren görülme sıklığı artıyor. Belirti olmadığı ve insanlar son derece geç farkına vardıkları için teşhis edebilmenin tek yolu, göz tansiyonunun ölçülmesi. Bu nedenle 40 yaşın üzerinde periyodik olarak yılda bir kez göz tansiyonunun ölçülerek muayene yapılması son derece önemli.'' 
 AA