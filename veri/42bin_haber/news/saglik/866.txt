Alerji çocuklardaki burun kanamasının önemli bir nedenidir
Yaşamı fiziksel, psikolojik ve sosyal yönden olumsuz etkileyen alerjik rinit, çocukların okul başarısını ve davranışlarını önemli oranda etkiler. Yetersiz anne sütü alımı, hayvan ve toz akarları gibi kapalı mekan alerjenlerine maruz kalma, sigara dumanına maruz kalma, hayvansal yağ tüketimi, artan sanayileşme ve alerjik yapıya sahip olmak, alerjik rinit gelişimi için risk faktörleridir.
Memorial Diyarbakır Hastanesi Kulak Burun Boğaz Bölümünden Op. Dr. Fuat Bulut, çocuklarda sık görülen alerjik rinitin tanı ve tedavisi hakkında bilgi verdi. 

Burun tıkanıklığı, geçmeyen öksürük varsa dikkat
Hapşırma, burun kaşıntısı ve akıntısı, burun tıkanıklığı ve kanaması, boğaz ve geniz kaşıntısı, geniz akıntısı, uzun süreli öksürük, boğaz ağrısı, yorgunluk hissi, ağız solunumu, horlama, göz yaşarması, koku ve tat alma duyularının azalması, baş ağrısı, iştahsızlık, bulantı ve kusma, çocuklarda görülen alerjik rinitin en önemli belirtileridir. Alerjik rinit çocuklarda orta kulakta sıvı birikimine de neden olabilir ve erken dönemde belirti vermeyebilir. 

Genetik yatkınlık hasta hikayesinde önemli 
Hastanın şikayeti, ne kadar süredir devam ettiği ve sıklığı, mevsim, gün içindeki zaman ve bulunduğu yerle olan ilişkisi önemlidir. Aile bireylerinde rinit, astım, dermatit gibi hastaların görülme sıklığının da araştırılması gerekir. Alerjik morluklar olarak tanımlanan göz altındaki karanlık çizgiler, yüz buruşturma ve ağız solunumu, alerjik açıdan dikkat edilmesi gereken sorunlardır. Yapılacak testler, hasta hikayesi kadar yeterli bilgi vermeyeceğinden, hastanın hikayesi tanı açısından birinci derecede önemlidir. 

Çevresel maruziyet kadar yakın takip önemlidir
Alerjik hastalıklara karşı öncelikle çevresel etkenler kontrol edilmeli ve alerjene maruz kalmaktan kaçınılmalıdır. Hastanın ilaç tedavisi, alanında uzman doktor gözetiminde yapılmalıdır. Alerjenden özellikle kaçınma, tedavi stratejisinin ayrılmaz bir parçası olmalıdır. Uygun hasta takibi, hastalığı kontrol altında tutmayı sağlayacak en düşük ilaç dozunu bulmayı sağlar. Hasta, aile ve hekim arasındaki etkili işbirliği ile alerjik rinitin başarı ile takibi yapılarak, hastanın yaşam kalitesi yükseltilebilir.