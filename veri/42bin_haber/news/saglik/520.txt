Kreşler enfeksiyon okulu


Uzmanlar çok sık hasta olan çocuklarda, en fazla kreş enfeksiyonları görüldüğünü söyledi. 
Çocukların enfeksiyon ve mikroplarla karşılaşmasının onun için bir 'okul' olduğunu, bu okulu çocuğun kendi kendine geçmesi gerektiğini vurgulayan Akdeniz Üniversitesi Hastanesi Çocuk Sağlığı ve Hastalıkları Uzmanı Prof. Dr. Ayşen Bingöl, 'Çok sık hasta olan çocuklarda en fazla kreş enfeksiyonları görülüyor. Çocuk hayatının ilk 3 yaşında kreşe gittiyse çok sık hasta olacaktır. İlk 3 yaş, çocukluk çağının bağışıklık sistemi açısından en zayıf dönemidir. Kreşe gittiği zaman çocukların burunlarında enfeksiyon ajanları kolonize olur ve bunlar 
tekrarlayan kulak, boğaz ve akciğer enfeksiyonlarına sebep olur' diye konuştu. Titiz ailelerin çocuklarını mükemmel yetiştirmek istemesinden dolayı çocukların normal olarak geçirdiği rahatsızlıkların çok sık hastalandıkları düşüncesine yol açtığını dile getiren Bingöl, 'Çocuğun kendi kendine bir takım hastalıkları geçirmesi gerekir. Kendi enfeksiyon kütüphanesi ve kendi repertuvarını oluşturması gerekiyor' dedi. AA ANTALYA