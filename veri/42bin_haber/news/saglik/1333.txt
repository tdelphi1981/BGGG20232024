4 aydan önce katı gıda obez yapabilir
Anne sütü yerine mamayla beslenirken 4 aydan önce katı gıdalar verilen bebeklerin 3 yaşına geldiklerinde obezite riskinin 6 kat arttığı belirtildi.
Toplum Sağlığı Araştırma ve Geliştirme Merkezi (TOSAGEM) Yönetim Kurulu Üyesi Prof. Dr. Nazmi Zengin, anne sütünün hem anne hem de bebek için çok önemli olduğunu söyledi. 

Anne sütünün hastalıkları azalttığını, herhangi bir nedenle hastalık olduğunda iyileşmeyi desteklediğini vurgulayan Zengin, şunları kaydetti:
Dünya Sağlık Örgütü 6 aylık olana kadar bebeklere sadece anne sütü verilmesini öneriyor. Bu süre içinde verilmesi gereken tek destek; demir ve D vitaminidir. Anne sütü bebekler için mükemmel bir gıda olmasının yanı sıra, onlar için bağışıklık sistemini güçlendiren bir aşı gibi de işlev görüyor. Anne sütü emen bebek daha az hastalandığı gibi, anne sütü ishalli hastalıklara, solunum yolu enfeksiyonlarına, orta kulak iltihabına, şeker ve astım gibi hastalıklara karşı bebeği koruyor. Anne sütü çok önemli. sağlık bakanlığı'nın Anne Sütü Bankası çalışması da bu konuda çok önem arz ediyor. Bakanlık bu konu üzerinde ayrıntılı bir çalışma yaptığını ve insanımızın dini ve kültürel kaygılarını da göz önünde tuttuğunu görüyoruz. Toplumun tüm kesimleri bu projeyi desteklemeli ama uygulamanın da denetçisi olmalı.

 
"KATI GIDALAR BEBEKTE OBEZİTE RİSKİNİ ARTIRIYOR"  


Zengin, dünya genelinde anne sütüyle ilgili birçok araştırma yapıldığını, araştırmaların anne sütünün önemini bir kez daha ortaya koyduğunu dile getirdi.
ABD'de yapılan bir araştırmanın anne sütünün önemine dikkatleri çektiğini ifade eden Zengin, Araştırmada, anne sütü yerine mama ile beslenirken 4 aylık olmadan önce katı gıdalar verilmeye başlanan bebeklerde 3 yaşına geldiklerinde obezite görülme riskinin 6 kat arttığı tespit edilmiştir. Günümüzde anneler 4 ay dolmadan elma, armut, patates gibi katı gıdaları ezerek de olsa bebeklerine veriyor. Bu, bebeklerin gelişimi için zararlı. Çocuklarımız anne sütünden mahrum kalmamalı diye konuştu.

 
  
 