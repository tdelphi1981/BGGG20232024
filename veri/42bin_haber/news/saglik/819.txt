Yanlış sünnet "depresyona" yol açıyor
Akdeniz Üniversitesi Üroloji Anabilim Dalı Öğretim Üyesi Prof. Dr. Selçuk Yücel, "Yanlış kişilerce yapılan sünnetin ardından penisin göbek üzerindeki yağlı katmanın içerisine kaçması sonucu gömük penis sorunu yaşanıyor" dedi. Yücel, AA muhabirine yaptığı açıklamada, her erkeğin değişik yaşlarda sünnet olduğunu, ancak sünnetin ehil olmayan kişilerce de yapılabildiğini söyledi.

Buna bağlı olarak çeşitli sünnet hatalarının yaşandığını dile getiren Yücel, en sık sünnet hatalarının başında penis boyunun kısa kalması olduğuna işaret etti.

Yücel, "Yanlış kişilerce yapılan sünnetin ardından penisin göbek üzerindeki yağlı katmanın içerisine kaçması sonucu gömük penis sorunu yaşanıyor. Çocuklarda bu sorun zamanında teşhis edilip tedavisi yapılamıyor. Ergenlik çağına gelince başvuruyorlar. En sık gelme nedenlerinin başında penis boyunun kısalığıyla idrarı tam boşaltamamak ve ayakta idrarı yapamamak geliyor. Özellikle ergenlik çağından sonra evlilik dönemine gelince penis boyunun kısalığı büyük sorun oluşturuyor" dedi.

Cerrahi olarak penisin içeriye giren bölümünün dışarıya çıkartılmasının mümkün olduğuna dikkati çeken Yücel, "Özellikle yeni sünnet olmuş, 10 yaşını geçmemiş çocuklarda bu çok daha kolay yapılabiliyor. Bu tür hastaların ilaç ya da krem gibi internetten sağlayabilecekleri tedaviler yerine düzgün şartlarda, sıhhi koşullarda ve uygun ellerde tedavilerini yaptırmaları faydalı olacaktır" diye konuştu.

Yücel, bu sorunun çocuklar ve gençler üzerinde önemli sorunlara yol açtığını vurgulayarak, şöyle konuştu:

"Birçok çocuk ve genç utandığı için doktora gidemiyor ve bu nedenle aile hayatlarında sorunlar yaşıyor. Toplumun tepkisinden, küçümsemelerinden çekiniyor. Gençler yeni evlendiğinde ilişki esnasında büyük problemler yaşıyor. Bu da onları depresyona sokuyor. Öz güven eksiklikleri oluşuyor. Toplum içinde bu nedenle evlenemeyen insanlar bile mevcut. Burada en büyük görev ailelere düşüyor. Ailelerin genellikle 'Yaşı ilerledikçe geçer' diye düşünüyor. Bu hastalık büyüdükçe geçmekten ziyade kronikleşiyor."

"İlaçlar psikolojik bağımlılık yapıyor"

Prof. Dr. Selçuk Yücel, internet üzerinden satılan penis büyütme ilaçlarının sağlık açısından çok tehlikeli olduğuna işaret ederek, şunları söyledi:

"Bu ilaçlara ulaşmak çok kolay. İşin en cezbeden yolu da kim olduğunuzu kimse bilmiyor. İnternetten istiyorsunuz ve kimin istediği saklı kalıyor. Böylece utanma duygusunu insanlar yenmiş oluyor. Ama bir süre sonra insanı bu ilaç olmadan ilişkiye giremeyecekleri düşüncesi sarıyor. İlaçlar psikolojik bağımlılık yapıyor.

Ancak uzun dönemde bu ilaçların ne gibi sorunlara neden olabileceğini kimse bilmiyor. İlaçlar karaciğerden metabolize ediliyor. Vücuttan atılırken ciddi hormonal bozukluklar meydana getirebiliyor.

Öte yandan bu ilacı kullanmasına rağmen hayatında bir değişiklik olmayan insanlar, kendilerini tamamen dışa kapatıp depresyona girebiliyor. Bu nedenle bu tür ilaçların satışının kontrol altına alınması gerekir."