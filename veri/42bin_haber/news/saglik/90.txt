Lösemi hastalarının çığlığı duyuldu
Çalışma ve Sosyal Güvenlik Bakanı Faruk Çelik, lösemi hastalarının tedavilerinde kullanılan Purinethol isimli ilacın temininde yaşanan sıkıntıların giderildiğini belirterek, bu ilacın Sağlık Uygulama Tebliği (SUT) çerçevesinde Türk Eczacılar Birliği (TEB) aracılığıyla, Sosyal Güvenlik Kurumu tarafından temin edilmesine yönelik düzenlemenin Resmi Gazetede yayımlanmak üzere Başbakanlığa gönderildiğini bildirdi.
Çelik, yazılı açıklamasında son günlerde bazı lösemi hastası çocukların tedavisinde kullanılan bir ilacın temininde zorluklar yaşandığının tespit edildiğini belirtti.
Yurt dışı menşeili ilacın temininde yaşanan zorlukların gerek ithalatçı firmanın el değiştirmesi, gerekse bazı ilaç depolarında yaşanan sorunlardan kaynaklandığının görüldüğüne dikkati çeken Çelik, şunları kaydetti: 

Vatandaşlarımızın ister tedavi hizmetleri, isterse ilaç temininde yaşayabileceği tüm sıkıntılar öncelikli konularımız arasındadır. Bu çerçevede, lösemi hastası çocuklarımızın tedavisinde kullanılan ve yurt içinde bulunmayan ilgili ilacın yurt dışından temin edilmesi için gerekli çalışmalar tamamlanmıştır. 

İlgili ilacın Sağlık Uygulama Tebliği (SUT) çerçevesinde Türk Eczacılar Birliği (TEB) aracılığıyla, Sosyal Güvenlik Kurumu tarafından temin edilmesine yönelik düzenleme Resmi Gazetede yayımlanmak üzere Başbakanlığa gönderilmiştir.

 
  
 