Sigara iktidarsızlığa yol açıyor!
 
 Sigara Bırakma Haftası nedeniyle açıklama yapan Denizli Devlet Hastanesi Psikiyatri uzmanı Dr. Hüsnü Menteşoğlu, her yıl dünyada 5 milyon, Türkiye’de 100 binden fazla kişinin sigaraya bağlı nedenlerden yaşamını yitirdiğini belirterek, sigarayı bırakamama düşüncesinin kafadan silinmesi gerektiğini kaydetti. 
 Sigarayı bırakmak için kesin karar vermek gerektiğini dile getiren Dr. Menteşoğlu, "Sigarayı daha önce de bıraktım, başaramadım. Bu kez de başarısız olacağım düşüncesini kafanızdan silin atın. 
 Dünyada her yıl milyonlarca bağımlı herhangi bir psikolojik destek almadan, ilaç kullanmadan sigarayı bırakabiliyor. İlaç da kullanıp, destek alarak neden bırakamayayım diye düşünün. Yürüyüş ve salon sporları yapın. Canınız sigara istediğinde sakız çiğneyin. El ve dudak alışkanlığı için tesbih çekebilir, ağzınıza kürdan gibi bir şey koyabilirsiniz" dedi. 
 Dr. Hüsnü Menteşoğlu, sigarayı bırakmanın en zor döneminin ilk iki hafta olduğunu vurguladı. Dr. Menteşoğlu, sigara içenlerin yüzde 80’inin sigarayı bırakmak istediğinin yapılan araştırmalarda ortaya çıktığını belirtti. Dr. Menteşoğlu, "Kişi kendini erkeksi hissetmek ya da arkadaş baskısıyla sigaraya başlar. Sigara içmenin erkeksi görünmekle hiçbir alakası yoktur. Tam tersine sigara birkaç yıl kullanıldıktan sonra erkeklerde iktidarsızlığa neden olabilir. Ayrıca hayatı boyunca sigara içen bir kişinin yaklaşık 40 bin lirayı sigaraya harcadığı tespit edilmiştir. Vatandaşlarımızı sigara bırakma merkezlerine bekliyoruz" diye konuştu. 
 Dr. Menteşoğlu, sigarayı bıraktıktan sonraki süreçle ilgili olarak, "Kesinlikle sigara bırakmak çok zor diye düşünmeyin. Sadece kendinizi değil etrafınızda yaşayan kişileri de zehirlediğinizi unutmayın. Son sigaranızı kırıp çöp tenekesine atın. Sigarayı bıraktığınız günü ikinci doğum gününüz olarak kutlayın. İş stresi, ev stresi, ekonomik sıkıntılar, bir yakınınızı kaybetmek, can sıkıntısı gibi bahanelerle kesinlikle sigaraya tekrar başlamayın. Türk kahvesi, neskafe, kola gibi kafeinli içeceklerden uzak durun, kesinlikle alkol almayın" dedi. 
 DHA