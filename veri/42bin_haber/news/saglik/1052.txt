Diyet içecekler, diyabet riskini artırıyor
Diyet içeceklerin tip 2 diyabet riskini artırdığı belirlendi. Fransa Ulusal Sağlık ve Tıbbi Araştırmalar Enstitüsü'nden Françoise Clavel-Chapelon ve Guy Fagherazzi'nin yaptığı araştırma, düşük kalorili gazlı içeceklerin şeker hastalığı riskini artırdığını gösterdi.

Araştırmaya 66 binden fazla kadın katıldı. Araştırmanın başında katılımcıların sağlık durumunun iyi olduğu, hatta obez ya da aşırı kiloluların sayısının daha az olduğu görüldü.

Katımcılardan şekerli içecekleri tercih edenlerin haftada bir, düşük kalorilileri tercih edenlerin iki kutu içecek tükettiği belirtildi.

Diyet içecekler içenlerin şeker hastalığına yakalanma riskinin, şekerli içecekler tüketenlerden daha fazla olduğu vurgulandı.

Şekerli içecekler tüketenlerin şeker hastalığına yakalanma riskinin 1,5, diyet içecekler içenlerinkinin ise 2,3 kat fazla olduğuna dikkati çeken bilim adamları, diyet içeceklerin kandaki şeker oranını yükselttiğini, bu durumun da ensülinin en üst seviyeye ulaşmasına, tekrarlandıkça insülin direncinin meydana gelmesine yol açtığını ifade etti.

Araştırma, "American Journal of Clinical Nutrition" dergisinde yayımlandı.