Bakanlıktan diyaliz merkezlerine uyarı
Sağlık Bakanlığı, diyaliz merkezlerini, diyaliz hasta bilgilerinin doğru takip edilebilmesi için kayıt sistemine hızlı ve eksiksiz bilgi girmeleri konusunda uyardı. Güncel veri girişlerinin eksiksiz yapılmaması halinde ilgililer hakkında idari işlem yapılacağı belirtildi.
Sağlık Bakanlığı Sağlık Hizmetleri Genel Müdürlüğü tarafından 81 ilin sağlık müdürlüklerine gönderilen uyarı yazısında Diyaliz Bilgi Yönetim Sistemi'ne (DYOB) doğru ve eksiksiz bilgi girilmesinin önemine dikkat çekildi. 
Sistem kullanıcılarına şubat ayında eğitim verildiğini, ancak hala verileri girmeyen ve güncelleme yapmayan çok sayıda merkez bulunduğuna işaret edilen açıklamada, şöyle denildi: "Merkezlerin izlenmesi ve denetlenmesi sürecinde sistemde tutulan veriler esas alınarak değerlendirme yapılacaktır. Bu nedenle, diyaliz planlama ve değerlendirme işlemlerinin bakanlığımızca sağlıklı yapılabilmesi için tüm verilerin güncel ve eksiksiz olarak sisteme kaydedilmesi gerekmektedir." 

Diyaliz kayıt sistemi verilerinin takip edilerek güncellenmelerinin müdürlüklerce yapılacağı belirtilen açıklamada, şunlar ifade edildi: "Diyaliz merkezlerinin sisteme veri girişlerinde problem yaşanması durumunda öncelikle diyaliz merkezinin faaliyet gösterdiği il sağlık müdürlüğüne başvurmalar gerekmektedir. İlinizde faaliyet gösteren tüm diyaliz merkezlerinin diyaliz kayıt sistemi verilerinin müdürlüğünüzce takip edilerek güncel veri girişlerinin eksiksiz olarak ivedilikle sağlanması, veri girişlerinin yapılmaması durumunda ilgililer hakkında gerekli idari işlemler yapılacaktır."