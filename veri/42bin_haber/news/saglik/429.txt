Aile hekimliği tuttu, bebek ölümleri yüzde 41 azaldı
Sağlık Bakanlığı'nın, son yıllarda başta aile hekimliği olmak üzere, anne ve bebek ölümlerini izleme çalışmaları olumlu sonuçlarını göstermeye başladı.
 Bakanlığın bu çalışmaları sonucu anne ve bebek ölümleri oranları dünya ortalamalarına çekildi. Anne ölüm oranları 2010 yılında 15,5'e düştü, bebeklerde ise rakam 2008'den bu yana yüzde 41 oranında azaldı. Bakanlık verilerine göre, 2008'de bebek ölümleri binde 12 iken, 2011'de bu rakam binde 7,7'ye geriledi.
 Sağlık Bakanlığı verilerine göre, 2011 yılı sonu itibariyle 6 bin 502 aile sağlığı merkezinde 20 bin 162, toplum sağlığı merkezlerinde 2 bin 537 olmak üzere toplam 22 bin 753 hekim görev yapıyor. Bir hekime ortalama 3 bin 696 hasta düşüyor. Bakanlığın 2023 hedefi ise 2 bin kişiye bir aile hekiminin hizmet vermesi. Aile hekimliği ile birlikte kuruluşların tercihi, tüm muayeneler içinde 2002 yılında yüzde 36'dan 2011 yılında yüzde 40'a çıktı. 
 İki yıl önce uygulamaya konulan aile hekimliği çalışmaları olumlu sonuçlarını göstermeye başladı. 2008 yılında yüz binde 19,4 olan anne ölüm hızı, sonraki yıl 18,4'e geriledi. Aile hekimliğinin hayata geçtiği 2010 yılında ise oran 16,4 oldu. Anne ölüm hızı geçtiğimiz yıl yüz binde 15,5'e kadar geriledi. Bebek ölüm oranlarında da 2008'den bu yana önemli oranda azalmalar yaşandı. Bakanlık verilerine göre, 2008 yılında binde 12,1 olan bebek ölüm hızı, sonraki yıl 10,2'ye, 2010 yılında 7,8'e, 2011 yılında ise 7,7 olarak belirlendi.
 Aile hekimlerinin performans değerlendirmesinin, anne-bebek ölüm hızındaki düşüşü belirleyen en önemli unsur olduğu belirtiliyor. Aile Hekimliği Uygulama Yönetmeliği'nin 13. maddesine göre, aile hekimlerinin performans değerlendirmeleri, bireye yönelik verdikleri koruyucu sağlık hizmetleri dikkate alınarak yapılıyor. Sağlık Bakanlığı hastanelerinde 2002 yılında 665 olan yeni doğan yoğun bakım yatak sayısı 2011 yılı sonu itibariyle 2 bin 961'e çıkarıldı. Transport kuvöz sayısı 158'den 469'a, ventilatör sayısı ise 252'den 855'e çıkarıldı.
 
 (CİHAN)