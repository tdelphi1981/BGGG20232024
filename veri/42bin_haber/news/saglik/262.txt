Çocuğunuza ortopedik ayakkabı alırken iki kere düşünün
5 yaşına kadar yaşamlarını düztaban olarak sürdüren çocuklar için ortopedik ayakkabı almanın faydası yok. Üstelik sert ayakkabılar miniklere zarar bile verebiliyor.
 Vücudun tüm ağırlığını ve yorgunluğunu ayaklar çekiyor. Doğru ayakkabı seçip ayak bakımı gibi önlemler alsak da tıbbi tedavi gerektiren durumlar da olabiliyor. İstanbul Üniversitesi Cerrahpaşa Tıp Fakültesi Ortopedi ve Travmatoloji Ana Bilim Dalı Öğretim Görevlisi Prof. Dr. Tahir Öğüt'e göre ortopedik ayakkabı bir şehir efsanesinden öteye geçemiyor. Prof. Dr. Öğüt, Anne babalar arasında yeni doğan veya yeni yürüyen çocuklarının düztaban olup olmadıkları konusundaki endişeleri yaygındır. Normal bir ayakta görülmesi gereken, ayak tabanının iç tarafındaki kavisi kendi çocuklarında göremeyince endişelenirler. Ortopedik ayakkabı öyle bir efsane haline gelmiştir ki aile eğitimli bile olsa gittikleri doktor ortopedik bir ayakkabı önermezse içleri rahat etmez dedi. Her insanın doğduğunda düztaban olduğunu söyleyen Prof. Dr. Öğüt, şu uyarılarda bulundu: Düztabanlık durumu 5 yaşına gelene kadar devam eder. Bu yaşa kadar ayak tabanının iç tarafındaki kavis görülmez çünkü bu kavisi oluşturan dokular 5 yaşından itibaren belirginleşip kuvvetlenir. Bazı çocuklarda bu durum 8-10 yaşına kadar bile sürebilir. 5 yaşına kadar her çocuğun ayak tabanı kalın bir yağ dokusu ile kaplıdır. Kısaca çocuklarda 5 yaşına kadar görülen düztabanlık hali tamamen normal bir durumdur. İlk 5 yaşta çocuğa ortopedik ayakkabı almak para israfından başka bir şey olmadığı gibi zarar da verebilir. En sağlıklısı çıplak ayak yürümektir. 

Kaymayı önleyen patikler

Yeni yürümeye başlayan çocuklara yumuşak deriden yapılan patik ayakkabıları öneren Prof. Dr. Tahir Öğüt Sert tabanlı ayakkabıların giydirilmesi bu yaş grubunda fayda değil zarar verir, çünkü ayağın kaslarının ve bağlarının normal gelişmesini engeller. Tabanı, ayak kaymasını önleyen yuvarlak pul tarzında lastik materyallerle kaplanmış çoraplar da çok uygundur. Önemli olan çocuğun ayağını sıcak tutması ve yürürken kaymasını önlemektir. diye konuştu. Ortopedik ayakkabının ayak hastalıkları ve çeşitli deforfasyonlara özel imal edilmiş ayakkabı olduğuna vurgu yapan Prof. Dr. Öğüt şu bilgileri verdi: Günümüzde çok nadiren, ciddi bazı ayak hastalıklarında bu tarz ayakkabılar tavsiye edilir. Çocukların giymesi gereken aslında bu ortopedik ayakkabılar değil, anatomik veya fizyolojik dediğimiz ayakkabılardır. Tabanlık kullanımı da ayağı düzeltici veya deformite oluşumunu engelleyici hiçbir etkisi yapmaz. Bu bilimsel olarak kanıtlanmıştır. Fakat düztabanlığa bağlı ağrısı olan çocuklarda tabanlık verilebilir. Aşil tendonu dediğimiz arkadan topuğa yapışan kuvvetli aşil bağına germe egzersizleri yaptırılması tabanlıktan daha faydalıdır. 


Ayakkabı alırken bunlara dikkat

*Tabanı şoku emebilen özellikte olmalı, kösele olmamalı. 
*Tabanı ayak kavsini desteklemeli ve kaygan olmamalı.
*Bir elimizle ayakkabının topuğu, diğer elimizle de burnundan tutup ters yönlere çamaşır sıkar gibi çevirdiğimizde ayakkabı orta kısmında aşırı bir dönme olmamalı.
*Topuk kısmını iki parmak aramıza alıp yanlardan sıktığımızda ezilmemeli, sert olmalı.
*Burun kısmı altından tutup yukarı doğru bükmeye çalıştığımızda bükülme ayakkabının ortasından değil, burun kısmından olmalı.
*Burnu dar ve topuklu olmamalı,
*İlk giyildiği andan itibaren ayağı hiçbir şekilde sıkmamalı.
*Ayakkabı akşam saatlerinde alınmalı.