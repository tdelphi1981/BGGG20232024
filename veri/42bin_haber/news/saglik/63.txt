DSÖ'den Türkiye raporu
Dünya Sağlık Örgütü'nün 2012 Küresel Tüberküloz Raporu'nda,Türkiye'de 2011 yılında 15 bin 679 tüberküloz hastasının verem savaşı dispanseri kayıtlarında yer aldığı bildirildi.
Türk Toraks Derneği'nin yazılı açıklamasında, Dünya Sağlık Örgütü'nün 2012 küresel tüberküloz raporuna ilişkin bilgilere yer verildi. Buna göre, Dünyada 2011 yılında tahmin edilen tüberkülozlu hasta sayısı 8,7 milyon. Bu hastalardan ölen 1,4 milyon hastanın 430 bini aynı zamanda AIDS hastası. 

Bu kadar çok hastanın ölüm nedeni, birkaç milyon verem hastasına tanı konulmaması ve bu nedenle tedavi verilmemesi. 2011 yılında toplam 5,8 milyon hastaya tanı konuldu ve tedavi verildi. 

Dünyada ilaç direnci olmayan bir verem hastasının tedavi ilaçlarının maliyeti 50-90 TL arasında. Çok ilaca dirençli bir hastanın tedavi ilaçlarının maliyeti ise 2 bin-7 bin TL arasında. Var olan bütçeler az sayıda ülkede yeterli olmakla birlikte, bu hastaların çoğunluğunun olduğu ülkelerde yetersiz. 

Tüberküloz bütçe rakamları dünya genelinde, verem hastalığında ölümlerin devam edeceğini gösteriyor ve Dünya Sağlık Örgütü raporunda bu durum için 'rezalet' kelimesi kullanılıyor. 
  
TÜRKİYE'DE DURUM (2011 YILI) 
  
Raporda, Türkiye'de 2011 yılında 15 bin 679 tüberküloz hastasının verem savaş dispanseri kayıtlarında yer aldığı bilgisine yer verildi. 2009 yılında 17 
bin 388; 2010 yılında 16 bin 551 kayıtlı hasta bulunuyordu. 

DSÖ, ülkelerdeki tüberkülozlu hasta sayısını tahmin ederken teknik bir terim olan olgu bulma oranını kullanıyor ve Türkiye için bu oran yüzde 85 olarak hesaplandı. Başka bir ifadeyle DSÖ, 2011 yılında Türkiye'de var olan hastaların yüzde 15'inin kayıtlarda yer almadığını tahmin ediyor.
Akciğer tüberkülozlu hastaların yüzde 56'sının balgamında mikroskopla mikrop görülerek tanı konuldu. Tüberküloz hastalarının yüzde 8'i daha önce tedavi görmüş hastalar. Bu oran yıllar içinde düşüyor. 

Kayıtlı hastalarda 2008 yılında yüzde 92, 2009 yılında yüzde 91 ve 2010 yılında yüzde 92 tedavi başarısı bulunuyor.
Daha önce tedavi görmüş hastalarda tedavi başarısı yeni hastalara göre daha düşük; 2008 yılında yüzde 74, 2009 yılında yüzde 73 ve 2010 yılında yüzde 68 olarak bildirildi. 

Türk Toraks Derneği Tüberküloz Çalışma Grubu'ndan rapora ilişkin yapılan değerlendirmede, derneğin verem hastalarını yakından izlediği ifade edildi.
Türkiye'de sürdürülen verem savaşının genel olarak başarılı olduğuna işaret edilen değerlendirmede, Bununla birlikte halen olgu bulma oranı, bakteriyolojik tanı, başarılı tedavinin göstergesi olan kür oranındaki düşüklük ve tedaviyi terk eden hastaların oranı var olan eksiklik ya da sorunları gösterdiği için dikkatlerden kaçmamalıdır ifadelerine yer verildi.

 
  
  
 