Engelleri okuyarak aştılar birlikte bir yuva kurdular
Bu bir aşk öyküsü değil, bir mücadele öyküsü... Engelli olduğu için müdür tarafından ilkokula alınmayan ama azmiyle ODTÜ'yü bitiren Adem... Ailesi tarafından 'Bu halde okusan ne olacak' denilerek okuldan alınan ama 12 yıl boyunca eğitimini 'dışarıdan' tamamlayan Emine... Onlar artık bir aile, Güneşdoğdu Ailesi'nin iki ferdi...
 Türkan YILMAZER / turkan.yilmazer@aksam.com.tr
 Adem Güneşdoğdu ve Emine Güneşdoğdu İstanbul'un iki ayrı semtinde farklı yıllarda dünyaya geldiler. 1970 doğumlu Adem, 4 yaşında geçirdiği çocuk felci yüzünden bacaklarını kullanamamaya başladı. Ondan 11 yıl sonra doğan Emine Güneşdoğdu ise 9 yaşında karşılaştığı hastalığın yanlış tedavi, yanlış iğne yüzünden hayatını bu kadar değiştireceğini tahmin bile etmemişti.
 İkisi de önce okulda problem yaşadılar. Örnektepe'deki ilkokulun müdürü, 'Engelli bir çocuğun sorumluluğunu alamam' diyerek, Adem'e eğitim şansı vermedi. Adem sıkıntılı süreci şöyle anlatıyor:
 SORUMSUZ MÜDÜR
 Okula birkaç yıl sonra komşumuzun oğlu İmren Eser'in öğretmen olup o okula tayininin çıkması ve müdürle 2 yıl boyunca kavga etmesi sonucu başlayabildim. Ailemin kucağında okula gidip geldim ilkokulu bitirene kadar. Ortaokul hem daha uzaktı hem de tekerlekli sandalyemiz yoktu. Ama bir hayırsever, 'okumam' şartıyla bana tekerlekli sandalye alınca ortaokula gidebildim. Liseye ise kuzenimin, engellime göre yaptığı motosikletle gidip geldim.
 DİPLOMALI YANIT
 Adem'in, 'Bu halde üniversite okuyamazsın diyenlere yanıtı ise ODTÜ Psikoloji bölümünü kazanmak olmuş. Tek başına Ankara'da okumak kolay olmamış ama yılmamış. Arkadaşlarının da yardımıyla ODTÜ'de aşılmadık engel kalmamış, okul bitince başka çocuklara ışık olmak için semtine dönmüş. Örnektepe İlköğretim Okulu'nda İngilizce öğretmeni olarak göreve başladığında geçmişte öğrenci olarak yaşadığı zorlukları bu defa eğitmen olarak yaşamış. Bazen öğrencilerin omuzlarında, bazen hizmetlilerin sırtında gitmiş ders vermiş. Öğretmen odasına çıkamasa da eğitim sevdasından vazgeçmeden rehber öğretmen olarak görev yapmaya devam etmiş. Normal öğrencilerin eğitim gördüğü okulların ardından 'kendimi yenilemeliyim' diye düşünen Adem şimdi  zihinsel engellilerin eğitim gördüğü Nefus Nakipoğlu Eğitim Uygulama Okulu'nda görev yapıyor.
 12 yıl boyunca evde ders çalıştı
 EMİNE Güneşdoğdu, ilk darbeyi okuldan alınmakla yaşamış. 3. sınıfa kadar gittiği ilkokuldan, 'Okuyup da ne yapacaksın, zaten çalışmazsın, yapamazsın' sözleriyle alınınca, evde oturmayı kabullenmemiş:
 İlkokulu da, ortaokulu da dışarıdan bitirdim. İŞKUR'a başvurarak iş buldum. İş bulduğumda ailem önce karşı çıktı ama sonra kararlı olduğumu görünce bir şey diyemediler. Sefaköy'deki evimizden tekerlekli sandalyeyle çıkıp İstanbul'da nereye gitmek istersem gittim. Hatta engelli organizasyonlarımız olurdu. Hangi ilde organizasyon varsa, cuma akşamından o kente gider pazar döner, pazartesi de işbaşı yapardım. 'Biz sağlıklı halimizle evde zor duruyoruz, sen nasıl başarırsın' diye şaşırıyorlardı. Engel insanın beynindedir, bacaklarında değil. Uzun süre bir kuyumcu imalathanesinde, ardından tekstil fabrikasında şimdi de TFOD'da nakış bölümünde çalışıyorum. Liseyi de bitirdim, üniversiteyi de düşünüyorum.
 Bir milyon üye
 TÜRKİYE Omurilik Felçlileri Derneği Başkanı Ramazan Baş, '3430 Akülü Tekerlekli Sandalye' ve 'Plastik Kapak' kampanyalarına ek olarak şimdi de 'Omurilik Felci Rehabilitasyon Merkezi'ni kurabilmek için 'Bir Milyon Üye' kampanyasını başlattı: Ayda 2 TL karşılığında üye olanlar hem merkezin hayata geçmesine hem de engelli öğrencilerin okula gitmelerine, burs almalarına ve akülü, manuel sandalyeye kavuşmasına destek olabilecekler. Ayrıca bakacak kimsesi olmayan omurilik felçlilerinin bakım masraflarını da karşılayabileceğiz. Kampanyamıza üyeliğinizi gerçekleştirmek için; 7979'a TOFD yazıp, bir boşluk bırakarak e-mail adresinizi yazıp yollayarak ayda 2 TL destek verebilirsiniz.
  