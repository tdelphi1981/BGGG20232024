Tırnak ve saç yiyenler dikkat
Samsun Büyük Anadolu Çiftlik Hastanesi Genel Cerrahi Kliniği Uzmanı Op. Dr. Muzaffer Al, tırnak ve saç yeme alışkanlığı bulunan kişilerin bezoar tehlikesi ile karşı karşıya olduklarını söyledi.
Bezoarın insan ile hayvanların mide ve bağırsaklarında bazı madde liflerinin kümeleşip sertleşmesiyle oluşan taş olduğunu ifade eden Op. Dr. Al, tırnak ve saç yeme hastalıkları bulunan kişilerde bezoarın muhakkak oluşmuş olabileceğini, tedavi edilmediği takdirde büyük sağlık sorunları ile karşı karşıya kalınabileceklerini kaydetti. 

 2 yıldır mide rahatsızlığı bulunan 35 yaşındaki Saniye Şahin isimli hastanın şikayeti üzerine yaptıkları tetkik ve endoskopinin sonucunda bezoar tespit ettiklerini belirten Genel Cerrahi Kliniği Uzmanları Op. Dr. Muzaffer Al, "Hastamız kliniğimize başvurduğunda 2 yıldır midede ağrı ve hazımsızlık şikayeti vardı. Yaptığımız tetkikte midede yerleşen bezoar tespit ettik. Gerçekleştirdiğimiz operasyon ile midesindeki 10 cm'e 4 cm boyunda yaklaşık 180 gr. ağırlığındaki bezoarı başarıyla aldık. Tırnak yeme alışkanlığı bulunan hastamız, teşhis sonrası bu alışkanlığını bıraktı." dedi. 

 MEYVE VE SEBZE ÇEKİRDEKLERİNE DİKKAT

 Genel Cerrahi Uzmanı Op. Dr. Kerim Güzel ise saç, tırnak ve tüy yeme alışkanlığı dışında sindirilmiş posalı meyve ve sebzelerin ve çekirdeklerinin alınması, sindirilemeyen lifli gıdaların bezoar oluşumuna yol açabileceğine dikkat çekti. Op. Dr. Güzel, "Geçirilmiş mide ameliyatları, ülserler, crohn hastalığı, mide, pankreas ve duedonum kanserleri, mide stazına neden olan diyabet, tiroid bezinin yavaş çalışması gibi hastalıklar, eksik diş varlığı ve yetersiz çiğneme alışkanlıkları bezoar oluşumunu kolaylaştırmaktadır." bilgisini verdi. 

 ALIŞKANLIĞINIZDAN VAZGEÇİN

 Sıklıkla bu hastalarda erken doyma ve midede ağrı şikayeti var olduğunu dile getiren Samsun Büyük Anadolu Çiftlik Hastanesi Genel Cerrahi Kliniği uzmanları, bulantı ve kusma, hazımsızlık, halsizlik, kilo kaybı ve kötü ağız kokusu, mide ve bağırsak tıkanıklığı, ülser ve mide delinmeleri görülen hastaların saç, tırnak ve tüy yeme alışkanlığını terk etmeleri ve mutlaka tedavi olmaları gerektiğini de sözlerine ekledi.