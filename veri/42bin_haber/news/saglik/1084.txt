Obez hastasına kantarlı takip
 
  "Morbid obez hastalığı" bulunan ve 6 ay önce "Türkiye Sağlıklı Beslenme ve Hareketli Hayat Programı" kapsamında Tarsus Toplum Sağlığı Merkezince takibe alınan Cuma Yıldız’ın tedavisi devam ediyor. Tedaviden önce 200 kilo olan Yıldız, 10 kilo vererek, 190 kiloya düştü.  
 Aşırı kilosu nedeniyle yürüme güçlüğü çeken Yıldız, Gazipaşa Mahallesi’ndeki evine giden Tarsus Halk Sağlığı Merkezi Sorumlu Hekimi Uzm. Dr. Ferhat Coşkun ile aile hekimi Dr. Mehmet Faruk Aydın tarafından rutin sağlık kontrolünden geçirildi. Ardından Yıldız’ın kilosu, Tarsus Halk Sağlığı Merkezi ekiplerince Tarsus Hali’nden minibüsle evine getirilen kantarla tartıldı.  
 10 KİLO VERDİ
  
 Yıldız’ın daha önce 200 olan kilosunun 192 kiloya indiği görüldü. Yetkililer, kantarda 2 kilo oynama olduğunu belirterek, elektronik tartıda 190 kilo geldiğini ifade ettiler.   
 Obezitenin birçok hastalığa zemin hazırladığını, hayat kalitesini ve süresini olumsuz yönde etkilediğini ifade eden Uzm. Dr. Ferhat Coşkun "Cuma ile ilçemizde 7 morbid obez hastamız mevcut. Mersin Halk Sağlığı Müdürümüz Dr. Aytekin Kemik’in önderliğinde Mersin’de obeziteye karşı savaş başlattık. Bu kapsamda Cuma’yı da takibe aldık. Bizim takibimize kadar herhangi bir tıbbi yardım almamış" dedi.  
 Cuma Yıldız da, bir gün sağlığına kavuşacağı günü beklediğini belirterek "Gelip benimle ilgileniyorlar, sağ olsunlar. Tedavi de oluyorum. Allah devletimizden, milletimizden, doktorlarımızdan razı olsun. Beni yalnız bırakmıyorlar, geliyorlar, haftada bir kontrol ediyorlar" dedi. 
 AA