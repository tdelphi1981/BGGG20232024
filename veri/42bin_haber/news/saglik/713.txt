Görüntü kirliliğine son!
 
 - Varis, bacaklarda müthiş bir görüntü bozukluğu yaratıyor. Muntazam bacak bile çirkin görünüyor. Kimler risk altında ve bu riski önlemenin yolu yok mu? 
  
 Varis açısından öğretmenler, hemşireler, kuaförler, hekimler, bankacılar önemli risk altında. Çünkü uzun süre ayakta kalmak sakıncalı. Ama ayakta çok durmalarına karşın baldır kaslarını sık kullandıkları için sporcularda varis gelişme olasılığı azdır. Uzun süre oturarak çalışmak da riskli. Hamilelik başlı başına risk. Varis riskini önlemede aşağıdaki kurallar işe yarıyor: 
 - Ayakta sabit olarak çok durmayın! 
 - Bilgisayar karşısında saatlerce hareketsiz oturmayın! 
 - İş ortamında sıkça kalkıp yürüyün! 
 - Otururken alt kas gruplarını çalıştırın! 
 - Olabildiğince yürüyüş yapın, yüzün, bisiklete binin! 
 - Kilonuza dikkat edin! 
 - Soğuk-ılık su banyoları yapın, aşırı sıcaktan kaçının! 
 - Dar giysilerden, topuklu ayakkabılardan uzak durun! 
 - Risk grubundaysanız koruyucu varis çorabı kullanın! 
 - Genetik yatkınlığınız varsa dikkat! 
 - Önlemenin başka yolu var mı? 
  
 Damar duvarında oluşan yapısal bozukluk nedeniyle damar genişliyor ve sorun gözle görülür hale geliyor. Ancak asıl başlangıcın, damar duvarındaki bozukluk mu, yoksa kapakçıklardaki hasar mı olduğu kesin değil. Ayrıca genetik miras varsa da işiniz var. Anne veya babasında varis bulunan bireylerde varis gelişme olasılığının yüzde 80 olduğu bildirildi. Bu yüzden önlemenin kesin yolu yok. Ancak yukarda sözünü ettiğim önlemlerle ihtimal azaltılabilir. 
 Sorunun çözümü, lazerde
  
 - Estetik operasyonlar çözüm mü? 
  
 Evet. Eskiden açık cerrahi yöntemle tedavi edilirdi. Ama sonuçlar tatmin edici olmazdı. Şimdi lazer ve radyofrekans ile tedavi yapılıyor. Başarı oranı yüzde 98. Bu, anjio gibi bir işlem. O bölge yüzeysel uyuşturulur, iğneyle damara girilir. Ultrason kılavuzluğunda öncü tel, damarda uygun yere yerleştirilir. Lazer veya radyofrekans enerjisini damar duvarına verecek olan borucuk, damar içinde ilerletilir. 
 Lazer veya radyofrekans enerji kaynağı çalıştırılarak damarın kapanması sağlanır. İki işlemde de ısı oluşturan bir enerji damar içine verilir. Narkoz gerekmez, işlem 30-40 dakika sürer, hasta 1-2 saat dinlendikten sonra yürüyerek evine gider. İz de kalmaz. Olguların bir kısmında geçici morluk oluşabilir, 2-3 hafta sonra o da ortadan kalkar. Ben bile bir süre sonra dıştan bakarak yaptığım işlemi anlamıyorum. 
 - Tedaviden sonra varisten hiç eser kalmıyor mu?
  
 Bu, hastanın ne kadar ileri dönemde gelmesine bağlı. Erken dönemdeyse hemen tamamen düzelir. İleri vakalarda, hele bir de bilekte kahverengi-siyah renk değişikliği başlamışsa sorun asla tam olarak çözümlenmez. 
 - Her varis tıbbi işlem gerektirir mi?
  
 Yani zararsız veya az belirgin olana da müdahale edilmeli mi? Bireyi rahatsız edecek kadar görüntü bozukluğu, ağrı ve şişlik varsa tedavi edilmeli. İleri derece varisler, özellikle ciltte renk değişikliği ve yara varsa, mutlaka tedavi edilmeli. Varis tedavisinde iki ayrı sorunun birlikte giderilmesi önemlidir. Dıştan görülebilen varislerin tedavi edilmesinden daha önemli olan nokta, altta yatan ve toplardamar içindeki basıncın artmasına yol açan sorunun giderilmesi. Böylece görüntü sorunu giderildiği gibi ağrılar ve bacaktaki şişme de düzelir. Belki de en önemlisi, varislerin tekrarlama olasılığı en aza indirilmiş olur. 
 - Bu sorundan kurtulmanın maliyeti ne?
  
 Hastalığın genel durumu, aşaması, uygulanacak tedavi yöntemine göre fiyat değişir. Ama ortalama 2-8 bin liraya mal oluyor. 
 “Varis çorapları yanlış kullanılıyor” 
 - Varis çorabı giymek şart mı?
  
 Ameliyattan sonra giyildiğini biliriz de önlem olarak ne kadar işe yarıyor? Giymek şart. Hafif, orta, yüksek ve çok yüksek basınç uygulayan varis çorapları mevcut. Korunma amacıyla giyecekseniz, hafif basınçlı çorap yeterli olur. Ama varisi ve şişliği olan hastalar, daha yüksek basınçlı çorapları tercih etmeli. Varisin yerleşimine göre dizaltı, dizüstü veya külotlu çoraplar önerilir. 
 Gerçekte pek çok kişi bunu yanlış kullanıyor. Varis çorabı, hastanın toplardamarlarının en boş olduğu aşamada giyilmeli. Önce hasta yatmalı ve bacağını 5-10 dakika boyunca yukarı kaldırmalı. Ancak ondan sonra çorabı giymeli. Gün içinde, ayakta kaldığı sürece çorapla dolaşmalı. Gece yatarken çorap gerekmez. 
 (12.01.2013 tarihli Cumartesi Postası'ndan alınmıştır.)