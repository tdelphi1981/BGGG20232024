İlk termal huzurevi
 
 Aile ve Sosyal Politikalar İl Müdürü Osman Çizmeci, AA muhabirine, Sandıklı Hüseyin Develi Huzurevi’nin, 5 yıldızlı otel konforunda olduğunu söyledi.
 Yaşlı kabulüne başlanan 81 kişi kapasiteli huzurevinde, tek kişilik 39, çift kişilik 21 olmak üzere 60 oda bulunduğunu belirten Çizmeci, burada termal havuz, jakuzi, termal çamur tedavisi, havuz hidroterapisi ve Türk hamamı imkanlarının da yer aldığını bildirdi. 
 HER TÜRLÜ İMKAN VAR
  
 Çizmeci, yaşlıların bahçede dinlenebildiğini ve termal havuzda ter atabildiğini dile getirerek, şöyle konuştu "Her türlü imkanı burada bulmak mümkün. Huzurevinin çevresinde bulunan termal otellerde hangi imkan varsa burada da aynı konfor var. Yaşlı kabulüne bu ay başladık. Başka huzurevinden nakil isteyenler oldu. Onlar da tesisimize geldi. Nakillerle iki ay içinde 81 kişilik kapasitenin dolmasını umuyoruz. İnsanların yurt dışından ve yurt içinden termal turizmin başkenti Afyonkarahisar’a dinlenmeye geldiğini biliyoruz. Huzurevimizin en büyük özelliği; hiçbir ücret talep etmeden, ek masrafa gerek olmadan yaşlılarımıza hizmet verilmesidir. Onların, ömürlerinin sonbaharında dinlenmesine, çok güzel bir hizmet almasına yardımcı olmaya çalışıyoruz."
  
 ÇAMUR BANYOSU YAPILABİLİYOR 
 
 Huzurevinin yapımına ilişkin bilgi veren Çizmeci, 2007 yılında yer teslimi yapıldıktan sonra 5 yılda kullanıma hazır hale getirildiğini anlattı. Çizmeci, yaşlılara en iyi hizmeti sunarak onların dualarını almaya çalıştıklarına işaret ederek, "Çevresinden, akrabalarından kabul görmemiş ve yalnız kalmış, bakıma ihtiyacı olan bir teyzemiz burada çamur banyosu yapabiliyor, havuza girebiliyor, odasında termal suyu istediği gibi kullanabiliyor, sağlık sorunu varsa bütün tedavisi yapılıyor" dedi.
   
 SAĞLIK SORUNLARINA İYİ GELİYOR
  
 Sandıklı Hüseyin Develi Huzurevi’nin ilk sakinleri de bu tesisten memnun olduklarını ifade etti. "Ailelerimizden görmediğimiz güler yüzü burada gördük" diyen yaşlılar, kendileriyle iyi ilgilenildiğini ve özel odalarının olmasının çok güzel olduğunu söyledi. Yaşlılar, tedavi amaçlı termal havuzlardan yararlandıklarını bildirerek, tesisin en önemli özelliğinin, sağlık sorunlarıyla da ilgilenilmesi olduğunu kaydetti.
  