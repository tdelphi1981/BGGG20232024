'Akıl sağlıkları' için 20 milyon dolar
Kanada, gelişmekte olan ülkelerin akıl sağlığı konusundaki yatırımlarına destek için 20 milyon dolar yardımda bulunacak.
 Kanada federal hükümeti tarafından desteklenen "Grand Challenges" adlı kuruluşun Müdürü Dr. Peter Singer, akıl sağlığı sorunlarının en çok ihmal edilen hastalıkların başında geldiğini ifade etti.
 Singer, dünyada 400-450 milyon kişinin akıl sağlığı hastalıklarıyla mücadele ettiğini, bunların yüzde 75'nin (350 milyon) gelişmekte olan ülkelerde yaşadığını vurgulayarak bu kişilerin yüzde 85'nin tedavi olamadığını belirtti.
 Kuruluş, yardımın, Afrika'da Nijerya, Kenya, Etiyopya, Malavi, Zambiya, ve Uganda, Asya'da Afganistan, Pakistan, Nepal ve Sri Lanka ve 3 Karayip ülkesi Haiti, Belize ve Guyana'ya yapılacağını duyurdu.
 Yardımın yapılacağı ülkelerin çoğunun doğal afet ve silahlı çatışmalara sahne olduğuna dikkati çeken Singer, projeyle depresyon, bunama, uyuşturucu kullanımı ve çocuklarda ruhsal sorunlarla mücadelenin amaçlandığını ifade etti.
 Singer, birçok gelişmiş ülkede olduğu gibi Kanada'da da 8 bin kişiye bir ancak Etiyopya'da 2 milyon kişiye bir psikolog düştüğü örneğini verdi.
  