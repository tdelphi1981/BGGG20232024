Karnından 2 kiloluk ur çıktı
 
 Tarsus ilçesinde 44 yaşındaki kadının karnındaki 2 kiloluk ur (miyom) kapalı ameliyatla alındı. Özel bir hastaneden yapılan açıklamaya göre, Niğde’de yaşayan 12 yıllık evli olan ve 8 yıldır çocuğu olmayan Emine Gören’in karnı 2 yıl önce büyümeye başladı.  
 Rahminde kalan küçük miyomların büyümeye başladığı belirlenen Gören’in karnında 2 kilo ağırlığında ur olduğu tespit edildi 
 . Gören, Dr. Yavuz Uçar ve ekibi tarafından laparoskopik (kapalı) yöntemle ameliyat edilerek karnındaki ur çıkarıldı. Ameliyat sonrasında taburcu edilen Gören, "Kendimi hafiflemiş hissediyorum. Karnım daha önce çok sertti. Şu anda iyiyim, rahatça yürüyebiliyorum. Hızlıca ayağa kalktım" dedi. 
 Dr. Yavuz Uçar ise hastanın kendilerine ameliyat olmak için geldiğini belirterek "Kapalı yöntemle ameliyatı gerçekleştirdik. Miyomları ve rahmi aldık. Yaklaşık 2 kilogram ağırlığındaydı. Operasyon yaklaşık 4,5 saat sürdü. Geçirilmiş operasyona bağlı ciddi karın zarı ve bağırsak yapışıklıkları vardı. Bu biraz vaktimizi aldı. Hastamızı ertesi gün de şifayla taburcu ettik" ifadelerini kullandı. 
 AA