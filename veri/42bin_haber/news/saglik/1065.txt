Tekirdağ'da domuz gribi şüphesi
İl Sağlık Müdürlüğü, Tekirdağ Devlet Hastanesi'nde bir çocuğun domuz gribi şüphesiyle tedavi altına alındığı iddiasıyla ilgili, Hastadan alınan numune, İstanbul Halk Sağlığı Laboratuvarı'na gönderilmiştir. Sonuçlar çıktığında paylaşılacaktır ifadeleri kullanıldı.Tekirdağ Sağlık Müdürlüğü'nden yapılan açıklamada, ulusal ve yerel basında, İstanbul'da hastanelerde yer bulunamadığından dolayı 3 Şubat'ta Tekirdağ Devlet Hastanesi Çocuk Yoğun Bakım Ünitesi'nde tedavi altına alınan D.K'ya, Domuz gribi tanısı konulduğu ve durumunun ciddiyetini koruduğu yönünde haberler yer aldığı bildirildi.

Açıklamada, domuz gribi vakalarının tekrar görülmeye başlandığı iddiaları üzerine sağlık bakanlığı tarafından 30 Ocak'ta yazılı açıklama yapıldığı hatırlatılarak, şunlar kaydedildi: 2009 yılındaki salgın riski artık söz konusu değildir. Pandemik grip, 2011 yılından itibaren Dünya Sağlık Örgütü tarafından mevsimsel olarak değerlendirilmektedir. H1N1 grip virüsü, dünya genelinde olduğu gibi ülkemizde de görülmeye devam etmektedir. Ülkemizde son birkaç aydır H1N1, H3N2 ve İnfluenza B tipinde mevsimsel grip virüsleri görülmektedir. Ancak bu grip virüsleri, hem dünya hem de ülkemiz için artık tehlike oluşturmamakta, görülen vakalar bu kapsamda değerlendirilmektedir.

Açıklamada, uzmanlardan alınan bilgiye göre çocuğun genel durumunun iyi olduğu, hayati tehlikesinin bulunmadığı belirtilerek, Hastadan alınan numune, İstanbul Halk Sağlığı Laboratuvarı'na gönderilmiştir. Sonuçlar çıktığında paylaşılacaktır ifadeleri kullanıldı.