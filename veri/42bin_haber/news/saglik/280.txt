Kentlerle birlikte atık yağlar da dönüşecek
Çevre ve Şehircilik Bakanlığı, kentsel dönüşümle birlikte yeni kurulacak binalarda atık yağları ayrı toplayacak.Bakanlık'tan yapılan yazılı açıklamaya göre, Türkiye'de kişi başına ortalama 20 kilogram yağ tüketiliyor. Yılda yaklaşık 1,5 milyon ton yağ, gıda amaçlı piyasaya sürülürken, geçen yıl Türkiye'de kayıt altına alınan kullanılmış kızartmalık yağ miktarı 10 bin ton civarında oldu. Atık yağlar işletmelerden kolay toplanıyor ancak yağların evlerden toplanmasında zorluk yaşanıyor.

Bakanlık ise hanelerde oluşan kızartmalık yağların geri dönüşümünü sağlamak için harekete geçti.

Kentsel dönüşüm kapsamındaki yeni binalara yerleştirilecek tahliye sistemiyle, atık yağlar depolarda birikecek. Kullanılmış yağlar, bu şekilde ekonomiye geri kazandırılacak. Çevresel tahribatlar ve yüksek maliyetlerin de önüne geçilecek.

Bakanlık, bu kapsamda pilot il olarak Tokat'ta çalışmalara da başladı.

Dönüşüm birçok yeniliği beraberinde getirecek

Çevre ve Şehircilik Bakanı Erdoğan Bayraktar, konuyla ilgili, kentsel dönüşümün birçok yeniliği de beraberinde getireceğini belirterek, Kentsel dönüşümle örnek binalar, örnek şehirler kuracağız. Altyapısından modern görünümüne varıncaya kadar her şeyiyle dört dörtlük şehirler olacak ifadelerini kullandı.
Çevre Yönetimi Genel Müdürü Mehmet Baş da projenin ülke geneline yaygınlaştırılmasının amaçlandığını, böylece elde edilecek ekonomik faydayla sürdürülebilir çevre yönetiminin sağlanacağını kaydetti.