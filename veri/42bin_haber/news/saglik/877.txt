8 ayda 15 ameliyat geçirdi
 
 Antalya Eğitim ve Araştırma Hastanesi’nde görev yapan doktorlardan Muhammet İkbal Şaşmaz ile arkadaşı Abdurrahman Gökhan Kars, 2 Haziran gecesi mesailerininardından Şaşmaz’ın otomobiliyle Muratpaşa ilçesindeki Meltem Mahallesi’ne gitmiş, burada yaşanan tartışmanın ardından Kars’ın bıçakla karnından yaraladığı Şaşmaz, görev yaptığı hastanede tedavi altına alınmıştı. Gözaltına alınan Kars ise çıkarıldığı mahkemece tutuklanmıştı.  
 Bir ay komada, 45 gün yoğun bakımda, 5 ay da hastanede yatan Şaşmaz, yaklaşık 8 aylık tedavi sürecinde 15 ameliyat geçirdi. 
 Tedavisi hala devam eden Şaşmaz, görevi başında daha mutlu olacağı düşüncesiyle İl Sağlık Müdürlüğü’ne başvurarak görevine başlamak istediğini bildirdi. Şaşmaz, şubat ayı başında yeniden hastalarını muayene etmeye başlayacak.  
 'SU İÇTİĞİMDE DÜNYALAR BENİM OLDU'
  
 Bıçaklandıktan sonra çok kan kaybettiğini, aracını kullanamayacak durumda olduğu için bayılmak üzereyken yoldan geçen iki gencin kendisini hastaneye götürdüğünü anlatan Şaşmaz, "Olaydan sonra ilk 3 gün bana 117 ünite kan verildi. Bir doktor olarak bugüne kadar bu kadar fazla kan verilen bir hasta görmemiştim. Bir ay komada, 45 gün yoğun bakımda, 5 ay hastanede yattım. 8 ay içinde ise 15 ameliyat edildim. Safra kesem, karaciğerim, ince bağırsağımın bir kısmı alındı. Bacağımdan da bir parça alınıp karnıma konuldu" dedi.  
 "İlk su içebildiğim an dünyalar benim olmuştu. 50 kiloya düşmüştüm" diyen Şaşmaz, "Hayatımı önce Allah’a, sonra beni o halde alıp hastaneye getiren 2 gence borçluyum. Çünkü orada olmasalardı hayatta olmayacaktım. Yeniden doğmuş gibiyim" diye konuştu. 
 Şaşmaz, tedavi sürecisinin devam ettiğini, bir iki ameliyat daha olacağını belirterek, bacaklarında bazı sinirlerde hasar olduğu için yürümesinin normal olmadığını, fizik tedavi gördüğünü söyledi. 
 AA