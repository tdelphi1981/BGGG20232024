Diyabet ve kötü beslenme tetikliyor
Halk arasında unutkanlık olarak bilinen alzheimer hastalığına yakalanma riskinin, gençlik dönemindeki yemek kültürüyle orantılı olduğu, sağlıksız beslenmenin hastalığı tetiklediği bildirildi.
Mersin Üniversitesi Nöroloji Anabilim Dalı Öğretim Üyesi ve Alzheimer Derneği Mersin Şube Başkanı Prof. Dr. Aynur Özge, alzheimerin çağın en önemli hastalıklarından biri olduğunu söyledi. 

2050 yılında dünya üzerinde bu hastalığın en çok Meksika, Hindistan, Çin ve Türkiye'de görülmesinin tahmin edildiğini belirten Özge, şunları kaydetti:
Bu hastalığın neden bu kadar yaygın olacağı ve daha da yaygınlaşacağı konusu çok tartışılıyor. Son zamanlarda hazırlanan bazı raporlar, endişelerimizi haklı çıkardı. Çünkü özellikle çağın hastalığı olarak kabul edilen diyabet ve kötü beslenmenin alzheimeri tetiklediği ortaya çıktı. Vücutta insülin direncine yol açan bol miktarda şeker içeren gazlı içecekler, içerisinde zararlı yağların olduğu kızartmalar, çok sayıda işlemden geçmiş besinler, vücudun damar duvarında ve sinir hücrelerinde tahribata yol açıyor. Bütün bu olayların içerisinde hafıza ve bellekle ilgili birçok sorun da kendisini göstermeye başlıyor. 

Hastalığın yaşlılık döneminde kendiliğinden oluştuğu yönünde yanlış düşünceler olduğunu ifade eden Prof. Dr. Özge, Bu hastalık yaşlanınca kendiliğinden gelen bir hastalık değildir. Bu hastalığı belirleyen çocukluk ve orta yaş dönemindeki beslenme alışkanlıklarımızdır. Eğer çocuklarımıza, gençlerimize sağlıklı beslenmenin önemini anlatabilirsek, o zaman kalp, damar ve beyin sağlıklarını koruyabiliriz. Doğru bir beslenme modelini uygulayamazsak alzheimer ve felç gibi çeşitli hastalıklar kendini gösterecektir diye konuştu. 
  
EN İYİ ÖRNEK "KOMPOSTO"  
  
Fast food tarzı beslenmenin önlenmesiyle birçok hastalıktan korunulabileceğini dile getiren Prof. Dr. Aynur Özge, şöyle devam etti:
Çok geç olmadan yeniden Anadolu beslenme şekillerine geri dönmemiz lazım. Batı tipi beslenmenin kimseye yararı yok. Fast food tarzı birçok işlemden geçmiş, şekerli, kızartılmış ürünlerin tüketimini azaltmalıyız. Okul kantinlerinden başlayarak bir devrim gerçekleştirebilir, işlenerek tatlandırılan veya kızartılan ürünlerden kurtulursak, 2050 yılında alzheimerin en fazla görüleceği ülkeler sıralamasında yer almayız. Bu hastalıktan korunmak için düzenli ve sağlıklı beslenme büyük önem taşıyor. Yağı, proteini, karbonhidratı dengeli bir şekilde almalıyız. Bütün ürünleri doğal halleriyle tüketmeliyiz. Zeytinyağlı ve sebze ağırlıklı yemekler, işlemden geçmemiş doğal balık ve şeker ilave edilmemiş meyvelerin sularını tercih etmeliyiz. Anadolu usulü komposto olarak adlandırılan içecekler buna en iyi örnektir. Ayrıca, sınırlı miktarda siyah çikolata da doğru beslenmede aranan bir üründür.

 
  
  
  
  
  
  
  
 