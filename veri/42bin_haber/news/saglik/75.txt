'Binlerce insan organ bekliyor'
Yalova İl Sağlık Müdürü Dr. Ali Daştan, 3-9 Kasım Organ Bağış Haftası olması sebebi ile basın açıklaması yaptı. Yalova İl Sağlık Müdürü Dr. Ali Daştan'ın açıklamasında yapılan istatistiklerde korkunç rakamlarda organ ihtiyacı ortaya çıktı. Yapılan bilimsel çalışmalar önümüzdeki 5 yıl sonunda Türkiye'de diyaliz tedavisi gören hasta sayısının 100 bin olacağını bildiren Daştan, "Milyon nüfus başına düşen kadavra verici sayısı AB ülkelerinde ortalama 19.6 iken ülkemizde 4.6'dır." dedi.
 Daştan açıklamasında organ bağışının önemini hatırlatarak şu ifadeleri kullandı: "Bilindiği gibi ülkemizde organ bağışı ve organ nakli sayılarının yetersizliği, son dönem organ yetmezliği nedeniyle tedavi görmekte olan birçok hastanın organ beklerken hayatını kaybetmesine neden olmaktadır. Hastaların yaşam süresi ve kalitesinde, ülke ekonomisi ve iş gücünde ağır kayıplara yol açan söz konusu organ yetmezlikleri önemli bir sağlık sorunu olarak gündemdeki yerini korumakta olup organ bağışı ve nakli sayılarının artırılması Bakanlığımızın öncelikli hedeflerindendir." şeklinde konuştu.
 Tedavisi sadece organ ve doku nakli ile mümkün olan hastalıkların dünyada olduğu gibi, Türkiye'de de önemli sağlık sorunlarından birisi olduğunu vurgulayan Ali Daştan, "İleri derecede kalp, karaciğer ve böbrek yetmezliği olan bazı hastaların tedavileri ancak organ nakli ile mümkün olabilmektedir. Ülkemizde yaşamını diyaliz tedavisi ile devam ettiren yaklaşık 60 bin kronik böbrek yetmezliği hastası mevcuttur. Son dönem böbrek yetmezliklerinde diyaliz tedavisi yerine, böbrek nakli yapılması hem hastanın yaşam süresi ve kalitesini artırmakta hem de ulusal bütçeye daha az maliyet getirmektedir. Bazı kronik karaciğer ve kalp rahatsızlıklarında durum daha üzücü olup, diyaliz gibi yardımcı tedavi alternatifleri olmadığı için bu hastalar organ bulamadıkları takdirde hayatlarını kısa sürede kaybetmektedirler. Ülkemizde, Ulusal Koordinasyon Merkezi'ne kayıtlı 19 bin 437 böbrek, karaciğer bin 842, kalp 327, akciğer 16, pankreas bekleyen 216 hasta bulunmakta." diye  konuştu.
 Daştan, "Yapılan bilimsel çalışmalar önümüzdeki 5 yılsonunda ülkemizde diyaliz tedavisi gören hasta sayısının 100 bin olacağını ve yine medikal tedavi ile takip edilen kronik kalp ve karaciğer hastalarından organ bekleme listelerine 50 bin civarında hastanın daha gireceğini göstermektedir. Bu durum şimdi olduğu gibi yakın gelecekte de ülkemizi sağlık sistemi açısından önemli bir hastalık yükü ve sosyal güvenlik sistemi açısından da önemli bir ekonomik yükle karşı karşıya getirecektir. Bu nokta da biz sağlık hizmeti sunucularına düşen görev, koruyucu sağlık hizmetlerinin geliştirilmesinin yanında, organ bekleyen mevcut hastalarımıza yaşam şansı sunabilecek organ temini çabalarını, işbirliği içerisinde yüksek seviyelere çıkarmaktır." ifadelerini kullandı.
 (CİHAN)