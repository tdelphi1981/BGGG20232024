Kök hücreyi 'Nobel' umutlandırdı
Nobel Tıp Ödülü'nün kök hücre çalışması yapan iki bilim insanına verilmesi çaresiz birçok hastalık için umut ışığını artırdı.
 Nobel Tıp Ödülü'nün kök hücre çalışması yapan iki bilim insanına verilmesi, bu alanda araştırma yürüten bilim insanlarını umutlandırdı.
 Bilim insanları, ilerde kök hücre tedavisiyle birçok hastalıkta tam iyileşmenin mümkün olacağına inanıyor.
 Hücresel Tedavi ve Rejeneratif Tıp Derneği Başkanı Prof. Dr. Osman İlhan, Nobel Tıp Ödülü alan İngiltere'den John B. Gurdon ile Japonya'dan Shinya Yamanaka'nın kök hücre çalışmalarının tıp dünyasında çığır açtığını söyledi.
 Gurdon'ın bazı hücrelerin birden fazla kök hücreye, Yamanaka'nın ise normal bir hücrenin olgunlaşmamış bir hücreye dönüşebileceğini keşfettiğini belirten İlhan, 2000'li yılların başında embriyonik kök hücrelerin her türlü kök hücreye dönüşebileceğinin saptandığını anlattı. Fakat bazı hastalarda denenen bu hücrelerin olumsuz sonuçlar ortaya çıkardığını ifade eden İlhan, ABD'de Bush yönetiminin 2005'de embriyonik kök hücre çalışmalarının bir süre askıya alınmasını kararlaştırdığını hatırlattı.
  