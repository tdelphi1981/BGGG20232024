1 haftada gülüşünüzü yenileyebilirsiniz
Dişlerinizdeki renk bozuklukları, çatlaklar, kırıklar nedeniyle gülerken ağzınızı mı kapatıyorsunuz? Ya da gülerken diş etleriniz çok mu görünüyor? Merak etmeyin. Yeni tip porselenler, lazer gibi yöntemlerle 1 hafta gibi kısa bir sürede yepyeni bir gülüşe sahip olabilirsiniz... 
 ÖZGÜR GÖKMEN ÇELENK
  
 ozgur.celenk@posta.com.tr
  
 Diş Hekimi Ortodonti Uzmanı Aylin Sezen Yalçın anlattı: 
 Eskiden insanlar çürük veya diş eti problemleri nedeniyle diş hekimine başvururdu. Artık daha güzel bir gülümsemeye sahip olmak için de başvuruyorlar. Gülmek o kadar önemli ki fotoğraflarda ağzı kapalı insanlara dikkat edin, çoğu diş sorunu yaşıyordur. Gülüş estetiği için birkaç yol var. Hızlı sonuç almak isteyenler için porselen olağanüstü sonuçlar ortaya çıkarıyor.Dişlerdeki renk bozuklukları, çatlaklar, dolgulardaki renk değişiklikleri, kırıklar için dişin tamamını kesmek yerine artık sadece ön yüzeyine porselen tırnak uygulanıyor. Porselen yapıştırma tırnaklar gibi dişin üstüne konuluyor. Eskisi gibi dişleri kesip üzerine porselen uygulaması pek yapılmıyor. Hastanın yüzü de uygunsa ortaya nefis sonuç çıkıyor. 1 hafta içinde gülüş tamamen yenileniyor. 
 Diş etleriniz çok görünüyorsa... 
  
 Eğer gülümseme hattı içinde diş eti çok görünüyorsa ya da diş rengi iyi değilse bunun için de tek seansta çözüm var. Rahmetli Kemal Sunal’ın diş etleri gibi çok ileri boyutta sorun varsa daha ciddi işlemler gerekli oluyor. Ama daha hafif diş eti uzunlukları lazerle tek seansta 1.5-2 milim kısatılabiliyor. Lazer sayesinde kanama olmuyor, hatta anesteziye bile gerek kalmıyor. Lazer diş eti seviyesi yüksek olanlara da düzeltme şansı tanıyor. Lazer, diş etinin çok mor olduğu durumlarda renk açma işleminde de kullanılabiliyor. 
 Çarpıklığa görünmez tel
  
 Bazen dişlerin formu o kadar güzel oluyor ki hastaya tırnak biçiminde bile olsa porselen yerleştirmek istemiyoruz. Mesela diş rengi çok güzel bir hasta geldi. Bir dişi biraz eğri. Bu hastaya durup dururken porselen yapmak etik değil. Bu durumda ortodonti öneriyoruz. Erişkinlerde ortodonti için çok farklı seçenekler var. Eskiden metal tel ve braketlere alternatif yoktu. 
 Artık beyaz telin üstüne seramik (beyaz) braketler takılabiliyor. Tel ve braketin hiç görünmesini istemeyenler için teli dişlerin arkasından takabiliyoruz. Hafif çarpıklıklarda tel ve braket dışında da seçenek var. Invisalign adı verilen, dişlere takılan, çıkarılabilir, ağızda belirgin olarak gözükmeyen şeffaf düzeltici plaklarla dişler düzeltilebilir. Erişkinlerde ortodonti tedavisi en az 8 ay sürüyor, 1 yıl içinde bitiyor. Ortodontiye bazen porselen öncesinde çok çarpık dişlerin düzeltilmesi için de başvurabiliyoruz. 
 Bir saatte beyaz dişler
  
 Prof. Dr. Serhat Yalçın anlattı: 
  
 Diş beyazlatma hem ofiste hem de evde yapılabiliyor. Ofis tipi beyazlatma muayenehanede 1 saatlik bir işlem. Önce diş etlerine koruyucu bir ilaç sürüyoruz. Ardından beyazlatıcı ürünü dişlere sürüyoruz. Kimyasalı aktif hale getirmek için lazer ya da halojen ışık kullanıyoruz. Hasta 1 saat koltukta kaldıktan sonra birkaç ton açılmış dişlere sahip oluyor. 
 Ev tipi beyazlatmada ise hastaya diş ölçüsüne göre şeffaf plaklar yapılıyor. Plağın içine ilaç konuyor. Hasta uyumadan önce plağı takıyor, sabah çıkartıyor. Diş beyazlatma işlemi ilaçlara bağlı veya aşırı flor kullanımına bağlı diş renk sorunlarında çok işe yaramıyor. Ama sağlıklı olup rengi genetik olarak koyu dişlerde fark yaratıyor. 
 Gülüş analizi nedir?
  
 Yeni bir gülümseme yaratırken şu detaylara bakılıyor: 
 - İstirahat halinde dudaklar hafif aralıkken görünen diş miktarı: Üst kesicilerin 2-4 miliminin görünmesini istiyoruz. Görünen üst diş miktarı ‘gençlik belirtisi’. Özellikle Brigitte Bardot’nun gençlik fotoğraflarına bakarsanız bu özelliği görebilirsiniz. Seksi görünmek istenen pozlarda genellikle üst diş görünümleri kullanılır. 
 - Hafif gülümseme sırasında görünen diş ve dişeti miktarı. 
 - Maksimum gülüş sırasında görünen diş ve dişeti miktarı. 
 - Diş renginin cinsiyet ve ciltle uyumu. 
 - Diş formlarının cinsiyet ile uygunluğu: Büyük, yuvarlak hatlı, beyaz dişler kadınsı; küçük, keskin kenarlı dişler erkeksidir. 
 - Konuşma sırasında görünen diş miktarı. 
 - Dişlerin birbirleri arasındaki oranların ‘altın orana’ uygunluğu. 
              
 Hollywood gülüşü
  
 Hollywood oyuncularının yüzde 95’i ideal gülümsemeye sahip. Natalie Portman, Penelope Cruz, Scarlett Johansson, Siena Miller’ın gülüşü kusursuz. Angelina Jolie ideal gülüş kriterlerine uymuyor. Çünkü diş eti seviyeleri uyumsuz, diş eksenleri artmış. Tom Cruise’un dişleri simetrik değil. Eva Herzigova’nın gülüşü felaket, yarı yarıya diş eti görünüyor. Andrea Lima’nın ağzı da kötü görünüyor. 
 (06.01.2013 tarihli Posta Karnaval'dan yapılmıştır.)