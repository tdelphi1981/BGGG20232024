Sağlıklı spor için ayak muayenesi uyarısı
Ayak yapısı dikkate alınmadan yapılacak spor aktivitelerinin sakatlanmalar ve ciddi sağlık sorunlarına yol açabileceği bildirildi.
Celal Bayar Üniversitesi (CBÜ) Tıp Fakültesi Hafsa Sultan Hastanesi Fiziksel Tıp ve Rehabilitasyon Ana Bilim Dalı Başkanı Prof. Dr. Lale Cerrahoğlu, AA muhabirine yaptığı açıklamada, sağlıklı fiziksel aktivite için her şeyden önce ayak yapısının sağlıklı olması gerektiğini ifade etti.

Özellikle sportif faaliyetler söz konusu olduğunda, ayak yapısının büyük önem taşıdığını dile getiren Cerrahoğlu, spor dalına göre ayağın ön ya da topuk kısmının yoğun olarak kullanılması gerektiğini, bu yüzden ayak yapısı bilinmeden spor yapılmasının, sürekliliğe bağlı olarak ciddi rahatsızlıklara yol açabileceği uyarısında bulundu.

Cerrahoğlu, ayak basıncının, her bir santimetrekareye farklı dağılımlarının ve bunun belirlenmiş normal değerlerinin söz konusu olduğuna işaret ederek, şunları söyledi:

'Bütün spor yapanlar için ayak basıncının eşit oranda dengelenmesi gerekmektedir. Normalde kaslarımız, tendonlarımız ve kemik yapımız bir denge üzerindedir. Bunlardan birinde ortaya çıkabilecek küçücük bir doğumsal veya sonradan kazanılmış bir bozulma, sportif faaliyetlerde engel oluşturacaktır.'

-Sakatlıkları önlemek için ayak basıncı muayenesi-

Sportif bir faaliyete başlamadan önce mutlaka ayak muayenesi yaptırılmasını öneren Cerrahoğlu, şöyle devam etti:

'Sportif aktivitelere başlamadan önce ayak sağlığının değerlendirilmesi, gelecekte olabilecek sakatlıkları engelleyecektir. Aksi takdirde erken sakatlanmalar olur. Aşırı yüklenmeler dediğimiz bağlara, kaslara gelen yüklenmeler, kemik yapışma yerlerinde reaksiyonlar yapar. İlk etapta ağrıyla ortaya çıkan bu rahatsızlıklar, zaman içinde kronik süreçte hastalıkların ortaya çıkmasını sağlar.'

Prof. Dr. Lale Cerrahoğlu, ayak muayenesinin yapılışı ve bozukluk tespit edilmesi halinde uygulanan tedavi yöntemi hakkında ise şu bilgileri verdi:

'Ayak muayenesinde, bütün ayak yapısı, bilekler ve küçük eklemlerimizin hepsi tek tek inceleniyor. Kasların gücü ve sinir yapısı inceleniyor. Burada zaman içinde oluşmuş olan deformiteler tek tek kaydediliyor. Daha sonra 1 santimetresinde 4 sensör bulunan 'pedobarografi' cihazında hastayı yürüterek ayak basınç değerlendirmesini yapıyoruz. Bu basınçlar normal dağılımda mıdır, bunu değerlendiriyoruz ve başlangıç muayenesi ile bunu bütünleştiriyoruz. Sonrasında gerekiyorsa basınç dağılımını düzenlemek için kişiye özgü tabanlık veriyoruz.'