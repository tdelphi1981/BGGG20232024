Menisküs zedelenmesi en fazla kadınlarda görülüyor
Uzmanlar, sert bir hareket sonucunda dizde meydana gelen menisküs zedelenmesinin en çok kadınlarda görüldüğünü söyledi. Ufak bir zedelenme sonrası, çömelme sırasında, merdiven inip çıkarken ya da arabadan inerken dahi menisküs yırtılabileceğini aktardı.
 Op. Dr. Tuluhan Yunus Emre, futbolcu sakatlanması olarak bilinen menisküs yırtılmasıyla ilgili, "Her dizde iç ve dışta birer adet olmak üzere 2 menisküs vardır. Menisküs dizde uyluk ve baldır kemiği arasında conta vazifesi görür. Ameliyat ettiğimiz hastalara baktığımızda en fazla kadınlarda menisküs yırtılması olduğunu görüyoruz. Her yaş grubunda ve farklı nedenlerden dolayı menisküste zedelenme meydana gelebilir. Genç yaşlarda sportif aktivitelerde ya da ani dönme sonucunda menisküs yırtılabilir. Orta yaş kadınlarda çömelerek yapılan işlerde menisküs yırtıkları sık olarak görülür.Yaşlılarda ise menisküs zayıflar. Doku dejenere olur ve yırtılması kolaylaşır. Ufak bir zedelenme sonrası, çömelme sırasında, merdiven inip çıkarken ve arabadan inerken dahi yırtılabilir." dedi.
 SPOR YAPMADAN ÖNCE TEDBİR ALINMALI
 Spor yapacak kişilerin spora başlamadan önce bir takım hazırlıklar yapması gerektiğini belirten Op. Dr. Tuluhan Yunus Emre, aksi halde şahısların sakatlanma riskiyle karşı karşıya kalabileceğini ifade etti. Emre, saha zeminine göre spor ekipmanının seçilmesi gerektiğini vurguladı. Zeminin spor yapmaya elverişli olup olmadığına bakılması ve uygun spor ayakkabı giyilmesini belirten Emre, spor alanında ilk yardım yapabilecek deneyimli elemanın bulunmasının önemli olduğunun altını çizdi. Yanlış bir hareket sonucu sakatlanan kısma hemen buz kompresi yapılmasının da iyileşme sürecini azaltacağını söyledi.
 Emre,spor sakatlıklarını önlemek için şu uyarılarda bulundu: "Bir spora başlayacaksanız yeterli oranda antrenman yapmalısınız. Her spordan önce 5-10 dakika ısınma hareketi yapılmalı. Kesinlikle tok karnına spor yapılmamalı ve spora göre ayakkabı, giyim eşyası seçilmeli.Tercih edilen sporun kurallarını çok iyi bilinmeli, spora göre diz, el, baş ve dişler için koruyucu araç kullanılmalı. Sakatlıkların önlenmesinde dinlenmenin ayrı bir önemi vardır. Yorgun olarak yapılan spor sonrası sakatlık oranlarında önemli derecede artma görülmektedir."
 (CİHAN)