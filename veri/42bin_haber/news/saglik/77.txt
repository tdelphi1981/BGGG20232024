Nil Koleji, obeziteyle mücadele başlattı
Diyarbakır'da faaliyet gösteren Özel Nil İlköğretim Okulu, çağın hastalığı olarak kabul edilen obeziteyle mücadele başlattı. Okul yönetimi, bilim adamlarının 'günümüzde ülkelerin en önemli sağlık sorunu' olarak tanımladığı hastalığa karşı, öğrenci ve velilerle işbirliği yaptı.
 Özel Nil İlköğretim Okulu Müdürü Ali Pehlivan, yaptığı açıklamada, abur cubur yeme başta olmak üzere dengesiz tek tip beslenme, doğal olmayan ürünlerle beslenme, öğün atlama ve porsiyonların büyümesi gibi faktörlerin obezitenin nedenleri arasında yer aldığını söyledi.
 Beslenmenin, anne karnından başlayarak yaşamın sonlandığı ana kadar devam eden vazgeçilmez bir ihtiyaç olduğunu hatırlatan Pehlivan, "Sağlıklı bir yaşam sürdürmek için alınan enerji ile harcanan enerjinin dengede tutulması gerekmektedir. Biz de okul olarak bir dizi önlem aldık. Yaşamın ve okulun içerisine aktivite kattık. Günlük bedensel aktiviteleri ders içi ve ders dışı faaliyetlere yaydık. Özellikle yemekten sonra yürüyüş ve kondisyon aletleriyle teneffüslerde kalori yakmanın yolunu açtık. Yemek menülerini çocukların ihtiyaç duyacakları kalori miktarına göre ayarladık. Okul kantininde gazlı ve zararlı meşrubat, cips gibi ürünlerin satışını engelledik. Zaman içerisinde aldığımız önlemlerin neticesi ortaya çıkacaktır. Sağlıklı bir nesil, mutlu bir aile, sağlıklı bir toplum hedeflemekteyiz." dedi.
 Ali Pehlivan, Dicle Üniversitesi ile de işbirliği yaparak, bilimsel anlamda yardım alma, süreci takip etme ve bununla ilgili öğrenci ve velilere seminer vermenin de programlarında olduğunu kaydetti. CHA