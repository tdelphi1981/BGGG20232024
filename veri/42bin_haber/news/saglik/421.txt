Menisküs yırtığına her zaman ameliyat gerekmez
Fizik Tedavi ve Rehabilitasyon Uzmanı Doç. Dr. Cengiz Bahadır, menisküs yırtığının cerrahi tedavi gerektirdiğine yönelik yaygın bir kanı olduğunu vurgulayarak, bu bilginin doğru olmadığını söyledi.
Dizdeki menisküslerin bir bölümünün ya da tamamının alınmasının kıkırdak dokuda kireçlenmeye sebep olduğunu anlatan Bahadır, bu durumla karşılaşmamak için uygun tedavinin önemli olduğuna dikkat çekti. 

Doç. Dr. Cengiz Bahadır, sporcu hastalığı olarak bilinen menisküse ilişkin önemli açıklamalarda bulundu. "İlerleyen yaş ile beraber menisküs kıkırdağı da diğer eklem elemanları gibi yıpranmaya başlar." diyen Bahadır, özellikle gençlerde sportif uğraşlar sırasında diz eklemine önemli bir yüklenme olduğunda menisküslerin yırtılabileceğini belirtti. 

Tedavi için her zaman cerrahi müdahaleye gerek olmadığının altını çizen Bahadır, "Toplumda yaygın kanı hemen her menisküs yırtığının cerrahi tedavi gerektirdiğidir. Aslında bu doğru olmayıp aksine meniskus yırtıklarında cerrahi tedavi genelde gerekmez. Menisküs yırtıklarının akut döneminde günde bir kaç kez 15 er dakikalık buz uygulama, istirahat ve bandaj uygulanır. Ağrı kesiciler bu dönemde hastayı rahatlatmak için kullanılır. Diz çok şiş ise sıvı iğne yardımı ile boşaltılıp hasta rahatlatılabilir. Bu tedaviler ile genelde bir hafta içinde diz şikayetleri büyük oranda azalır. Cerrahi kararı akut dönem geçtikten sonra verilmelidir." dedi. 

Özellikle gençlerde ve üst düzey amatör yada profesyonel sporcular dizlerin zorlamaya devam edeceğinden yırtık olan menisküs nedeni ile dizde tekrar kitlenme ve şişme ortaya çıkabileceğini hatırlatan Bahadır, "Bu nedenle bu tip vakalarda genelde cerrahi artroskopi ile tedavi edilir. Menisküsdeki yırtık duruma göre dikilebilir ya da alınabilir." şeklinde konuştu. 

Bahadır sözlerini şöyle sürdürdü: "Ama hasta orta ve ileri yaşlarda ise veya genç olduğu halde dizi zorlayacak aktiviteler yapmıyorsa cerrahi tedavi nadiren gerekir. Özellikle 45-50'li yaşlardan sonra menisküs yırtıkları genelde kireçlenme ile beraberdir. Bilimsel araştırmalar kireçlenmesi olan hastalarda menisküslerin çoğunlukla yırtık olduğunu göstermektedir. Bu vakalarda menisküsü almak hastanın ağrılarını azaltmayacaktır. Çünkü asıl olay menisküsdeki yırtık değil kireçlenmedir. Bu tip vakalarda konservatif tedavi dediğimiz fizik tedavi, buz uygulama, ilaç, bandaj ve enjeksiyon gibi yöntemler ile ağrılar genelde başarılı bir şekilde kontrol altına alınabilir. Bazen yan bağlar özellikle iç yan bağda gerilmeye maruz kalır ve buda bu özelikle iç menisküs ağrısını taklit eder. Bu durumlarda cerrahi yerine basit bir iğne ile diz ağrısı tamamen giderilebilir."

Menisküsün cerrahi olarak alınmasının sakıncalarından da söz eden Bahadır, "Unutulmaması gereken en önemli gerçek, menisküslerin dizde bulunmasının bir sebebi olduğudur. Dizden menisküslerin tamamının yada bir kısmının alınmasının dizdeki kıkırdak harabiyetini hızlandırdığı ve erken kireçlenme yaptığı ispatlanmıştır. Yani menisküs ameliyatının bir bedeli vardır ve o bedelde erken kireçlenmedir. 
Bu bedeli ödememek için menisküs lezyonlarında tanı doğru konmalı ve tedavi seçimi çok yönlü bir değerlendirme sonunda yapılmalıdır." ifadelerini kullandı.