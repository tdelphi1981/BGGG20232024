Prostata 'buharlı' çözüm
Düzce Üniversitesi (DÜ) Araştırma ve Uygulama Hastanesi'nde ilk kez bir hasta üzerinde denenen plazmakinetik cihazı sayesinde prostat hastaları artık buharlaştırma yoluyla kansız bir şekilde tedavi ediliyor.
Üroloji Anabilim Dalı'nda görevli Prof. Dr. Enver Özdemir, gazetecilere yaptığı açıklamada, hastaların tedavisinde kullanılan plazmakinetik cihazının DÜ tarafından yeni alındığı ve başarılı sonuçlar verdiğini aktardı. 

Prostatın erkeklerde yaşın ilerlemesiyle büyüdüğüne dikkati çeken Özdemir, 50 yaş üstü erkeklerin üçte birinde idrar kanalını tıkayarak, böbreklerde çürümeye neden olduğunu aktardı. 

Özdemir, bunun cerrahi tedaviyi zorunlu kıldığını anlatarak, Daha önce kanamalı ve zor olan ameliyat, plazmakinetik cihazıyla kapalı olarak buharlaştırma işlemiyle kansız ve sorunsuz bir şekilde uygulanmaya başlanmıştır dedi. 

Vücuttan elektrik akımının geçmediğine dikkati çeken Özdemir, kan biyokimyasının bozulmadığını, bu nedenle kansız tedavi uygulandığını anlattı.
Cihazın kapalı mesane kanseri buharlaştırması tedavisinde de kullanıldığına işaret eden Özdemir, Bu cihazın hem açık kanser cerrahisinde hem de laparoskopik tedavide kullanılabilecek üniteleri vardır. Ayrıca, idrar kanalı tıkanıklarını buharlaştırarak tedavi eden üniteye de sahiptir diye konuştu.
Özdemir, kalp riski olan, kan sulandırıcı alan ve kanama bozukluğu olan yaşlılarda rahatlıkla kullanılabileceğini kaydetti.

 
  
  
 