Ultrason 'zararsızdır' denilemez
ART Tıp Merkezi ve VKV Amerikan Hastanesi Kadın Hastalıkları ve Doğum uzmanı Op. Dr. Senai Aksoy, ultrasona bebeği seyretmek için değil sadece gelişim takibi için başvurulması gerektiğini söyledi.
Ultrasonun bebeğe tamamen zararsız olmadığını belirten Aksoy, bu yüzden sorunsuz geçen hamilelikte 9. - 12. hafta, 19. - 22. hafta ve 29. - 32. haftaları arasında ultrason muayenesi yapılabileceğini kaydetti.

Doğum Uzmanı Op. Dr. Senai Aksoy, hamilelikle ilgili en çok merak edilen konular hakkında bilgi verdi. Hamilelikte genelde 20. haftada ilk hareketlerin hissedildiğini aktaran Aksoy, sağlıklı gebelik için bazı önerilerde bulundu. Hamilelerin beslenmelerine dikkat etmesini tavsiye eden Aksoy, çiğ besinlerin tüketilmemesini söyledi. Her gebenin kişisel durumundan kaynaklanan farklılıklar olduğunu hatırlatan Aksoy, bu yüzden hangi besinlerin tüketilebileceği konusunda mutlaka doktora danışılması gerektiğini açıkladı. Hamilelik boyunca 6 ila 20 kilo almanın normal olduğunu ifade eden Aksoy, son üç ayda bedenin yüksek miktarda vitamin ve minerale ihtiyacı olduğu için normal ihtiyacın iki katını almak gerektiğini söyledi. 

Hamilelerde hormonların değişmesiyle bedende bazı farklılıklar olabileceğine dikkat çeken Aksoy, bunları şöyle sıraladı: Yorgunluk, mide yanması, kabızlık, sık idrara çıkma, bulantı. Kadınların cildinin yapısında da değişiklik olabileceğini hatırlatan Aksoy, cildin yapısına bağlı olmakla birlikte kadınların yüzde 70'inden fazlası gebelikte çatlaklarla karşılaşıyor. Bu durumun normal olduğuna değinen Aksoy, gebeliğin 18. haftasından itibaren buğday özlü yağlarla karına masaj yapılmasını tavsiye etti. 

Gebelerin yolculuk sırasında da dikkatli olmasını tavsiye eden Aksoy, "Araba yolculuğunda sık sık mola vermeye çalışın. Tuvalet ihtiyacınızı düzenli olarak giderin. Kollarınızı ve bacaklarınızı molalar esnasında hareket ettirin. Yeteri miktarda sıvı almaya gayret edin." diye konuştu.