Kalp deliğine ameliyatsız tedavi
Kocaeli Üniversitesi (KOÜ) Tıp Fakültesi'nde oluşturulan özel bir ekip, kalp deliği olan hastaları ameliyatsız yöntemle ağrısız bir şekilde tedavi ederek, 24 içinde taburcu edilmesini sağlıyor.
KOÜ Tıp Fakültesi Kardiyoloji Anabilim Dalı İnvazif Kardiyoloji Araştırma ve Uygulama Birimi'nde, Prof. Dr. Ertan Ural, Doç. Dr. Teoman Kılıç ve Doç. Dr. Tayfun Şahin tarafından oluşturulan ekip tarafından gerçekleştirilen operasyonlarda, bu güne kadar 40 hastanın bu yöntemle sağlığına kavuştu.
KOÜ Tıp Fakültesi Kardiyoloji Birimi'nden Doç. Dr. Teoman Kılıç, 2 yıldan beri yapısal kalp hastalıklarında girişimsel kardiyolojik işlemlere yönelik araştırma ve çalışmalar başlattıklarını, son 1 yılda da özellikle erişkinler de doğumsal kalp deliklerini ameliyatsız olarak kapatılması yöntemini uyguladıklarını söyledi. 

Ameliyat olmuş, kapak biyoprotez veya metalik protez takılan ve bu kapakların etrafından kaçak olan kişilerde, ikinci kez açık kalp ameliyatı riskli olacağını vurgulayan Kılıç, cihazlarla imvazif kardiyoloji biriminde ameliyatsız olarak bu delikleri kapattıklarını ifade ederek, Bu yöntemle şu ana kadar ciddi rahatsızlıkları bulunan 40'tan fazla hastaya müdahale ettik ve çok başarılı sonuçlar aldık dedi. 

Kocaeli bölgesinde, erişkinde konjenital ve yapısal kalp hastalıklarındaki kardiyolojik yöntemleri KOÜ Tıp Fakültesi'nde başarıyla gerçekleştirdiklerini belirten Kılıç, şunları kaydetti 

Geçmişte, kalp içi delikler ağırlıklı olarak ameliyatla kapatılırken, günümüzde ameliyatsız olarak kapatılma yöntemleri tercih ediliyor. Hastalarımız işlemin ardından 24 saate içerisinde taburcu olmaktadırlar. Burada ekip çalışması çok önemli. İşlemi gerçekleştirirken uygun görüntüler alınması çok önemli. Özellikle deliğin etrafında cihazı tutacak olan ritmlerin yeterli olup olmadığı ve yerleştirilecek cihazın boyutu, tek başına yapılabilecek işlemler değil. Ekip halinde çeşitli ölçümlerle gerçekleştirilecek işlemlerdir. İşlem süresi 35 dakika ile 1 saat arasında değişiyor. Bu güne kadar 40'ın üzerinde hastaya müdahale ettik. İşlem sonrasında herhangi bir sorun yaşamadık ve hastalarımız başarıyla taburcu edildiler. 
  
DELİK OLAN KAP İŞLEYİŞİNİ SÜRDÜREMEZ 


Delik olan kalbin normal işleyişini sürdüremediğini, kirli kan ile temiz kanın birbirine karıştığını belirten Kılıç, bu gibi rahatsızlıkların hastada çok ciddi sıkıntılara yol açtığını, özellikle aşırı yorgunluk, nefes darlığı, çarpıntı, ayaklarda şişme yaşandığını dile getirdi.
 
Kılıç, operasyonda, kalp deliğinin olduğu yerden bir kateter yardımı ile geçtikten sonra, cihazla deliğin sol kulakçık tarafındaki diski, daha sonra da sağ kulakçık tarafındaki diskini açtıklarını ve disk şeklindeki cihazla birlikte deliği tamamen kapattıklarını anlattı.
 
Kalp deliklerinin kapatılmasının yanında, damar tıkanıklıklarını anjiyo yöntemi ile açtıklarını ifade eden Kılıç, en son Sadi Atılır ismindeki bir hastaya işlem yaptıklarını söyledi.
 
Hastanın, özellikle erişkinlerde ender rastlanan, kalpten çıkıp akciğere giden damardaki kapakta ciddi darlığın olduğunu kaydeden Kılıç, Bu hastamız, oldukça ciddi sorunlarla geldi. Nefes darlığı, çarpıntı ve ayaklarda şişme... Akciğer damarı ile sağ kalp arasında oldukça ciddi 120 milimetre civarında bir basınç farkı mevcuttu darlık sebebiyle. Kateter yardımıyla kapağın olduğu bölgeyi geçtik, bir tel yardımıyla balonumuzu yerleştirdik. Kapağın olduğu yerde balonumuzu şişirdik. Balon darlığının olduğu yerde şiştiği zaman, dar olan kapağı açtık. İşlem sonrasında hastada düzelme oldu. Daha önce yürüyemeyen, nefes darlığı olan hastamız, bu işlem sonrasında eski sağlığına kavuşmaya başladı şeklinde konuştu.
 
TEDAVİ MASRAFLARINI SGK KARŞILIYOR  
  
Doç. Dr. Teoman Kılıç, yapısal kalp hastalıklarındaki girişimsel kardiyolojik işlemlerin önemli bir kısmının SGK kapsamında olduğunu ve hastaların bu tedaviden ücretsiz olarak faydalanabileceklerini söyledi.
 
Üniversitede bu işlemlere ilave olarak, yakın zamanda ameliyatsız kalp kapağı değişimi işlemlerini de gerçekleştirmeyi planladıklarını dile getiren Kılıç Tıp Fakültesi olarak amacımız, bir yapısal kalp hastalıkları merkezi haline gelmektir dedi.

 
KALP DELİĞİ KAPATILDI FUTBOL OYNAMAK İSTİYOR  


Kalbindeki delik nedeniyle tedavi olmak için Kars'tan Kocaeli'ye gelen 20 yaşındaki Emrah Yıldız da KOÜ Tıp Fakültesi'nde Doç. Dr. Teoman Kılıç tarafından başarılı bir operasyonla sağlığına kavuştuğunu söyledi. 

Daha önce merdivenleri çıkarken yorulduğunu, nefes almakta güçlük çektiğini dile getiren Yıldız, Şu anda gayet iyiyim, bir sorunum yok. Eskiden futbol oynuyordum. Futbol oynamayı seviyorum. En kısa zamanda tekrar oynamak istiyorum dedi.
Yıldız, kendisi gibi hasta olanlara da bir mesaj vermek istediğini anlatarak, Hiçbir şekilde korkulacak bir şey yok. Ağrı, sızı yok. Zaten işlem sırasında uyutuluyoruz. Hastanede bir gün kalıyoruz. Yoğun bakımda bile ayağa kalktım. Sağlığıma kavuştuğum için çok mutluyum. Doktorlarıma çok teşekkür ediyorum ifadelerini kullandı. 

Damar tıkanıklığı şikayeti ile anjiyo olan 38 yaşındaki Sadi Atılır ise daha önce nefesinin tıkandığını, sık sık yorulduğunu ve çok sık terlediğini belirterek, Operasyondan sonra gayet iyiyim. Hiçbir sıkıntım yok diye konuştu.
 
  
 