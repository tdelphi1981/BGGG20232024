'Abartılı karne hediyesi almayın'
 
  Konya Necmettin Erbakan Üniversitesi Meram Tıp Fakültesi Hastanesi Çocuk ve Ergen Psikiyatri Anabilim Dalı Öğretim Üyesi Doç. Dr. Sabri Hergüner, çocuğun karne aldığında başarısının mükafatlandırılmasının doğru bir davranış olduğunu söyledi. 
 Çocuklara hediye verme konusunda önemli bazı yanlışların yapıldığını ifade eden Hergüner, verilecek mükafatın belirlenmesinde ailenin kendi olanaklarına göre tercihte bulunması gerektiğine işaret etti. 
 Ailenin abartılı bir hediye vermesi durumunda çocuğun haklı olarak daha sonraki senelerde beklentisinin artacağına dikkati çeken Hergüner, şunları kaydetti: 
 "Birinci sınıfa giden bir çocuğa karne hediyesi olarak verdiğiniz ödülün daha büyüğünü ve daha değerlisini bir sonraki sene vermek gerekecektir. Çünkü çocuğun beklentisi bu yönde olacaktır. Bu yüzden hediye vermede ailenin belli bir düzeninin olması gerekir. Erken yaşta büyük ödüller ve pahalı hediyeler, daha sonraki yıllarda çocukta tatminsizlik duygusuna neden olabilir. Bu nedenle, ödüllendirmede bulunulurken hediyenin içeriği ve değeri de yıllar içinde artırılabilir olmalı." 
 'ÇALIŞMAYI BIRAKABİLİR'
  
 Hergüner, ailelerin hediye verirken bir planlama yaparak çocuğun yaşı ve başarısına göre verilecek hediyeleri daha titiz seçmesi gerektiğini dile getirdi. 
 İlkokul yıllarında çok pahalı hediyeler alınırsa ilerleyen yıllarda ailenin verilebilecek hediye konusunda sıkıntı yaşayabileceğini anlatan Hergüner "Maddi değeri yüksek hediyelere alışan çocuğun taleplerinin karşılanmaması karşısında ders çalışma içgüdüsünde azalma ortaya çıkabilir. Tepki olarak, çalışmayı bırakabilir ve daha sonraki senelerde başarı için gerekli motivasyonu sağlamada aile zorlanabilir. Çocuğunuza kendi elinizle zarar vermiş olursunuz" diye konuştu. 
 Hergüner, ailelerin bu konuya önem vermesi gerektiğini, aksi takdirde günümüzün en büyük sorunu olan tatminsizliğin çocuklarda baskın bir duygu haline gelebileceğini sözlerine ekledi. 
 AA