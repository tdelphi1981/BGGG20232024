İlaçların 5'te 1'i sahte
Dünya Sağlık Örgütü, yoksul ülkelerdeki ilaçların 5'te 1'inin sahte olduğunu açıkladı. Örgüt, büyük tehdit oluşturan sahte ilaçlarla dünya çapında mücadele edilmesi gerektiğini bildirdi 
 Uygun olmayan şartlarda, ucuz ve bazen zehirli malzemeyle üretilen sahte ilaç piyasası, her yıl biraz daha büyüyor. Sahte ilaç her yerde büyük sorun ancak Afrika kıtası ve yoksul ülkeler, sorunun en ciddi yaşandığı yerler.  Dünya Sağlık Örgütü, özellikle yoksul ülkelerdeki ilaçların beşte birinin sahte olduğuna dikkat çekti. Bu bölgelerde yoğun olarak kullanılan sıtma ilaçlarının ise 3’te 1’inin sahte olduğuna dikkat çekti.  Özellikle pahalı ve yüksek satış oranlarına sahip ilaçlar taklit ediliyor. Ve bazı ülkelerde, sahte ilaç oranı yüzde 80'lere kadar da çıkıyor. 30 milyar dolardan fazla gelire sahip sahte ilaç piyasası, uluslararası suç örgütlerinin denetiminde.  Uzmanlar, sahte ilaç ticaretinin aslında uyuşturucu ve sigaradan daha çok sayıda insana zarar verdiğinin altını çiziyor ve halk sağlığını tehdit eden bu sektörle uluslararası mücadelenin şart olduğunu belirtiyor.