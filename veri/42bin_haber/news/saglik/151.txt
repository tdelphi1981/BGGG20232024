DİKKAT! Ölüm kapsülleri can alıyor!
TÜRK Eczacıları Birliği, zayıflama ilaçlarının ölüm kapsülleri haline geldiğini, bitkisel olduğu gerekçesiyle hala masummuş gibi gösterildiğini belirterek önlem alınmasını istedi.
Türk Eczacıları Birliği Merkez Heyeti, 'Tamamen bitkisel' sloganıyla yola çıkan ve merdiven altı üretimi yapılan zayıflama ilaçlarının, eczane dışındaki pek çok yerden kolaylıkla temin edilebildiği, çoğu zaman kaçak yollarla ülkeye sokulduğunu bildirdi. Açıklamada, içeriğinde ne olduğu bile bilinmeyen bir biçimde üretilerek tüketiciye sunulduğuna dikkat çekilerek şöyle denildi: "Bu tür ürünlerin bitkisel olduğu gerekçesiyle zararsız olması gibi bir durum kesinlikle söz konusu değildir. Çünkü bitkisel ürün bile olsa, bu tür ürünler eczacı denetiminde, doğru dozlarda ve doğru kullanım şekilleriyle tüketilmelidir. Her ilaçta olduğu gibi, bitkisel ürünlerde ve hatta bitkilerde de yanlış kullanım, başka hastalıkları ve beraberinde ölümü bile getirebilmektedir. Son günlerde zayıflama ürünlerinden kaynaklı ölüm haberlerinin ard arda gelmesi bunu doğrulamaktadır. İşte bu nedenle, bu ürünlerin eczacı kontrolünde eczanelerden temin edilmesi ve Gıda, Tarım ve Hayvancılık Bakanlığı tarafından değil; Sağlık Bakanlığı tarafından ruhsatlandırılması ve denetlenmesi gerekmektedir. Gıda, Tarım ve Hayvancılık Bakanlığı tarafından sağlıklı bir denetim mekanizması işletilmediği için piyasada sahtelerinin de çok sık satılıyor olması, hepimizi endişelendirmektedir. İnsan sağlığıyla oynamaktan çekinmeyen bu sağlık simsarları da, ellerinde adeta ölüm saçan bu kapsüllerle rahatlıkla gezmekte ve vatandaşı en zayıf yerinden yakalamaktadır. Ölüm kapsülleri can alıyor.'

BİTKİSEL İLAÇLAR İLAÇ TAKİP SİSTEMİNE ALINMALI

Türk Eczacılar Birliği, bu tür ilaçların Sağlık Bakanlığı tarafından ruhsatlandırılıp ilaç takip sistemine alınmasını istedi. Açıklamanın devamında şöyle denildi: "Hemen her gün kötü bir örneğine rastladığımız bu durumun çözümü son derece basittir. Sağlık Bakanlığı tarafından ruhsatlandırma izni verildikten sonra tüm bitkisel ürünler İlaç Takip Sistemi kapsamına alınmalıdır. Tüm ilaçların üretimden tüketiciye gidene kadar ki süreçlerin en ince ayrıntısına kadar incelendiği bu sistem sayesinde değil eczanelere, ülkeye bile sahte ürün girmesi mümkün olmayacaktır. Ürününü eczanelerden güvenle alan vatandaşlar, eczacı danışmanlığında aldıkları ürünleri sağlıklı biçimde kullanabilecektir. Yetkilileri kalıcı çözümler üretmeye davet ediyoruz.'