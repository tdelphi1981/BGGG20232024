Sırt ağrıları hastalık habercisi olabilir
Her yaş grubunda ortaya çıkabilen sırt ağrıları, kas incinmesi gibi basit bir nedenle oluşabilirken, bazen de kalp hastalıkları ve omurga eğriliği gibi ciddi hastalıkların belirtisi olabiliyor. 
Özellikle sabit bir bölgede devam eden sırt ağrıları, ciddiye alınmadığı takdirde diğer hastalıkların tanı ve tedavisini geciktiriyor. Memorial Hizmet Hastanesi Beyin ve Sinir Cerrahisi Bölümü’nden Op. Dr. Umut Yaka, sırt ağrısına yol açan hastalıklar ve ağrıdan korunmanın yolları hakkında bilgi verdi. 
Sırt ağrısının nedeni kalp rahatsızlığı olabilir 
Sırt ağrısı sırt bölgesinde omuzlardan kaburgaların bitimine kadar görülen ağrı olarak tarif edilmektedir. Gençlerde ve her yaş grubunda ortaya çıkabilmektedir. Sırt ağrıları sıklıkla duruş bozukluğundan kaynaklandığı gibi; vücudun farklı bölgelerindeki rahatsızlıklar veya kalp hastalıklarının habercisi olabilir. 
Masa başında çalışanlar risk altında 
Son yıllarda bilgisayarın hayatımıza daha fazla girmesi nedeniyle özellikle genç ve orta yaştaki kişilerde sırt ağrıları sıklıkla görülmektedir. Genellikle sırt bölgesindeki kaslarda, ağrının basınçla tetiklendiği rahatsızlık, daha çok masa başı çalışan kişileri etkilemektedir. 
Yaygın vücut ağrısı özellikle sırt bölgesinde ağrı yapıyor 
Kadın hastalarda daha sık görülen yumuşak doku romatizması (fibromiyalji) boyun ile sırt bölgesi başta olmak üzere yaygın vücut ağrısına neden olmaktadır. Sırt fıtığı da ağrı nedenidir. Boyun ve bel fıtığına göre daha seyrektir. Daha çok sırtın alt bölgesinde görülmektedir. 
Omurga eğriliği sırt ağrısıyla karışmasın 
Çocukluk ve genç erişkinlik dönemlerinde omurganın üç boyutta eğrilmesi olarak adlandırılan “skolyoz” sırt ağrısıyla kendini belli etmektedir. Bu sırt ağrıları hareketle artan, dinlenmeyle geçen özelliktedir. 
Gece başlayan sırt ağrılarına dikkat etmek gerekiyor 
Yaşlı ve kadın hastalarda kemik erimesi (osteoporoz), sırt kemiklerinde kırılmalar ve sırt ağrısına neden olmaktadır. Omurgaları tutan omurga tümörleri gibi hastalıklar da sırt ağrısına neden olabilir. Bu nedenle; ağrı gece başlıyorsa, sürekli ya da şiddetliyse ve hastada kilo kaybı varsa zaman kaybetmeden doktora başvurmak gerekmektedir. 
Romatizmal hastalıkların belirtisi olabilir 
Kürek kemiğine vuran sırt ağrıları kalp krizinin belirtisi olabilir. Gece uykudan uyandıracak şiddetteki ağrılar (romatizmal hastalıklar), eklem şişmeleri gibi şikayetler de sırt ağrısına neden olmaktadır. 
Zona hastalığının belirtisi sırt ağrısı olabilir 
Sinir uçlarında iltihaplanması sonucu ortaya çıkan zona hastalığı hiçbir belirti vermeden sırt ağrısıyla kendini gösterebilir. Tüm bunlarla birlikte, kilo ve boy endeksine göre göğüsleri büyük olan kadınlarda da sırt ağrısı görülebilmektedir. 
Uzun süren sırt ağrıları mutlaka araştırılmalı 
Sırt ağrısının altı aydan fazla devam etmesi, sırtta bir yaralanma veya zedelenme meydana gelmesi ya da doktorun başka bir rahatsızlıktan şüphelenmesi halinde gerekli tetkiklerin yapılması önemlidir. Sırt ağrısının araştırılmasında; kan tahlili, ultrasonografi, bilgisayarlı tomografi veya MR gibi görüntüleme tetkiklerinin yapılması gerekmektedir. Kas incinmesine bağlı sırt ağrılarının çoğu birkaç günde kendiliğinden geçer. Ağrıyı azaltmak için ağrı kesici veya kas gevşetici ilaçlar kullanılabilir. Sırt ağrısı farklı diğer hastalıklardan kaynaklanıyorsa ağrıya sebep olan rahatsızlığın tedavi edilmesi gerekir. 
Sırt ağrısından korunma önerileri Stresten kaçınmak, kilo vermek, sırt ve karın kaslarını güçlendirmek için egzersiz yapmak, ani hareketlerden veya kas zorlamalarından kaçınılmak önemlidir. Sırtüstü yüzmek, yoga, pilates gibi spor aktiviteleri özellikle sırt ağrısı çekenler için yararlı olacaktır. Güneş, deniz, sıcak kum ve kaplıcalar çok faydalıdır. Soğuktan mümkün olduğunca korunulmalıdır.