Prostata ‘askılama’ yöntemi ile tedavi
Uzmanlar prostat büyümesine karşı 'askılama' yöntemiyle ameliyatsız tedavi yapılabileceğini belirtti.
 Hastaların ameliyat korkusu yaşadıklarını ifade eden Üroloji uzmanı Prof. Dr. Oğuz Acar, günübirlik, ameliyatsız bir girişim olan ve 15 dakika süren 'prostat askılama'nın, hastalığı 10 yıl ertelediğini, muhtemel bir ameliyatı da engelleyebildiğini ifade etti.
 Oğuz Acar, idrar yolunda büyüyen ve çoğu zaman ameliyatla sonuçlanan prostat büyümelerinin 'askılama' yöntemi ile cerrahi müdahale olmadan tedavi edilebileceğini söyledi. Ameliyat süreci ve sonrasında yaşanan cinsel fonksiyondaki bozukluk, idrar kaçırma ve kanamaların hastayı korktuğunu açıklayan Acar, "İdrar yolu, büyümüş prostat nedeniyle sıkışır. Prostat askılama ile sıkışan bu doku çok küçük klipslerle iki yana asılarak, idrar yolunun genişletilmesi sağlanır. Bu pencereyi kapatan perdenin kenarlara doğru asılarak camın görünür hale gelmesine benzetilebilir. Prostat askılama yöntemi, en ileri yaştaki hastalar için bile uygun olan bir yöntemdir. Ameliyat komplikasyonları beklenmediği için, çok ileri yaşta ve kronik hastalıkları nedeniyle ameliyat olmasında sakınca bulunan kişilerde de kullanılabilir." dedi.
 Prostat ameliyatının bir saat sürdüğünü anlatan Acar, 'askılama' yönteminin 15 dakika sürdüğünü, vurguladı.
 CİHAN
  