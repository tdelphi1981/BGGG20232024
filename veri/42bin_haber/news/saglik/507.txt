Bunları yap ömrünü uzat
Ankarada sergilenmeye başlayan Gunther Von Hagensin Body Worlds Orijinal Vücut Dünyası-Yaşam Döngüsü Sergisinin tasarımcısı Dr. Angelina Whalley, "Sigara ömrümüzün 14 yıl kısaltır. Genç kalıp uzun yaşamak istiyorsanız, kilolarınızdan kurtulun. En büyük yaşlılık göstergesi, yanak ve göz çukurlarındaki çökmedir. Kitap okumak beyni geliştirir. İnsan bedenindeki kemiklerin yaşlandıkça daha az esnek ve daha fazla kırılgan olmasının sebebi, zamanla kemiklerdeki kalsiyum miktarının azalmasından kaynaklanmaktadır" dedi.
Dr. Angelina Whalley, tütünün Ömür hırsızı olarak bilindiğini, yaşamı yaklaşık 14 yıl kısalttığını anlatırken, "Sigara içmek deriyi kırıştırır ve tene dolaşım bozukluğundan kaynaklanan hafif gri ton verir. Sigara içmek yaşlanma süreçlerimizi hızlandırır, bağışıklık sistemimizi zayıflatır ve dolayısıyla kanser, kalp hastalığı, inme, göz hastalığı, demans ve Alzheimer gibi hastalıklara yakalanma riskini artırır" dedi. 


GENÇ VE UZUN YAŞAMAK  


Whalley, obezitenin vücut yağının fazla olması anlamına geldiğini belirtirken, "Obezite hastalığı olan insanlarda deri altındaki yağ dokusunun yanı sıra karın boşluğundaki yağlar belirgin biçimde kalınlaşır. Düzenli spor yapmak kas ve kemikleri güçlendirir, yağ birikintilerini azaltır, beyni uyarır ve bağışıklık sistemini hastalıklara ve yaşlanmaya karşı korur" uyarısında bulundu. 


ÇOCUKLUK ÇAĞINDA KEMİK SAYISI 


Dr. Vhalley, çocuk iskeletinde kemik uçları ve gövdelerinden kıkırdak plakaları ile ayrılmış olması nedeniyle yetişkinlere oranla çok daha fazla kemik parçası bulunduğunu anlatırken şöyle devam etti: 


"İnsanlar 300 kemiğe sahip olarak dünyaya gelir. Yaş ilerledikçe küçük kemiklerin birbirine kaynaması sonucunda yetişkinlerde kemik sayısı 206 olur. İnsan bedenindeki kemiklerin yaşlandıkça daha az esnek ve daha fazla kırılgan olmasının sebebi, zamanla kemiklerdeki kalsiyum miktarının azalmasıdır. Zamanla yanak ve göz çukurlarımızda çökmeler olmasının sebebi, yaş ilerledikçe deri altındaki yağın kaybolmasıdır. Derimiz, zaman içindeki yolculuğumuza diğer hiçbir organın yapmadığı gibi tanıklık eder. Olgunlaştıkça dolgunluğu ve pürüzsüzlüğünü yitiren derimizde kırışıklar belirmeye başlar. Yaşlanmanın bir nedeni hücrelerimizin sayısız kez bölünerek kendini yenilemelerinin imkansız olmasıdır."  


"KİTAP OKUMAK BEYNİ GENÇLEŞTİRİR" 


İnsan beyninin 15 yaşına kadar büyümeye devam ettiğini belirten Whalley, çocukların büyüme çağında her şeyi çabuk kavramasının beyin gelişim süreciyle ilgili olduğunu ifade ederken, "Yaşlandıkça öğrenmek zorlaşır, fakat beyin insanın yaşam süresi boyunca esnek ve çok yönlü olarak kalır. Yeni hücreler oluşturup yeni sinir ağları inşa edebilir. Kitap okumak gibi egzersizler beyin hücrelerini yeniden yapılandırmaya yardımcı olur" dedi. 


"GÜLÜMSEMEK YAŞAM SÜRESİNİ UZATIR" 


Dr. Whalley, yapılan bir araştırmaya göre duyguların akıl sağlığı, fiziksel form ve uzun yaşamakla pozitif bir ilişkide olduğunun kanıtlandığını anlattı. Dr. Angelina Whalley, "Gülümsemek kan dolaşımını arttırıp, yaşam sürenizi uzatır" diye ekledi.

 
  
 