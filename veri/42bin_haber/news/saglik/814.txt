Yeni yılda yenilenin!
 
 ESRA ÖZÜBEK
  
 eozubek@elle.com.tr
  
 Yeni bir yıl, her zaman, taze başlangıçlar yapmayı sağlayacak umut ve heves demektir. Teknoloji ve estetik yöntemler sayesinde bu tazelik bedeninize yansıyabilir. Hastanede yatmayı gerektirmeyen küçük estetik operasyonlarla 2013’ü birkaç yaş genç olarak arkanızda bırakabilirsiniz. Bir başka deyişle; estetik operasyonlar size, yeni yaşınızı eski yaşınızla karşılama fırsatı veriyor! 
 Estetik Plastik ve Rekonstrüktif Cerrahi Uzmanı Op. Dr. Alper Tuncel hastanede kalmayı gerektirmeyen, iz bırakmayan, kolay ve rahat uygulanan estetik müdahaleler sayesinde yılların verdiği yorgunluğa yenik düşmenin önüne geçilebileceğini söylüyor. Yüzde, vücutta, ellerde, saçlarda, kaşlarda oluşan her türlü kırışıklık, dökülme, yıpranma ve benzeri sorunu kalıcı şekilde çözmenin zor olmadığını belirten Op. Dr. Alper Tuncel’e göre birkaç gün ve hatta birkaç saat içinde istenilen görüntüye kavuşmak mümkün. Uzmanımız, bu uygulaması kolay ve etkili estetik işlemleri şöyle sıraladı: 
 Fraksiyonel Karbondioksit Lazer
  
 Yüzünüzdeki sivilce-akne izlerinden, lekelerden, ince-derin çizgilerden, gözeneklerden ve pürüzlü görünümden çok kısa sürede kurtulabilirsiniz. Fraksiyonel parçalı atış yapan lazerler, santimetrekareye aynı anda onlarca atış yaparak mikro delikcikler oluşturuyor. Deri, kendini, gözle görülmeyen bu deliklerden iyileştirirken tamir ve gençleşme mekanizmalarını devreye sokuyor. Bu yöntemle izler azalıyor, çukurlar yok oluyor ve cilt daha parlak, daha canlı hale geliyor. Uygulama esnasında oluşan kızarıklık 2-4 gün içinde yok oluyor ve 4. günden sonra da kabuklanma geçiyor. Özetle denilebilir ki; çok hızlı iyileşme, acısız veya lokal uygulama kolaylığı, işlemden sonraki kızarıklığın 1-3 günde geçmesi garanti. 
   
 Meme operasyonları
  
 Meme küçültme, büyütme ya da dikleştirme, silikonla protez meme operasyonları şeklinde uygulanan yöntemleri içeriyor. Her operasyon birkaç saat içinde yapılıyor, istenilen görüntüye kavuşmak hayal olmaktan çıkıyor. Üstelik gelişen teknoloji sayesinde, eskiden olduğu gibi hastanede günler geçirmeye gerek de kalmıyor. 
 Dermofat Greft
  
 Estetik cerrahideki son yöntemlerden biri olan ‘dermofat greft’ ile dudaklarınızı kalıcı şekilde kalınlaştırabiliyorsunuz. Operasyonda, hastanın, kollajen ve dermis adı verilen kendi cilt altı dokusu, yağ dokusuyla beraber kullanılarak, ömür boyu istediği dudak şekline sahip olabilmesi sağlanıyor. 
 Smartfacelift
  
 Yüz ve boyun bölgesi için germe operasyonuna alternatif olarak geliştirildi. Smartfacelift ile, bu bölgeler üzerinde daha detaylı şekilde çalışılıyor. Yöntemi ‘lazer yardımıyla yüz germe’ diye tanımlamak da mümkün. Operasyonla germe yönteminde ulaşılamayan en ince ayrıntılara bile erişebilmeyi sağladığı için, smartfacelift, mükemmel sonuçları beraberinde getiriyor. 
 Lazerlipoliz
  
 Bölgesel zayıflama ve vücut şekillendirme yöntemi. Neşter yok, narkoz yok, kesik izi yok, hastanede yatmak yok... Tek varolan, lazer ışığı. Lazer ışığı, yağ hücrelerinin zarlarına veriliyor. Yağ hücreleri parçalanıyor, dağılıyor, vücut tarafından emilerek yok ediliyor. Üstelik gevşeyen ve sarkan deriyi de sıkılaştırma imkanı veriyor. Tüm vücuda uygulanabiliyor, tek seans yeterli oluyor. Sonucun uzun yıllar kalıcı olması, morluk, ağrı ve şişliğin az ve kısa süreli olması, en büyük avantajları. 
 Dermolipektomi
  
 Anestezi ile gerçekleştirilen operasyonda, 2-3 saat içinde karın ve göbek bölgelerinde ortaya çıkan fazla yağ ve deri alınıyor. Hatta karın duvarı inceltilip sıkılaştırılıyor. Böylece genç ve düz bir karın duvarı elde edilmiş olunuyor. 
 (19.01.2013 tarihli Cumartesi Postası'ndan alınmıştır.)