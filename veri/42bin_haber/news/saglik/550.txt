Doğum kontrol hapı kullanmadan önce tetkik şart!
Bazı tetkikler yapıldıktan sonra kullanılması gereken doğum kontrol hapları kişide herhangi bir rahatsızlık bulunmuyorsa uzun yıllar kullanılabiliyor 
 Cumhuriyet Üniversitesi (CÜ) Kadın Hastalıkları ve Doğum Ana Bilim Dalı Öğretim Üyesi Doç. Dr. Gonca İmir Yenicesu, doğum kontrol haplarının tetkiklerden sonra kullanılması gerektiğini söyledi. 
 Bu hapların doğum kontrol haplarının, birçok kanseri önlemede faydasının bulunduğunu aktaran Yenicesu, "Bunlar yapılan çalışmalarda da kanıtlanmıştır. Bu hapları kullanan kadınlarda rahim kanseri varsa bu kanserde azalma görülmüştür. Yine kişide yumurtalık kanseri teşhis edildiğinde ve tedavisinde doğum kontrol hapları kullanıldığında yumurtalık kanserinde azalma olduğu saptanmıştır. Çünkü bu hapların yumurtlamayı engelleme özelliği vardır. Ayrıca iyi huylu meme kitlelerini de tedavi etmektedir. Ancak memede kitle varsa bunun iyi huylu olduğu tespit edildikten sonra ilaç kullanılmalıdır" diye konuştu.  
 Gonca İmir Yenicesu, bu hapların kadındaki bazı hastalıkları tedavi etmesinin yanında bazı sistemik hastalıkları da olumsuz yönde etkilediğini vurgulayarak, şu bilgileri verdi: 
 "Bu hapların kullanımına başlayacak hastada bazı tetkikler yapılmalıdır. Çünkü doğum kontrol haplarının içerisinde östrojen ve progesteron hormonları vardır. Bu iki hormon da meme kanserinin altında yatan nedenler arasındadır. Bu hormonların meme kanserini artırdığı yapılan çalışmalarla saptanmıştır. 
 Onun için bu ilaçları kullanmaya başlayacak kişiler, özellikle belirli bir yaştan sonra başlayacak kişiler, mamografi çektirmeli ve detaylı bir muayeneden geçtikten sonra kullanmaya başlamalıdır. Ailesinde meme kanseri bulunan kişiler daha dikkatli olmalıdır çünkü onlar risk grubundadır." 
 KAN PIHTILAŞMASINI TETİKLİYOR
  
 Doğum kontrol haplarının, 35 yaş üstü, sigara içen kadınların damarlarında kan pıhtısı oluşumunu artırdığını dile getiren Yenicesu "Obezitesi, kalp ve damar rahatsızlığı bulunanların ve karaciğerlerinde sorun olanların hastalığını olumsuz yönde etkiler, hastalığın artmasına sebep olur" dedi.  
 Auralı migreni varsa yani ağrıdan öte görme bulanıklığı ve göz kararması yaşıyorsa bu haplarla birlikte kişideki bu şikayetlerin artabileceğini bildiren Yenicesu, normal migreni olanların bu hapları kullanmasında sakınca görmediklerini belirtti.  
 Doç. Dr. Gonca İmir Yenicesu, doğum kontrol hapı kullanımı sırasında gebelik geliştiğinde ve annenin bundan geç haberi olduğunda, haplar nedeniyle bebeğin olumsuz yönde etkileneceğini de sözlerine ekledi.