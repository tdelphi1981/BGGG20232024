İkizler savaştılar ve kazandılar
Ankara Üniversitesi (AÜ) Tıp Fakültesi'nde, erken doğumla 700 gram dünyaya gelen Elif Ela ve Gül Eda ikizler, bir buçuk yılda 8 kiloya ulaşarak, yaşam mücadelesini kazandı.
Tüp bebek tedavisiyle hamile kalan Filiz Eroğlu'nun 18 ay önce 26 haftalık hamileyken dünyaya getirdiği ikiz bebekler, 2 ay yoğun bakım ünitesinde tedavi gördü. 

Erken doğum nedeniyle akciğerleri tam olarak gelişmeyen bebekler, solunum yetmezliği sorunu yaşadı. Solunum cihazına alınan ikizlere, ilerleyen süreçlerde bazı organ sistemlerinin gelişmemesine bağlı tedaviler de uygulandı. 

AÜ Tıp Fakültesi Hastanesi Yenidoğan Ünitesi'nde gördükleri tedavinin ardından taburcu edilen ikizler, Prematüre İzlem Merkezi'nde düzenli gözlemlendi. 1,5 yılda 8 kiloya ulaşan Elif Ela ve Gül Eda kardeşler, yürümeye ve konuşmaya da başladı. 
  
BİNBİR RİSKTEN SIYRILIP YAŞAMA BAŞLADILAR  
  
Ankara Üniversitesi Çocuk Sağlığı ve Hastalıkları Anabilim Dalı Neonatoloji Bilim Dalı Öğretim Üyesi Prof. Dr. Begüm Atasay, ikizler için hem yoğun bakım ünitesinde hem sonrasında en önemli tedavi yaklaşımlarının, onların gelişmesini sağlamak olduğunu vurguladı. 

Atasay, 700 gram olan bebekler şu anda 8 kilo oldular, 18 aylıklar. Anne karnında geçirecekleri sürenin bir kısmını yoğun bakımda geçirdiler. Bebeklerin 700 gram dünyaya geldikleri için boy ve kiloları ancak 2. ve 3. yaşta yaşıtlarıyla aynı seviyeye gelecek. İkizlerimiz küçükler ama çok akıllı ve becerikliler diye konuştu.
 
Erken ve düşük doğum ağırlıyla dünyaya gelen bebeklerin yaşama oranı kadar engelsiz yaşamasının önemine işaret eden Atasay, Bebekleri yaşatabilirsiniz ama ondan sonra zeka, hareket, duyu, davranış sisteminde kusurlar olabilir. Yine organ sistemlerinde devam eden kusurlar olabilir dedi.
Prematüre bebeklerin bakımlarının iyi yapılabilmesi için iyi bir ekibin gerekliliğine dikkati çeken Atasay, hastanelerindeki yenidoğan ünitesinin, bu tür bebeklerin tedavileri için son derece gelişmiş donanıma ve yetkin uzmanlara sahip olduğunu anlattı.
 
Bebeklerin göz sorunlarının, cerrahi sorunlarının, gelişimlerinin değerlendirilmesinin ve nörolojik sorunlarının hastanelerinde çözüldüğünü vurgulayan Atasay, Prematüre bebeklerde sonraki izlem çok önemli. Çünkü bu bebeklerdeki risklerin değerlendirilmesi, izlenmesi erken anlaşılıp tedavinin yapılması ve topluma kazandırılması çok önemli diye konuştu. 
  
"ONLARIN BÜYÜMESİNE ŞAHİTLİK ETMEK GÜZEL"  
  
Anne Filiz Eroğlu, Elif Ela ve Gül Eda'yı 18 yıllık özlemin ardından kucağına alabildiğini söyledi.
Kendine bakamadığından erken doğum yaptığını ifade eden Eroğlu, çok küçük doğan bebeklerin bakımının zor olduğunu ancak ikizlerin büyümesine şahitlik etmenin güzel olduğunu dile getirdi.

 
  
 