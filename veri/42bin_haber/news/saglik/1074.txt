''Sudan geçince zararı azalmıyor''
 
 Kıter, nargile kullanımının halk arasında sigaraya göre daha az zararı bulunduğu, tiryakiliğe neden olmadığı gibi yanlış düşünceler bulunduğunu söyledi. 
 Yapılan bilimsel çalışmalarda nargile tüketiminin sigara tüketimiyle aynı zararı verdiğinin net bir şekilde ortaya konduğunu ifade eden Kıter, şöyle konuştu: "Nargile kullanımının sağlığa olan etkilerini araştırmak üzere tiryakilerle yaptığımız görüşmelerde nargile içenlerin, kendilerini sigaraya göre daha güvende hissettiklerini gördük. Nargile dumanının sudan geçtikten sonra ciğerlere çekilmesi nedeniyle zararını azaldığı yönünde çok yanlış bilgiler var. 
 Nargilede kullanılan suyun analizini yaptık. Bu su iddia edildiği gibi filtre görevi yapmıyor. Daha kötüsü nargilede kullanılan tütün özel bir tütün ve içinde sigaraya göre 10 kat daha fazla nikotin içeriyor. Yani bağımlılık oranı da sigaraya göre daha fazla. Nargile ile başlayan tütün bağımlılığı yerini sigara bağımlılığına bırakabiliyor." 
 SİGARA İÇME YAŞI DÜŞÜKTÜ, NARGİLE İÇME YAŞI DA DÜŞTÜ 
 Sigara içme yaşı gibi nargile içme yaşının da son yıllarda düştüğünü söyleyen Kıter, bunda nargile kahvelerinin özendirici etki yaptığını savundu. Nargile kahvelerinde bu ürünün değişik aromalarla harmanlanarak içiciye sunulduğunu, aromanın, tütünün acı tadı ve kokusunu ortadan kaldırmayı amaçladığını ancak zararını ortadan kaldırmadığını anlatan Kıter, özellikle gençlerin nargilenin zararları konusunda bilinçlendirilmesi gerektiğini ifade etti. 
 Nargilenin kapalı alanlarda içilmesinin yasaklanmasının çok doğru olduğunu, özellikle öğrencilerin bu ürünü tüketmesinin de engellenmesi için çalışma yapılması gerektiğini savunan Kıter, sözlerini şöyle tamamladı: 
 "Aromalı nargile tütünün zararının algılanmasını engelliyor. Bu bir oyun. Gençler zararsız bir alışkanlık gibi gösterilerek kandırılıyor. Başlama yaşı ne kadar düştüyse içme oranı o kadar uzuyor. Kapalı alanda nargile içimi yasa ile yasaklanıyor ama bu yasaya esas sahip çıkacak halktır. Bu nargile kahvelerine gençlerin alınmasının kesinlikle yasaklanması gerekli." 
 AA
   