Karın dokusundan meme yapıldı
 
 Güldane Gözel, özel bir hastanede geçirdiği operasyon öncesi çok fazla endişe duyduğunu, ancak şu anda mutluluk duyduğunu belirtti.  Ameliyat sonrası iyileşme süresinin beklediğinden çok daha kısa olduğunu ifade eden Gözel, ''7 yıldır tek memeyle yaşamımı sürdürmeye çalıştım. Çok başarılı bir ameliyat sonrası karnımdan alınan dokuyla yeni bir memeye sahip oldum. Bununla beraber vücudum da eski halini almaya başladı, o yüzden çok mutluyum'' dedi.  Hastalığı boyunca hiçbir zaman umutsuzluğa kapılmadığını kaydeden Gözel, kendisiyle aynı kaderi paylaşan kadınlara bu konuda hiçbir şekilde çekinmemeleri çağrısında bulundu.  FAZLA KARIN YAĞLARINDAN DA KURTULDU
   Ameliyatı gerçekleştiren Plastik ve Estetik Cerrahi Uzmanı Opr. Dr. Ahmet Duymaz da, hastanın kendi dokusunu kullanarak yeni meme oluşturduklarını, aynı zamanda estetik olarak da karın germe ameliyatı yaptıklarını ve bu şekilde hastanın fazla karın yağlarından kurtulduğunu söyledi.  Hatay'da ilk defa böyle bir operasyon gerçekleştirdiklerini dile getiren Duymaz, ''Yakalandığı meme kanseri sonucunda sağ memesi alınan hastamıza en uygun olan tedavi seçeneklerine beraber karar verdik ve karın dokusundan bir nakil düşündük. Hastanın karın alt bölgesinde bulunan dokuları kullanarak micro cerrahi operasyonuyla meme bölgesine yerleştirdik.   Karın bölgesinden yaptığımız doku transferiyle estetik olarak karın germe ameliyatı da gerçekleştirmiş olduk. Yaklaşık 3-4 saat süren başarılı bir ameliyatla hastamıza yeni bir göğüs nakil ettik. Yakında meme uçlarını yapacağız ve aynı zamanda diğer memesini de küçülterek simetriyi sağlayacağız'' şeklinde konuştu.  AA