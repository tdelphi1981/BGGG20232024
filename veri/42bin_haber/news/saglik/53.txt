Tırnak yemenin sınıfı değişiyor
Amerikan Psikiyatri Birliği, tırnak yeme alışkanlığını hastalık olarak sınıflandırmaya karar verdi.
 Dünya çapında milyonlarca kişi, tırnak yeme alışkanlığından şikayetçi. ABD'li tıp uzmanları ise sigara bırakmaktan zor olarak ifade ettikleri tırnak yeme alışkanlığını Obsesif Kompülsif Bozukluğu (OCD) olarak sınıflandırmaya hazırlanıyor.
 NBC televizyonuna göre; Amerikan Psikiyatri Birliği, tırnak yeme alışkanlığının 'başka şekilde sınıflandırılamaz' tanımını kaldırarak 'Obsesif Kompülsif Bozukluğu' olarak sınıflandıracak. Sınıflandırma, Ruhsal Bozuklukların Tanısal ve İstatistiksel El Kitabı'nın (Diagnostic and Statistical Manual of Mental Disorders) bir sonraki sayısında yer alacak.
 Alışkanlık, el yıkamak ve saçları ellemek gibi tekrarlayıcı davranışlar olarak tanımlanırken; hastalık, bu tür tekrarlayıcı davranışları nedensiz düşünce ve korkular nedeniyle yapmak olarak açıklanıyor.
 Uzmanlara göre; ara sıra tırnak yemek ise davranış bozukluğu olarak görülmüyor.
 California Üniversitesi'nden Psikiyatrist Carol Mathews, "Saçları düzeltmek, ciltteki sivilceleri sıkmak ya da tırnak yemek; zarar vermediği ve stresten kurtulmak için yapılmadığı sürece hastalık olarak görülmüyor" dedi.
 Tırnak yeme alışkanlığı, uzmanlar tarafından, parmak uçlarına zarar verdiği ve enfeksiyonlara neden olduğu zaman ciddi olarak görülüyor. ntvmsnbc