Kepçe kulak, hastalık belirtisi değildir
Denizli Devlet Hastanesi Plastik Cerrahi Uzmanı Dr. Mehmet Çilengir, kulaklarda en sık görülen şekil bozukluğu olan ve halk arasında 'kepçe kulak' da olarak tabir edilen yelken kulakların, herhangi bir hastalık ya da bozukluk belirtisi olmadığını söyledi.
Kepçe kulağın kulak kıkırdağının zayıf olması sebebiyle kulak kıvrımlarının yeterli oluşamaması ve buna bağlı olarak öne ve yana doğru açılı durmasından kaynaklandığını ifade eden Çilengir, "Halk arasında kepçe kulak normal bir kulağa göre daha büyükmüş gibi algılanır. Böyle bir durum söz konusu değildir. Kepçe kulakta asıl sorun kıkırdağın kıvrık olması gereken bazı kısımlarının düz olmasıdır. Bunun sonucunda kulak kepçesi ile baş arasında normalden daha fazla bir açı oluşur ve kulak öne doğru kıvrıktır. Ayrıca kepçe kulak doğuştan gelen bir durumdur. Herhangi bir hastalık ya da bozukluk belirtisi değildir. Sonradan kepçe kulağın oluşması gibi bir durum söz konusu değildir." dedi.

Kepçe kulak ameliyatlarının altı yaşından sonra yapılabileceğini belirten Çilengir, "Kepçe kulaklarından şikâyet eden çocuklar varsa bu durumun ebeveynler tarafından önemsenmesi gerekir. Aksi takdirde çocuklar, okulda arkadaşları tarafından rencide edilebilir. Bu okul başarısını ve sosyal ilişkilerini ciddi oranda etkileyecek bir durumdur. Çocuklar bu durumdan şikâyetçi değilse aile çocukları ameliyata zorlamamalıdır. Çünkü kulak ameliyatı 6 yaşından sonra her yaşta yapılabilir." diye konuştu.

Kepçe kulak ameliyatlarına erkeklerin daha çok rağbet ettiğini vurgulayan Çilengir, "Kadınların saçları ile kulaklarını saçları ile kolayca gizleyebiliyor. Erkeklerde ise böyle bir durumu yok. Kadınlar düğünde saçlarını topuz yaptırdıklardan dolayı kepçe kulaklarının gözükmemesi için evlenmeden önce genellikle ameliyat olmak istiyorlar. Ortalama ameliyat süresi bir saat sürüyor. Operasyondan 34 gün sonra normal hayatlarına dönebiliyorlar." şeklinde konuştu.