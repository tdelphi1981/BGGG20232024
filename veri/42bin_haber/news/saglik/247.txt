Hamileler salataları iyi yıkasın, ciğer tüketmesin
Hamileler için bebek yoldaysa heyecanlı bir dönem başlar. Sadece beden değil aynı zamanda günlük hayattaki olaylara bakış açısı da değişir. Bununla birlikte hamilelik ve doğum ile ilgili olarak kafalarda birçok soru oluşur.
Kadın Hastalıkları ve Doğum uzmanı Op. Dr. Senai Aksoy, hamilelerin yiyecekleri dikkatli tüketmeleri gerektiğini söyledi. Aksoy, şu bilgileri verdi: "Salata yapılacak malzemeyi daima çok iyi yıkayın. Mümkün olduğunca ciğer tüketmeyin. Her gebenin kişisel durumundan kaynaklanan farklılıkları vardır. Bundan dolayı doktorunuza hangi besinleri tüketebileceğiniz ve hangilerinden vazgeçmek zorunda olduğunuzu mutlaka danışın. Hormonlarınızın değişmesi bedeninizde bazı farklılıklara yol açabilir. Bunlardan başında gelenler, yorgunluk, mide yanması, kabızlık, sık idrara çıkma, bulantı. Hamilelik boyunca 6 ila 20 kilo almak normal sınırlar içinde sayılabilir. Dokuz ay boyunca enerji ihtiyacınız çok yüksek olacak. İlk üç ayda günde 2 bin 400 kalori sizin için yeterli olacak. Zaten bir gebenin bu kadar kalori tüketmesine izin var. İkinci üç ayda günde 2 bin 600 son üç ayda ise günde 2 bin 800 kalori tüketebilirsiniz. Bedeninizin bu dönemde yüksek miktarda vitamin ve minerale ihtiyacı var."

Hamileliğin en heyecanlı anının bebeğin ilk tekmesi olduğunu vurgulayan Aksoy, "İlk hamilelikte genelde 20. haftada ilk hareketler hissedilebilir. Deneyimli anneler ve ikiz bekleyenler 18. haftadan itibaren heyecanlanmaya başlayabilirler. En önemli belirtileri sancıların başlaması veya suyun gelmesi. Böyle bir durumda derhal hastaneye başvurun. Bazı kadınlarda günler öncesinden akıntı başlar. Bazılarında huzursuzluk veya ishal görülüyor."

"UZUN YOLCULUKTA SIK MOLA VERİN"

Hamilelik sürecinde dikkat edilmesi gereken noktalara değinen Aksoy, şunları dile getiriyor: "Uzun süren yolculuklarda sık sık mola vermeye çalışın. Tuvalet ihtiyacınızı düzenli olarak giderin. Kollarınızı ve bacaklarınızı molalar esnasında hareket ettirin. En iyisi kısa bir yürüyüş yapmak. Yeteri miktarda sıvı almaya gayret edin. Emniyet kemerinin alt bölümü karnınızın alt kısımını sarmalı. Böylece olası bir kaza anında karnınız baskı görmemiş olur. Bebek için endişelenmenize gerek yok. Çünkü plasenta ona gereken korumayı sağlayacaktır."