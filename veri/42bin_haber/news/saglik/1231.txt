Yaşamak bizim de hakkımız
Down sendromlu bebeğin anne karnında öldürülmesi tartışmalarına huzurevinde çalışan Ayşegül Karadan yanıt geldi. Üniversite mezunu cilt bakım uzmanı genç kız Bizi doğmadan öldürmeyin dedi.

KADERLERİ ANNE KARNINDA BELİRLENEN DOWN SENDROMLULARIN İSYANI 
Adana’da down sendromu olduğunu öğrendikleri ikiz bebeğinin anne karnında gelişimini durdurmak için kalbine iğne yapılmasının ardından anne Hatice Demet Buzpınar (36), ile ikiz bebeğinin ölmesi yeni bir tartışmayı alevlendirdi. Down sendromlu bebeğin anne karnında öldürülmesinin cinayet olup olmadığı tartışılırken huzurevinde cilt bakım uzmanı olarak çalışan down sendromlu Ayşegül Kara’dan (24) tartışmalara çarpıcı bir yanıt geldi. “Ailemin desteğiyle üniversiteyi bitirdim” diyen Ayşegül “Bizim de yaşama hakkımız var. Ne olur bizi doğmadan öldürmeyin” açıklamasını yaptı. 
‘Üniversiteyi bitirdi, çalışıyor’ 
Adana’da öğretmenlik yapan İsmail (62) - Serpil Kara (59) çiftinin 2 çocuğundan biri olan  down sendromlu kızı Ayşegül Kara ve ailesi down sendromlu bebeklerin dünyaya gelmeden yaşamlarının sonlandırılmasına karşı çıktı. İlk çocuğunun da engelli olmasına rağmen doğmasına izin verdiğini belirten anne Serpil Kara, “Ancak 3 gün sonra hayatını kaybetti” dedi. Ayşegül’ün down sendromlu olduğunu hamileliğinin 4’üncü ayında öğrendiğini anlatan Kara, “Ama hiçbir zaman bebeğimin kalbini durdurmayı hiç düşünmedim. Ona kıyamazdım. Allah bize bu bebeği vermiş biz onu nasıl öldürebiliriz. Her zaman kızımın yanında oldum. Çünkü down sendromlu çocuklar eğitilebilir. Kızım ilkokul, lise, üniversiteyi bile bitirdi. Biz bunu başardık. Üstelik kızım şimdi usta öğretici olarak Adana Huzurevi’nde cilt bakım uzmanı olarak çalışıyor. Biz down sendromlu bir çocuğun neler yapabileceğini gösterdik herkese” diye konuştu. 
Üçlü ölümde uygulama normal 
Çukurova Üniversitesi Tıp Fakültesi Balcalı Hastanesi Başhekimliği karnındaki ikizlerden biri down sendromlu olan annenin tıbbi müdahale sonrasında ölümüyle ilgili soruşturma başlattı. Trajik olayla ilgili açıklama yapan Türk Jinekoloji ve Obstetrik Derneği ise, “Böyle talihsizliklerin bu tür komplikasyon riski olanlarda var olduğu gerçeğinin akılda tutulması gerekir” dedi.