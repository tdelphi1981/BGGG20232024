'Sağlıkçılardan birlik tepkisi'
İzmirde sağlıkçılar Kamu Hastane Birlikleri düzenlemesini protesto etmek amacıyla eylem yaptı. Tepecik Eğitim Hastanesinde başlayan eylem Dr. Suat Seren Göğüs Hastalıkları Hastanesinde sona erdi.
Kamu Hastane Birlikleri düzenlemesini protesto eden sağlık çalışanları, İzmir Tepecik Eğitim Hastanesi Başhekimliği önünde toplandı. Aralarında sağlık sektörü dışındaki çeşitli dernek, sendika ve odaların temsilcilerinin de bulunduğu grup buradan yürüyüşe geçerek caddenin karşısında bulunan Dr. Suat Seren Göğüs Hastalıkları Hastanesi bahçesine girdi. Başhekimlik binası önünde toplanan grup adına açıklamayı SES İzmir Şube Başkanı Veli Atanur yaptı.  


Düzenlemeye karşı Anayasa Mahkemesinde dava açıldığını, Danıştayın da Ankara Etlik, Bilkent ve Elazığ kamu özel ortaklıklarını "Kamu yararına olmadığı" gerekçesiyle iptal ettiğini dile getiren Atanur hükümeti yangından mal kaçırmakla suçladı. Kamu hastane birliklerinin başına sözleşmeli olarak getirilen genel sekreterlerin büyük çoğunluğunun iktidar partisinden adaylık, yöneticilik gibi geçmişleri bulunduğunu ifade eden Atanur, "Kamu Hastane Birlikleri uygulaması hastanenin tamamen işletme olarak yönetileceği, hastanelerin sadece özelleştirileceği değil, aynı zamanda partizanca kadrolaşmanın yaşanacağı yerler haline gelmeleri anlamını taşımaktadır" dedi. Birlikler ile hastanelerin sınıflandırıldığını, katkı paylarının da sınıflandırmaya uygun şekilde düzenlendiğini, vatandaşın parasına uygun hastaneye başvurabileceğini dile getiren Atanur, düzenleme Anayasa Mahkemesi tarafından iptal edilene kadar sokaklarda mücadele etmeye devam edeceklerini sözlerine ekledi. Açıklamanın ardından grup dağıldı.

 
 