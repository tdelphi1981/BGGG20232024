Kıl dönmesi deyip geçmeyin!
 
 Kıl dönmesinin nedenlerini ve tedavisini Hisar Intercontinental Hospital Genel Cerrahi Uzmanı Op. Dr. İlker Abcı anlattı.
 
 Kıl dönmesi nedir ve nasıl oluşur?  
 Genellikle genç ve kıllı erkeklerde görülen hastalık çok kıllı olmayan erkeklerde ve bayanlarda da görülebilir. Halk arasında kıl dönmesi olarak bilinen kist dermoid sakral, sıklıkla kuyruk sokumu bölgesindeki kılların cilt altında yuvalanması, bu yuvanın enfekte olması, sonrasında akıntılı bir apseye dönüşmesidir. Hastalık temelde cilt altı dokusunun enfeksiyonudur. 
 Kuyruk sokumu bölgesi dışında kasıklarda, göbekte ve koltuk altında da görülebilir. Hastalığın sebebi tam olarak bilinmese de; kuyruk sokumu bölgesindeki kıl köklerinin küçük iltihaplarının zamanla genişlemesi, oturma ve kalça hareketleriyle bu iltihaplı yuvaya kılların yerleşmesi sonucunda geliştiği kabul edilir.
 
 Kıl dönmesi olduğu nasıl anlaşılır? 
 Hastalık kişinin kendi göremeyeceği bölgede olduğundan yol açtığı şikayetler sonrasında fark edilir. Kuyruk sokumu bölgesinde akıntı, ağrı, şişlik ve kötü koku varsa mutlaka hekime başvurulmalıdır. Hastalık genellikle küçük bir sivilce olarak değerlendirip kendiliğinden iyileşmesini beklenir. Kuyruk sokumu bölgesine bakıldığında orta çizgide çok küçük delikler, şişlik görülebilir; nadiren hiç delik olmadan da hastalık gelişebilir. Hastalık bir iki gün içinde başlayan, ağrı ve şişlik şikayetine neden olan, kıl dönmesi apsesi ya da uzun süredir olan akıntı, kaşıntı şikayetiyle de kendini belli eder.
 
 Nasıl ve ne zaman tedavi edilir? 
 Tespit edildiği anda tedavi edilmesi gerekir. Çünkü kıl dönmesi kendiliğinden iyileşmez; aksine hastalıklı alan zamanla büyür ve ihmal edildiğinde daha geniş bir alanı tutarak, ameliyatta daha geniş bir cilt ve cilt altı dokusunun çıkarılması gerekebilir. Kıl dönmesinin temel tedavisi ameliyat ile hastalıklı alanın çıkarılmasıdır. 
 Uygun hastalarda bazı kimyasal maddelerin kullanıldığı ameliyat dışı uygulamalar da kullanılabilir. Ancak eğer apse oluşursa hızla cerrahi yöntemle apsenin boşaltılması gerekir. Apse gelişmeden hekime başvurulursa kalıcı ameliyat planlanır. Sanılanın aksine kıl dönmesi ameliyatı sonrası hastaların uzun süre yüzüstü yatması gerekmez. 
 Bu istirahat süresi içinde hasta istediği gibi yatabilir, gezebilir, 48 saat sonra banyo yapabilir. Ameliyattan 3-5 gün sonra günlük işlerine geri dönebilir. Ameliyat sonrası kuyruk sokumu bölgesinin kuru ve kılsız tutulması gerekir. Bu amaçla tüy dökücü kremlerle veya lazer epilasyon ile kıl temizliği faydalıdır. 
 Uygun seçilmiş tedavi yöntemi ve deneyimli ellerde sanıldığı kadar tekrarlama görülmez. Tekrarlamaların bir kısmı pansumanlar ile tedavi edilebilir. 
 POSTA İNTERNET / SAĞLIK