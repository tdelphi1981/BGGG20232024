Bağımlılık yaşı 9'a kadar düştü!
Sağlık Bakanlığı, Türkiye'de alkol ve madde bağımlılığı yaşının ciddi oranda düşmesi üzerine acil eylem planı hazırladı. İlk aşamada gizli reklamlarla mücadele ve bilinçlendirici konferans ile etkinlikler yer alıyor.
Ankara Madde Bağımlılığı Araştırma Tedavi ve Eğitim Merkezi'nin (AMATEM) bağımlılıkla ilgili son verileri korkunç bir gerçeği gözler önüne serdi. AMATEM'in verilerine göre Türkiye'de alkol ve madde bağımlılığı yaşı 9'a kadar düştü. Başbakan Recep Tayyip Erdoğan'ın "Görünce içim acıyor" çıkışından sonra tütün, alkol ve madde bağımlılığı yaşında da gözlemlenen bu düşüş üzerine Sağlık Bakanlığı harekete geçti. 


Reklam yasağı işe yaradı

Hedef kitlesini öğrenciler ve er/erbaşlar olarak belirleyen Bakanlık, bu kapsamda seminerler, konferanslar ve etkinlikler düzenleyecek. Sağlık Bakanlığı, sigara reklamlarına ve promosyonuna yapılan kapsamlı yasakların tütün tüketimini yüzde 7.4 düşürebildiğinin tespit edilmesinden yola çıkarak, atacağı yeni adımlarla, öncelikle tütün ile mücadele kapsamında açık ve gizli reklamlara karşı mücadele başlatılacak. Yasağın ülke içinde üretilen ve ülkeye giren tüm promosyonları kapsaması sağlanacak. Ayrıca tütün ile mücadele kapsamında kapalı mekan yasaklarının uygulanmasını temin edici tedbirler iyileştirilecek. 

Rol modeller destek olacak

Acil eylem planı kapsamında bağımlılık yapan maddeler için koruma programları ve yine AMATEM tarafından sunulan tedavi ile rehabilitasyon hizmetleri iyileştirilecek. Madde bağımlısı olup da tedaviyi kabul etmeyenleri ve onların çevresindekilerle toplumu olası zararlardan korumaya yönelik programlar da güçlendirilecek. Bağımlılıkla mücadele kapsamında toplumda rol model olan kişilerin destek vereceği etkinlikler düzenlenecek.