Çocukların beslenmesinde bunlara dikkat!
 
 TEKSÜT’ün Facebook sayfasında bulunan “Beslenme Çantam” uygulaması ile anne-babalar, çocuklarının sağlıklı beslenmesi konusunda merak ettikleri soruları Diyetisyen Esra Baş Toktay’a sordu ve bu konuda öneriler aldı. 
 Uygulama sayesinde Diyetisyen Esra Baş Toktay’a sorularını yönelten anne-babalar, çocuklarının beslenmesi konusunda altın öneriler aldı. 
 En çok sorulan sorulardan biri ise, olması gereken vücut ağırlığının üstünde olan çocuklarının nasıl bir diyet yapması gerektiği oldu.
 
 Diyetisyen Esra Baş Toktay, TEKSÜT’ün Facebook’taki “Beslenme Çantam” uygulamasında şu önerileri verdi:
 
 * Çoğu alışkanlık gibi beslenme alışkanlıkları da çocukluk çağında edinilir. Çocuğunuzun sağlıklı beslenmeyi öğrenebilmesi için ebeveynler olarak siz de evdeki beslenme düzenine dikkat edip ona örnek olmalısınız. Buna ilk olarak eğer evde abur cubur çekmecesi varsa onu ortadan kaldırarak başlayabilirsiniz. Bununla birlikte dolaptaki sağlıksız meşrubatları da uzaklaştırın. 
 * Mutlaka her sabah hep birlikte kahvaltı yapın. 
 * Çocuğunuzun evden çıkmadan kahvaltı yapmasına özen göstermelisiniz. Okuldaki başarısı ve büyüme-gelişmesini sağlaması açısından kahvaltı okul çocuklarında en önemli öğündür. 
 * Öğünlerinizde salata, yoğurt bulunmasına özen gösterin. Ekmek seçiminizi besleyici değeri yüksek ve doyurucu olan tam tahıllı, tam buğday, çavdar ekmeğinden yana yapın. 
 * Akşam yemeklerinizde ağır yemeklerden ziyade sebze yemeklerini tercih etmeye çalışın.    
 * Yumurta insan vücudunda bulunmayan ve mutlaka dışarıdan alınması gereken çeşitli protein yapı taşlarını içerir. Başlıca A, D, E ve B vitaminleri olmak üzere diğer vitaminleri de önemli oranda içerir. Demir ve çinko içeriği de yüksektir. Bu yönleriyle yumurta özellikle çocuk beslenmesinin vazgeçilmez besinidir. Büyüme çağındaki bir çocuğun başka herhangi bir rahatsızlığı yoksa mutlaka günde bir tane yumurta tüketmesi gerekir. Yumurta çabuk bozulabilecek bir besin olduğu için okula gitmeden önce kahvaltısında tüketmesi beslenme çantasına koymaktan daha sağlıklı olacaktır.    
 * Sağlıklı bir beslenme çantası bütün besin gruplarını (süt-tahıl-et-sebze-meyve-yağ) içermelidir. Örneğin tahıllı sandviç ekmeğinin arasına sadece beyaz peynir değil mevsimine göre domates-marul vb. koymalısınız. Bunun yanına ayran veya süt eklemelisiniz. Farklı bir teneffüs saati için meyve-kuru meyve ve yanına kuruyemişi (badem-ceviz-fındık vb.) çantasında bulundurmalısınız. Su tüketimine özen göstermelisiniz. Çantasına koyduğunuz besinleri tüketip tüketmediğini takip etmelisiniz.    
 * Çocuğunuz eğer öğle yemeğini okulda yiyorsa okulda uygulanan aylık yemek menüsünü edinip çocuğunuzla birlikte bu menüyü gözden geçirerek daha sağlıklı tercihler yapması konusunda onu eğitmelisiniz.   
 * Tatlı olarak şerbetli ve hamurlu tatlılar yerine evde hazırlanmış sütlü tatlıları tüketmesi onun için daha uygun olacaktır.    
 * Olması gereken vücut ağırlığının üstünde olan çocuk ve ergenlerin öncelikle bir çocuk doktoru veya endokrinoloğu tarafından muayene edilerek biyokimyasal bulguları, gerekirse ultrasonografik görüntülemelerinin incelenmesi gerekir. Bu muayene ve tetkikler sonucunda çocuğun kilo almasına sebep olan veya kilolu olduğu için gelişmiş olabilecek herhangi bir hastalığının var olup olmadığı tespit edilmelidir. 
 Sonrasında diyetisyen tarafından çocuğun veya ergenin yaşı, vücut ağırlığı, boyu, vücut yağ analizi, sosyal hayatı, beslenme düzeni, okul saatleri vs. doğrultusunda sağlıklı beslenme programı hazırlanmalıdır. Diyetisyen bu programı çocuğun açıkça anlayabileceği şekilde onunla paylaşmalıdır. Bu program mutlaka bütün besin gruplarını içermelidir. Bu program doğrultusunda düzenli takipler, ebeveynler ve öğretmenlerin desteğiyle çocuğun sağlıksız olan beslenme alışkanlıkları olumlu yönde değiştirilebilir. 
 Çocukluk çağında edinilen sağlıklı beslenme alışkanlığı ömür boyu sürdürülür. Program doğrultusunda hedef kilo verilmese bile alınmasını engellemektir. Bu dönemde çocukların hareketsiz yaşam sürdürmeleri de kilo alımına ve yağlanmaya sebep olabilir. Çocuğun hareketini arttırmak, birlikte yürüyüşlere çıkmak, dans etmek, yüzmeye gitmek vb. onun hareketlenmesini sağlayacak ve kilo almasını engelleyecektir.   