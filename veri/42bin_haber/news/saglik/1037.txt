Sigara tiryakilerine çözüm
 
 Düzce Kültür ve Turizm Müdürlüğü öncülüğünde başlatılan projeyle, sigara paketleri şeklindeki ambalajlara doldurulan fındıkları tüketen tiryakilerin bağımlılıktan kurtulması hedefleniyor. 
 Türkiye’deki fındık üretiminin yüzde 24’ünü karşılayan Düzce’de fındık tüketiminin yaygınlaştırılması amacıyla çeşitli projeler geliştiriliyor. İl Kültür ve Turizm Müdürlüğü öncülüğünde başlatılan proje ile sigara paketleri şeklindeki ambalajlara doldurulan fındıkları tüketen tiryakilerin bağımlılıktan kurtulması amaçlanıyor. 
 Yerel bir girişimci, seri üretime geçerek sigara paketi şeklindeki ürünleri piyasaya sürmeye hazırlanıyor. 
 CEPTE  ARTIK SİGARA DEĞİL,FINDIK TAŞIYALIM 
  
 İl Kültür ve Turizm Müdürü Özcan Budak, ilde faaliyet gösteren bir işletme ile fındığın iç piyasada pazarlanması ve insanlara sağlıklı şekilde sunulması için çalışma başlattıklarını söyledi. 
 Fındığın şifalı bir ürün olduğuna dikkati çeken Budak, "Gerçekten de bir avuç fındık bir günde insan için çok sağlıklı ve verimli hale dönüştü. Bir avuç fındığı Düzce’de sigara paketine koyduk. İnsanlarımıza diyoruz ki ’Buyurun, sigara paketinde sigarayı bırakın, sigara paketindeki Düzce fındığını alın, bir paket Düzce fındığı size iyi gelir, sağlıklı beslenin" şeklinde konuştu. 
 "Cepte artık sigara değil, fındık taşıyalım" diyen Budak, "Şimdiden tüm insanlarımıza sesleniyoruz. İhtiyacınız olduğu zaman bir fındık size çok iyi gelecektir. Sigara paketindeki fındıktan herkesi almaya davet ediyoruz" ifadelerini kullandı. 
 Üretime geçecek olan firmayı destekleyeceklerini anlatan Budak, sözlerini şöyle tamamladı: "Bu şekilde iç piyasada fındığı tüketmeyi planlıyoruz. Daha doğrusu sadece fındık değil, bütün yaptığımız işleri özellikle Düzce’de yetişen özgün bitki türlerini (ıhlamur, kekik, nane, böğürtlen) paketlersek ve marka olursak bundan kazanç elde ederiz ve bu istihdama dönüşür. İşte markalaşmadaki önemimiz bu. Şimdi Düzce’deki fındığı marka yaptık. Sigara paketine koyduk ve insanların sağlığı için hizmete sunduk. Sigarayı bırakmayı herkese tavsiye ediyoruz. Düzce’ye gelerek bize ulaşmaları halinde herkese bir fındık paketini ücretsiz veriyoruz." 
 AA