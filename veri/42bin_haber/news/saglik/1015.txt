Grip döneminde gözler enfeksiyon kapabilir
Vücut direncinin düştüğü kış aylarında sık rastlanılan grip, hastaları sadece yatağa düşürmekle kalmıyor, gözde enfeksiyona da neden olabiliyor. Uzmanlar, grip döneminde, gözde oluşan şişkinlik ve kızarıklık karşısında hemen bir hekime başvurulması önerilerinde bulundu.
Kış aylarında insan sağlığını tehdit eden grip hastalığı gözlerde kızarıklık, yanma ve sulanma gibi sorunları da beraberinde getiriyor. Dr. Hüseyin Erdem Şimşek, grip ve nezle olan hastaların gözlerinin hassaslaştığını ve dikkatli olunması gerektiğini belirtti. Şimşek, "Hastalık boyunca göz sık sık sulanır, kızarır ve hassaslaşır. Gözlerin hassaslaşması ise virüslere açık bir hal alması anlamına gelir. Bu nedenle grip ve nezle süresince gözümüzün temizliği ve bakımına daha fazla dikkat etmemiz gerekir." dedi.

Grip boyunca ellerin sık yıkanması, gözle temasının mümkün olduğunca azaltılması gerektiğinin altını çizen Şimşek, ağır göz makyajının da göze zarar vereceğini ifade etti. Şimşek, "Grip gibi hastalıklar gözde ağrı, sulanma gibi şikayetlere neden olabilir. Sulanan gözü elle silmek ve ovuşturmak ise ciddi hastalıklara neden olabilir. Gözde oluşan ağrı, yanma, şişlik ve aşırı sulanma gibi şikayetler görüldüğünde zaman kaybetmeden hekime başvurulmalı. Gözde oluşan enfeksiyonların antibiyotik veya damla gibi ilaçlarla tedavi edebilir ancak erken müdahalenin büyük önem taşıdığını unutmamak gerekiyor." ifadelerini kullandı.