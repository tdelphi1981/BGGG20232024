Günde 5 gramdan fazla tuz tüketmeyin!
Malatya İl Halk Sağlığı Müdürü Kemal Şener, dünya hipertansiyon, kalp ve böbrek rahatsızlıklarına yakalanmamak için günlük 5 gram tuz tüketilmesi gerektiğini söyledi. Türkiye'de günlük kişi başı ortalama 18 gram tuz tüketildiğini belirtti.
Kemal Şener, yaptığı yazılı açıklamada, tuz tüketimiyle ilgili bilgiler verdi. Dünya Sağlık Örgütü'nün, hipertansiyon, kalp hastalıkları, böbrek hastalıkları başta olmak üzere obezite, diyabet ve bazı kanser türlerinden korunmak ve kemik sağlığını olumsuz etkilememek amacıyla günlük olarak 5 gram tuz tüketilmesini önerdiğini anlatan Şener, şöyle devam etti: "2008 yılında Türkiye Hipertansiyon ve Böbrek Hastalıkları Derneği'nin yaptığı ve ülke genelini yansıtan 'Türk Toplumunda Tuz Tüketimi Çalışması'na göre tuz tüketimimizin günde 18 gram olduğu belirlenmiştir. Bakanlığımızca aşırı tüketildiğinde sağlığımızı olumsuz etkileyebilen tuzun daha az tüketilmesini sağlamak amacıyla 2011 yılından beri "Türkiye Aşırı Tuz Tüketiminin Azaltılması Programı" uygulanmaktadır. 2012'de tekrarlanan 'Türk Toplumunda Tuz Tüketimi Çalışması'na göre tuz tüketimimizin biraz azalmakla beraber halen sağlığımızı olumsuz etkileyebilecek düzeyde olduğu saptanmıştır. Avrupa ve Kuzey Amerika ülkelerinde ortalama tuz tüketimi 7-12 gram arasında değişmekte, hipertansiyon ve benzeri kronik hastalıkların yükünü azaltmak için bu ülkelerin ortalama tuz tüketimini günlük 4 gramın altına çekmeye çalıştıkları bilinmektedir. Bu bilgiler ışığında bakıldığı zaman Türkiye'nin dünyanın en fazla tuz tüketen ülkelerinden biri olduğu görülmektedir." 

Şener, "Bu program sayesinde ilk olarak 4 Ocak 2012'de sofralarımıza gelen ekmeğin her 100 gramında 0,3 gram oranında tuz azaltılmaya başlandı. Böylece günde 300 gram ekmek tüketen bir vatandaş eskiye oranla ortalama 1 gram daha az tuz tüketmiş oldu. Ekmek ve diğer gıdalarla alınan tuz miktarını ortalama 1 gram bile azaltmak ülkemizde her yıl inmeye bağlı yaklaşık 2 bin ölümü engelleyecektir." değerlendirmesinde bulundu.

Şener, yemeklerin pişirilmesi sırasında tuz atılmamasını, yemek masalarından tuzun kaldırılmasını ve yemeklerin tadına bakmadan tuz kullanma alışkanlığından vazgeçilmesini önerdi.