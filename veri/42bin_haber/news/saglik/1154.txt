Kader mahkumu 500 kadına kuaförlük eğitimi verdi
Adalet Bakanlığı tarafından Eskişehir H Tipi Cezaevi'nde görevlendirilen Sevgi Doğan, 13 yılda cezaevindeki 500 kadını cilt ve saç bakımı konularında eğiterek onları meslek sahibi yaptı
Meslek hayatına ilk olarak Adalet Bakanlığı tarafından Eskişehir H Tipi Cezaevi'nde kadın mahkumların mesleki eğitimi konusunda görevlendirilerek başlayan Sevgi Doğan, 13 yılda cezaevindeki 500 kadını cilt ve saç bakımı konularında eğiterek onları meslek sahibi yaptı.İki çocuk annesi Doğan, yaptığı açıklamada, yaklaşık 20 yıl önce halk eğitim merkezinde bir merak uğruna başladığı güzellik uzmanlığı 
kursunun ardından Çıraklık Eğitim Merkezi'ne başvurup güzellik uzmanlığı belgesi aldığını kaydetti. Adalet Bakanlığı'nın kadın mahkumlarının isteği üzerine kuaförlük ve cilt bakımı kursu açmaya karar verdiğini duyduğunu ifade eden Doğan, şöyle konuştu:'Bir yakınımın vasıtasıyla Eskişehir H Tipi Cezaevi'nde böyle bir kurs vermeye başladım. Bu kurslar oradaki kadın mahkumların hırçınlığını köreltti. Kadınlarda en çok dikkati çeken kurs oldu. İlk istekleri kuaförlüktü. Çok güzel sonuç alıyoruz. 13 yıl önce 11 kişiyle başladığım kursta, kursiyer sayısı gün geçtikçe artıyor. Kadın mahkumlar aldıkları kuaförlük ve saç bakımı kursu sayesinde cezaevinden çıktığında, bir günde kazançlarıyla, evlerinin bir haftalık pazar giderini sağlayacak para kazanabiliyor. İş ve sanat öğreniyorlar. Her yıl 6 ay süreli kurslar veriyorum. Haftada 6 gün 15 kadına kurs veriyorum. 13 yılda 500 mahkuma ulaştım.' 
 En büyük cilt bakım keşfimi cezaevi sayesinde yaptım
 
Doğan, cezaevindeki kadınların cilt sorunlarının ciddi düzeyde olduğunu, bundan dolayı kursun öneminin arttığını bildirdi. Cezaevindeki kadınların aşırı stres ve sigara tüketimi nedeniyle saç dökülmesi ve cilt sorunlarının bulunduğunu anlatan Doğan, 'Cezaevine kimyasal maddeleri götüremiyoruz. En büyük cilt bakım keşfimi cezaevi sayesinde yaptım. Bitkisel yolla saç dökülmesini, akneleri durdurdum. Bu deneyimimi iş yerimde de uyguluyorum. Bir kadın mahkum, saç boyasını saçına sürüp bir poşetle kapatıp uyumuş ve sabah kalktığında saçlarının hepsi dökülmüş. Kursa geldi. Bitkilerle 3 aylık tedavi sonundan onun saçlarına yeniden kavuşmasını sağladım' diye konuştu. Doğan, cezaevindeki bir kursiyerinin kendisinden kibrit kutusuna az toprak, çimen ve birkaç karınca koyup getirmesini istediğine işaret ederek, kurs sırasında yağmur kokusunu, temiz havanın, güneş ışığının, toprağın ne kadar kıymetli olduğunu öğrendiğini vurguladı.