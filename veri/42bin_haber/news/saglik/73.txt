Çocukla kaliteli iletişim için en az 20 dakika ayırın
Ankara Mehmet Eroğlu İlkögretim Okulu'nda drama öğretmeni Nuray Bucak Güngör'ün aile içi iletişime katkı amaçlı geliştirdiği model, velilerin takdirini kazandı. Öğrencilerin velileri ile 20 dakika geçirmesini sağlayan etkinlikler geliştiren Güngör, "Nasıl ki çocuklarımızı aç yatırmıyorsak, duygusal olarak da yatırmamalıyız" diyerek hedeflerinin aile içi iletişime katkı sağlamak olduğunu kaydetti.
 Öğrencilerin kişisel gelişimine katkı sağlamak, kaliteli iletişim kurmak ve öğrencinin sadece okul değil ailesiyle birlikte gelişimini sağlamak amacıyla geliştirilen proje kapsamında yapılan drama derslerinde geliştirilen konular, aileler ve öğrencilerce uygulama sonunda değerlendiriliyor. Velilerin verdiği rapora göre öğrencilerdeki eksiklikler okul rehberlik öğretmeniyle birlikte çözüme kavuşturuluyor.
 Drama öğretmeni Nuray Bucak Güngör, öğrencilerine evde aileleriyle birlikte yapmak üzere geliştirdiği oyunlardan bazılarını şöyle anlattı: "Çocukluğumuzun vazgeçilmezi leblebi tozunu hep birlikte hazırlayıp, telefon ve televizyonları kapatarak, bu eğlenceye bir komşumuzu da katarak yemek... Çocuğa bu zaman diliminde kendi çocukluğumuzdan bir iki anımızı ve nasıl vakit geçirildiğini anlatmak... İkinci etkinlikte ise rol değişimi yapılıyor. Anne ve babalara çocuklar yer değiştirip günlük istekleri onların yerine getirmesine çalışmak... Anne ve babalar emir alıp emir veriyoruz. Bunu çocuğumuzla yapınca nelerin nasıl söylendiği daha iyi anlaşılıyor. Üçüncü etkinlikte ise anne ve babalar taksi şoförü olup çocuklarından evlerini ya da okullarının yerini tarif etmesi isteniyor. Böylelikle çocuk büyüme çağında aileler taksi şöforü olup yer, yön kavramını pekiştiriyor. Kaybolunca nereye nasıl gideceklerini bulmaları sağlanıyor. Bu hafta ise çocuklarla anne babalar evde gözlerini kapatıp, ayakkabılarının bağını çözüp takmayı öğrenecekler."
 Mehmet Eroğlu İlköğretim Okul Müdürü Yavuz Çelik ise proje sayesinde okullarında her yönüyle donanımlı bireyler yetiştirme misyonunun önemli bir parçası olduğunu vurguladı. Veliler de bu proje sayesinde aile içi iletişimlerini geliştirtirdiklerini ve çocuklarıyla empati kurarak kaliteli vakit geçirdiklerini belirtti.
 (CİHAN)