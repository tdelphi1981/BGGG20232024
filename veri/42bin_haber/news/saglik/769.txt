Fındık anne sütünü artırıyor
 
 Giresun Üniversitesi (GRÜ) ve Giresun Kalite Fındık Tanıtım Derneği (GKFTD) işbirliğiyle yapılan araştırmada, günde 40 gram Giresun kalite fındık tüketen annelerin süt miktarında yüzde 10 artış sağlandığı saptandı. GRÜ Sağlık Bilimleri Fakültesi Öğretim Üyesi Yrd. Doç. Dr. Ayşegül Çebi ve ekibince 0-6 aylık bebeği olan 90 anne üzerinde 2 yıl boyunca yürütülen araştırmanın sonuçları basına duyuruldu. 
 3 GRUP ANNE ÜZERİNDE İNCELENDİ
  
 GRÜ Sağlık Bilimleri Fakültesi’nde düzenlenen basın toplantısında konuşan Çebi, Giresun kalite fındığın anne sütüne etkilerini incelemek amacıyla yürüttükleri çalışmayı tamamladıklarını bildirdi. Çebi, şunları söyledi: "Anneleri 3 gruba ayırdık. İlk gruba her gün 40 gram fındık yedirdik. Diğer gruba fındık ezmesi yedirdik. Son grubu da kontrol grubu olarak belirledik. Bu çalışmada anneler bir ay boyunca her gün 40 gram fındık yediler. Fındık yemeden ve yedikten sonraki anne sütü miktarlarına bakıldı. Aynı zamanda sütler alınarak yağ değerlendirmesi yapıldı. 
 BEBEKLERİN BOYLARI DA UZUN
  
 Sonuçlarımıza göre fındık ve fındık ürünleriyle beslenen annelerin sütleri fındık tüketmeyen gruba göre anlamlı derecede yükselmiştir. Günde 40 gram Giresun kalite fındık tüketen annelerin süt miktarı yaklaşık olarak yüzde 10 oranında artmıştır." Çebi, araştırmada fındık tüketen annelerin bebeklerinin boyları ile ilgili de anket çalışması yaptıklarını belirterek, "Bu çalışmada da bebeklerin boyu ve kilosuna bakıldı. Bir ay boyunca fındık tüketiminin sonunda ise fındık ve ezme ile beslenen annelerin bebeklerinin boylarının da arttığı gözlemlendi. İstatistiksel olarak anlamlı arttığını gözlemledik" dedi. 
 GKFTD Başkanı Kubilay Yaman da derneklerinin Giresun kalite fındığın tanıtılması amacıyla kurulduğunu anlattı. Giresun kalite fındık tüketerek süt oranının arttığını iddia eden 2 anneden aldıkları mail ile konuyu araştırmaya başladıklarını belirten Yaman, bu kapsamda GRÜ’deki hocalarla temas kurarak çalışmayı başlattıklarını söyledi. Yaman, annelere besin değeri yüksek anne sütü için Giresun kalite fındık tüketmelerini tavsiye etti.