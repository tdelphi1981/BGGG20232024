Eğitimle dişler artık daha sağlıklı
Denizli'de, ağız ve diş sağlığının geliştirilmesi için pilot bölge olarak uygulamaya konulan 'Sağlıklı Dişler Sağlıklı Nesiller' projesiyle 12 yaş gurubu çocuklarda, çürük, kayıp ve dolgu diş oranında yüzde 40 azalma sağlandı.
Sağlık Bakanlığı'nın, uluslararası karşılaştırmalarda kullanılan 'çürük, kayıp, dolgulu diş indeksinde' 12 yaş grubu için 2004 yılında 1,9 olan indeks puanını, 2020 yılında 1,5, 2025 yılında ise 1'in altına çekme hedefine ulaşmak için ilk kez Denizli'de pilot uygulama olarak 4 yıl önce başlatılan 'Sağlıklı Dişler Sağlıklı Nesiller' projesinden olumlu sonuçlar alındı.

Pamukkale Üniversitesi (PAÜ) Tıp Fakültesi Halk Sağlığı Anabilim Dalı Başkanı Ali İhsan Bozkurt, AA muhabirine yaptığı açıklamada, Türkiye'de ağız ve diş sağlığı konusunun, çözülmesi gereken öncelikli bir sağlık sorunu olduğunu ifade etti.

Bu nedenle genç nesillerden başlayarak ağız ve diş sağlığının geliştirilmesi hedefiyle 'Sağlıklı Dişler Sağlıklı Nesiller' projesinin hayata geçirildiğini belirten Bozkurt, pilot bölge olarak Denizli'de başlatılan ve 5. yılına giren projenin Türkiye'ye örnek olduğunu söyledi.

-Eğitimle gelen diş sağlığı-

Bozkurt, projede, çene anatomisi gelişiminin tamamlandığı dönem olan 8 yaş grubu öğrencilerin hedef kitle seçildiğini ve il genelindeki okullarda, hem çocuklara ağız ve diş sağlığının korunmasına yönelik uygulamaların anlatıldığını hem de tarama ve kısmi tedavi uygulamalarının yapıldığını kaydetti.

Denizli'de 8 yıl süreli olarak uygulamaya konulan projenin ilk 4 yılında yaklaşık 51 bin 8 yaş grubu öğrenciye ulaşıldığını ve çok başarılı sonuçlar alındığını dile getiren Bozkurt, şunları kaydetti:

'Sağlıklı Dişler Sağlıklı Nesiller' projesi ile çürük, kayıp ve dolgulu diş oranında 12 yaş grubunda yüzde 40 düşüş sağladık. Bu başarılı çalışmaları devam ettirirsek Türkiye'nin ağız diş sağlığı profili iyileşecek, daha sağlıklı olacaktır.'

-İlk 4 yılda hedefler aşıldı-

Bozkurt, Sağlık Bakanlığı'nın, uluslararası karşılaştırmalarda kullanılan 'çürük, kayıp, dolgulu diş indeksinde' 12 yaş grubu için 2004 yılında 1,9 olan indeks puanını, 2020 yılında 1,5'e, 2025 yılında ise 1'in altına çekme hedefi doğrultusunda başlatılan projede, ilk 4 yılda hedeflerin aşıldığını belirterek, 'Bizim ilk 4 yıl içinde elde ettiğimiz rakam 1,1'dir. Yani Denizli olarak bakanlığın koyduğu 2020 hedefini indeks açsından geçmiş, 2025 hedefini de neredeyse yakalamak üzereyiz' diye konuştu.

Projede çocuklarla birlikte doğal olarak öğretmenlere ve ailelerine de ulaşmış olduklarını, böylece toplumda ağız ve diş sağlığı konusunda davranış değişikliğinin sağlandığını da ifade eden Bozkurt, 'Denizli'de bu süreçte diş ipi kullanımını yaklaşık 5 kat artırdık. Kontrol amaçlı diş hekimine gitme alışkanlığını da 8 kat artırdık' dedi.