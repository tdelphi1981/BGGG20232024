'Ağız ve diş sağlığı hizmeti özelden de alınmalı'
Kayseri, Kırşehir, Nevşehir, Niğde Diş Hekimleri Odası Başkanı İlhan Karacalar, ağız ve diş sağlığı hizmetinin, özel diş merkezlerinden de alınması gerektiğini söyledi.
 Kamu hastanelerindeki doktorların hasta sayısı karşısında yetersiz kaldığını ifade eden Karacalar, konuyla ilgili SGK sağlık uygulama tebliğinin yayınlandığını ancak bu uygulamanın illere göre farklılık arz ettiğini kaydetti.
 22 – 27 Aralık Ağız ve Diş Sağlığı Haftası etkinlikleri, Kayseri'de Atatürk Anıtı'na çelenk sunulmasıyla başladı. Kayseri, Kırşehir, Nevşehir, Niğde Diş Hekimleri Odası Başkanı İlhan Karacalar, Atatürk Anıtı'na çelek sundu. Oda üyelerinin de hazır bulunduğu tören sonrası konuşan Karacalar, bütün Türkiye'nin ağız ve diş sağlığı şikayetlerini 9 bin kamu çalışanı doktorla çözülemeyeceğini söyledi.
 Ağız ve diş sağlığının önemine vurgu yapan Karacalar, bu hizmetin özel diş merkezlerinden de alınması gerektiğini ifade etti. Karacalar, SGK'nın sağlık uygulama tebliğinde değişiklik yaptığını ve özel diş merkezlerine sevkin önünün açıldığını hatırlattı. Ancak bu tebliğin illere göre farkı uygulandığını belirten Karacalar, "Konya, Adana, İzmir, Kahramanmaraş, Osmaniye ve Antalya gibi birçok ilde devlet hastanesinde özellere sevk yapılırken bu uygulama Kayseri'de yok. Nimet Bayraktar Ağız ve Diş Sağlığı Merkezi'nde 50 diş hekimi ile 1 milyon nüfuslu Kayseri'nin ağız ve diş sorunu çözülmeye çalışılmaktadır. Özellikle bazı branşlarda 2 yılı geçen randevular verilmektedir. SGK'nın tebliğine göre özele sevk yapılmasının önünde hiçbir engel yoktur." diye konuştu.
 Türkiye genelinde 9 bin kamu çalışanı diş hekimi bulunduğunu da anımsatan Karacalar, özelde çalışan 15 bin diş hekiminin sisteme dahil edilmesi gerektiğini kaydetti.  
 Kayseri, Kırşehir, Nevşehir, Niğde Diş Hekimleri Odası Başkanı Dt. İlhan Karacalar, ağız ve diş sağlığı konusunda yapılan bazı araştırma sonuçlarına da değindi. Türk halkının yüzde 47'sinin son 1 yılda diş hekimine gitmediğini belirten Karacalar, yaşamı boyunca hiç diş hekimine gitmeyen nüfus oranının ise yüzde 13 olduğunu ifade etti.
 (CİHAN)