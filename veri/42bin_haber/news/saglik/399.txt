Zor uyanıyorsa dikkat
Gece uykusunda oksijenin vücuda yeterli girmemesi sonucu beyinde oluşan zararın öğrenme, kavrama ve algılamayı olumsuz etkileyeceği, bu nedenle çocuğun derste başarısız olabileceği bildirildi.
Süleyman Demirel Üniversitesi (SDÜ) Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Akkaya, uyku solunumu bozukluğunun horlama, uykuda nefesin durması, gündüz aşırı uykulu hal gibi 3 ana belirtisi bulunduğunu söyledi. 

Uyku bozukluklarının her yaştan insanda görülebileceğine dikkati çeken Akkaya, hastalığa ortaokul ve lisede eğitim gören çocuklarda da rastlanabileceğini anlattı. Uyku bozukluğu olan çocuklarda genellikle baş ağrısı, sabah geç uyanma veya hiç uyanamama ile gündüz yorgunluk gibi belirtiler görülebileceğini vurgulayan Akkaya, bu tarz çocukların devamlı yorgun gezdiklerini, zihinlerini toparlayamadıklarını, zekalarını kullanamama ve hafıza noksanlığı gibi bilinçsel sıkıntılara sahip olduğunu kaydetti. 

Bu durumun çocuğun hayatına sınavlarda başarılı olamama, derslerde algılama bozukluğu, yetersiz öğrenme olarak yansıyacağını dile getiren Akkaya, Bu çocuklar derslerde genellikle uyur. Bu nedenle dersi tam olarak algılayamazlar. Bu da sonuç olarak çocuğun başarısız olmasına yol açar. Üniversite sınavı gibi 3 saat boyunca bütün zihinsel fonksiyonları ve kapasitesini ortaya koymak zorunda olduğunuz bir sınavda, uykunun çok iyi alınmış olması gerekir. Uykuda solunum bozukluğu olan çocuklar, mutlaka bu yönden araştırılmalıdır diye konuştu. 
  
"SORUN UYKU LABORATUVARLARINDA TESPİT EDİLİYOR"  


Uyku sırasında vücuda yeterli oksijenin girmemesinin beyin, kalp gibi hayati organları etkileyebileceğine dikkati çeken Akkaya, Oksijenin yeterli miktarda vücuda girmemesinden en hızlı etkilenen organ, beyin olacaktır. Dolayısıyla hafıza, öğrenme ve bilinçsel karar verme fonksiyonlarında yetersizlik oluşur. Bu şekilde de öğrencimiz başarısız olur dedi. 

Uyku bozukluğunun kişinin gençlik dönemlerinde gözden kaçırılabileceğine işaret eden Akkaya, şunları söyledi:
Hekim, bu durumu gözden kaçırabilir. Uyku bozukluğu nedeniyle belki de zeka ve kapasitesi yüksek olan bir çocukta yetersizlik, başarısızlık ortaya çıkabilir. Öğretmen veya anne-baba, çocuğun uyku bozukluğu çektiğini bilmeyerek onu zekası düşük ve tembel olmakla, yaramazlık yapmakla suçlayabiliyor. Aslında çocuğun zekası iyi. Ama gece uykusu yetersiz olduğu için performansı düşük. Bu nedenle gençlerde uykuda solunum bozukluklarına çok iyi tanı konulması gerekir. Uyku laboratuvarlarına yatırılarak bu çocukların uyku fonksiyonlarının ortaya konulması lazım. 

Akkaya, bu laboratuvarlarda vücudun 56 fonksiyonunu incelediklerini bildirerek, Bu, bir gece sürüyor. Hastanın 1 gece boyunca video kaydını alıyoruz. Bu kontrollerde her şeyi saptıyoruz. Eğer bir sorun ortaya çıkarsa, uygulanacak tedavi ile çocuğun gece boyunca oksijeni dengeli bir şekilde almaya başlaması sağlanır diye konuştu.
 
  
  
 