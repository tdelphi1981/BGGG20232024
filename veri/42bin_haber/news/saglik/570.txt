Türkiye göz hastalıklarında okul oldu
Ankara Üniversitesi Tıp Fakültesi Göz Hastalıkları Anabilim Dalı Vehbi Koç Göz Hastanesi, dünyada göz cerrahisinde adını duyuran yalnızca 5 ülkenin akredite olabildiği Avrupa Birliği (AB) Göz Hastalıkları Üst İhtisas Okulu'nun (ESASO) altıncı eğitim merkezi seçildi.Hastane'nin tüm olanakları ve altyapısı, Ankara Üniversitesi Tıp Fakültesi Öğretim Üyesi Prof. Dr. Emin Özmert'in organizasyonuyla, Avrupa'nın göz cerrahlarının üst ihtisas eğitimlerini organize eden kuruluşu ESASO tarafından incelenerek akredite edildi.

ESASO'nun bu yılki cerrahi retina eğitimleri de AÜ Tıp Fakültesi Göz Hastalıkları Anabilim Dalı Vehbi Koç Göz Hastanesi'nde yapıldı.

ESASO Türkiye Koordinatörü Prof. Dr. Emin Özmert, AA muhabirine yaptığı açıklamada, okulun diğer eğitim merkezlerinin ABD, İspanya, Belçika, Almanya, ve Avusturya'da bulunduğunu bildirdi.

Türkiye'nin, okulun eğitim üyeliğine seçilen altıncı ülke olduğunu vurgulayan Özmert, okulda göz cerrahisinde ileri düzey simülasyon ve canlı ameliyat eğitimleri verildiğini ifade etti.

İnteraktif ortamda düzenlenen kursların 25 öğrenciyle sınırlandırıldığını, bu yılki cerrahi retina kursunun ilk kez Türkiye'de düzenlendiğini anlatan Özmert, bu eğitimlere 8 ülkeden 25 cerrahın katıldığını söyledi.

Özmert, şöyle konuştu: Dünyaca ünlü göz cerrahlarının yaptığı ameliyatlar, katılımcılar tarafından HD formatında üç boyutlu izlendi ve aynı anda cerrahi ile ilgili tartışmalar yapıldı. Ülkemizden de profesör doktorlar Emin Özmert, Figen Batıoğlu, Güngör Sobacı ve Ziya Kapran, retinanın cerrahi hastalıklarıyla ilgili eğitimler verdi. ESASO'nun genel direktörü Dr. Giuseppe Guarnaccia tarafından, yapılan etkileşimli kursun bütün aşamaları izlendi ve kontrol edildi. Dr. Guarnaccia, ESASO üst ihtisas okulunun 'Scientific Council'üne sunduğu resmi raporda, bu interaktif eğitim ve organizasyonun çok başarılı olduğunu ifade etti.

Akreditasyon prestij göstergesi

Özmert, akreditasyonun Türkiye'nin göz cerrahisinde geldiği noktayı ve uluslararası saygınlığını göstermesi açısından büyük prestij göstergesi olduğunu dile getiren Özmert, her ülkeye verilmeyen bu belgenin, Ankara Tıp Fakültesi Vehbi Koç Hastanesi'nin son yıllarda tüm alet ve donanımını yenilemesi ve cerrahlarının da uluslararası nitelikleri dolayısıyla aldığını söyledi.
Vehbi Koç Hastanesi'nin ESASO Okulu'nun eğitim müfredatına daimi olarak dahil edildiğini bildiren Özmert, gelecek yıl yapılacak retina eğitimlerinin de yine Türkiye'de Eylül ayı içerisinde yapılacağını kaydetti.

ESASO Okulu

Avrupa Göz Hastalıkları Okulu Türkiye Koordinatörü Prof. Dr. Emin Özmert, okulun çalışmaları ile ilgili şu bilgileri verdi: ESASO Okulu, Avrupa'daki göz doktorlarının mezuniyet sonrasındaki eğitim ve pratik eksikliklerini giderebilmek için kuruldu. Esas amacı, göz hastalıkları uzmanlarının mezuniyet sonrası klinik ve cerrahi eğitimlerini geliştirmektir. Bunun için bilimsel araştırmaları destekler, toplantı ve seminerler düzenler, bilimsel yayınları organize eder. Dünya oftalmoloji topluluğu içindeki bilimsel bilgiyi ve beceriyi artırarak, hastaların en iyi bir şekilde bakımını ve tedavisini amaçlar.