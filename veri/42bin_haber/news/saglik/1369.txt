Şok diyetler kalp sağlığınızı olumsuz etkilemesin
Fazla kilolarından kurtulmak isteyen birçok kişi kolay bir şekilde eski formuna kavuşabilmek için şok diyetler yapar. Ancak çoğu zaman kulaktan dolma tavsiyeler doğrultusunda uygulanan bu diyetlerin kalp sağlığını da olumsuz etkilediğini belirten Özel Medline Konya Hastanesinden Kardiyoloji Uzmanı Doç. Dr. Mete Alpaslan uyarılarda bulunuyor.
Genç yaşlarda kalp sağlığı pek önemsenmez. Oysa kalp tıkanıkları genç yaşlarda başlar ve ileri yaşlarda tıkanma artarak kalp krizine neden olur. Kalp sağlığını korumak için en önemli unsurlar arasında yer alan sağlıklı beslenmeye ise bu yaşlardan itibaren dikkat etmek gerekir. Ancak özellikle genç yaşlarda kişiler kiloları ile ilgili bir takım problemler yaşarlar ve şok diyetler uygularlar. Bu diyetlerin sağlık açısından son derece tehlikeli olduğunun altını çizen Özel Medline Konya HastanesindenKardiyoloji Uzmanı Doç. Dr. Mete Alpaslan, şok diyetlerin kalp sağlığı üzerindeki olumsuz etkilerini sıralıyor.

Uzun süre aç kalmaya yönelik yapılan şok diyetler, genellikle kalpte ritim problemlerine neden olurlar. Ritm problemi gelişen kişilerde; çarpıntı, fenalık hissi baş dönmesi, göz kararması gibi bulgular ortaya çıkabilir.
 
Uzun süreli açlıkta eğer yeterli besin de tüketilmiyorsa vücut enerji ihtiyacını kastaki depolarından karşılar ve sıvı ile kas kaybı yaşanır. Susuzlukla birlikte bu durum uzun vadede ani kalp krizlerine varan ciddi problemlere neden olabilir.
 
Şok diyetler ile çabuk kaybedilen kilolar, genellikle kısa bir sürede de geri alınır. Sık sık kilo alıp verme ise şeker hastalığına da neden olabilir. Kalp ve damar hastalıklarına neden olan en önemli sebepler arasında ise şeker hastalığı yer alır. Bu durum ilerleyen dönemlerde hem şeker hastalığına hem de kalp rahatsızlıklarına yakalanmanıza sebebiyet verebilir.
 
Beslenme düzeninde yapılan ani değişiklikler, kolesterol profilinde de dalgalanmalara neden olur. Kolesterolde meydanda gelen ani değişiklikler ise kalp krizi riskini artırır.
 
Şok diyetlerde genellikle 3-4 litre su içilir. Günde 2 litre su içmek sağlık açısından oldukça yararlıyken diyet esnasında içilen fazla su, bilinç kaybına neden olabilecek zehirlenmelere neden olabilir.
 
Zayıflamak için kullanılan destekleyici ilaçların bazıları kalp ritm problemlerini tetikleyici etkiye sahiptir. Bu nedenle uzman doktor gözetiminde kullanılmaları gerekir.
 
Kısa sürede kilo vermek için yapılan bir diğer yanlış ise aşırı ve düzensiz yapılan egzersizlerdir. Kilo kontrolünün en önemli basamağı olan egzersiz aşırı yükleme yapılması durumunda başta kalp olmak üzere sağlığı tehdit eder. Aşırı spor tıpkı yetersiz beslenme gibi vücuttan faydalı minerallerin ve suyun atılmasına sebep olarak sağlığı tehdit edebilir. Bununla birlikte aşırı zorlayarak kalp hızınızın maksimum düzeyin üzerine çıkması da kalp krizine neden olabilir.

Ani bir şekilde kilo vermeye çalışarak hastalanmak yerine sağlıklı ve dengeli beslenme tipi seçilmeli, gerekiyorsa bir uzmandan destek alınmalıdır.