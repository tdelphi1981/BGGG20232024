Ölümler kayıt altında
Ölümler 1 Ocak 2013 tarihinden itibaren internet ortamında kayıt altına alınacak.
Sağlık Bakanlığı, ölüm istatistiklerinin eksiksiz, hızlı ve daha kaliteli şekilde derlenmesi için önemli bir çalışmaya imza attı. Bakanlığın, Nüfus ve Vatandaşlık İşleri Genel Müdürlüğü ve Türkiye İstatistik Kurumu ile ortaklaşa yürüttüğü 'Ölüm Bildirim Sistemi (ÖBS)' çalışması
ile 1 Ocak 2013'ten itibaren, ölen kişilere ait bilgiler www.obs.gov.tr adresine kaydedilecek. 'Mezarlık Yerlerinin İnşaası ile Cenaze Nakil ve Defin İşlemleri Hakkında Yönetmelik'te belirtilen tüm taraflar (belediyeler, sağlık kurum ve kuruluşları vb.) halk sağlığı müdürlüklerinden alacakları kullanıcı adı ve şifresi ile kendilerine tanımlanan yetki çerçevesinde ÖBS'yi kullanabilecek. İllerde ÖBS'nin işleyişinden halk sağlığı müdürü sorumlu olacak. Sisteme göre ölüm, sağlık kurumlarında gerçekleşmiş ise ölümle ilgili bilgiler, bu kurumdaki görevli hekim tarafından ÖBS'ye kaydedilir. Ölen kişi için düzenlenen ölüm belgesinin üç nüsha halinde çıktısı sistemden alınır ve imzalanır, iki nüshası ölenin yakınlarına verilir, bir nüsha Halk Sağlığı Müdürlüğü'ne gönderilir. Ölüm, sağlık kurumları dışında gerçekleşmiş ise ölüm belgesi düzenleme ile ilgili işlemler belediye hekiminin asli görevi olduğundan birinci maddede belirtildiği şekilde bu görev yerine getirilir. ÖBS, cenazenin nakline ilişkin belgelerin (yol izni belgesi, geçiş izni belgesi) düzenlenmesine de uygun olup, ihtiyaç varsa bunun için de çıktı alınacak. Uygulamada her türlü kişisel bilgilerin gizliliği esas olacak. CİHAN ANKARA