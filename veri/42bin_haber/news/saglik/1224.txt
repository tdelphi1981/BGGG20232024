Ekmeği sıcak yemeyin!
ABANT İzzet Baysal Üniversitesi Fen Edebiyat Fakültesi Biyoloji Bölümü öğretim üyesi Doç. Dr. Seyhun Yurdugül, fırından çıkan ekmeğin 4-5 saat sonra tüketilmesi gerektiğini, sıcak ekmek tüketiminin mide ve bağırsak sistemine zararlı olduğunu söyledi.
Ekmekteki kepek oranının fazlalaşmasıyla bağırsaklardaki aktifliğin artacağını söyleyen Seyhun Yurdugül, "İnsan bağırsağında bazı yararlı bakteriler var. Yararlı bakterilerin yaşamlarını devam ettirebilmeleri için life ihtiyaçları var. Kepek miktarı daha aktif olan ekmek, insan bağırsağını aktif hale getiriyor. Kepeğin yüzde olarak fazla olması bağırsağı daha sağlıklı hale getirecektir. Sadece kepeğe değil, çavdara da önem verilmelidir. Esmer ekmek tüketimi batı toplumlarında çok yaygın. Kepekli ekmek tüketimine ağırlık vermemiz çok doğal. Mümkün olduğu kadar kepek ekmeği tüketirsek sağlık açısından çok yararlı. Lif, bağırsaktaki yararlı bakterilerin yaşayabilmesi için ve bağırsakların düzenli çalışmasını sağlıyor. Bunu sadece ekmekten almıyoruz. Meyve ve sebze tüketimine de önem vermeliyiz. Tarımsal ilaçlardan arındırılmış meyve ve sebzeleri tüketmeliyiz. Bağırsağımızdaki yararlı bakteriler anti kanserojen özellikleri ile vücudumuza giren zehirleri bağırsakta emilmeden yakalama özelliğine sahip. Toplumumuzda lifli içeceklerin tüketimi de çok yaygın değil. Kefir ve boza gibi içeceklerin tüketilmesi yoluyla lifleri de sağlayabiliriz" dedi. Seyhun Yurdugül, ekmeğin fırından çıktıktan 4-5 saat sonra tüketilmesinin sağlık açısından faydalı olduğunu belirterek, "Ekmek alındıktan 4-5 saat sonra tüketilmeli. Fırından çıktıktan sonra hemen tüketilmemeli. Belli sıcaklık şartlarında ekmeği tutarsanız zaten çıtır özelliğini koruyor. Ekmek, 8-9 saat özelliğini korur sonra da bayatlamaya başlar. Ekmek, mide ve bağırsak sistemlerimizden geçerken ekmeğin yumuşak yapısı dönüşüme uğruyor. Bu dönüşümde ekmek ne kadar yumuşak olursa yapının oluşması o kadar zorlaşır. Ekmeğin bağırsakta daha özümsenmesini istiyorsak sıcak değil, normal hale geldikten sonra tüketilmelidir" diye konuştu.

Tandırda yapılan köy ekmeklerinin sağlıklı olduğunu açıklayan Seyhun Yurdugül, şöyle konuştu:
"Köy ekmekleri tandır olarak adlandırdığımız fırınlarda yapılıyor. Doğal ortamda yapılması çok önemli. Normal fırınlarda ise tava ekmeği yapılıyor. Tava ekmeği yağlı bir ekmek. Ekmeği yağlandırmak için margarin kullanımı artıyor. İnsan vücudunda ileri düzeyde hoş olmayan sorunlara yol açabilecek yağların kullanımıyla karşılaşıyoruz. Bu yağlardan vücudumuzu arındırmamız gerekiyor. Tandırda yağ kullanılmadan bu işlem yapılıyorsa köy ekmeği gönül rahatlığıyla yenilebilir ve sağlıklıdır. Yağlı ekmek özellikle mikrobiyal yağ miktarını da arttırıyor. Yağlı ekmek yerine normal ekmek tüketiminin arttırılması lazımdır. Tavalı ekmek tüketiminin azaltılması lazım"