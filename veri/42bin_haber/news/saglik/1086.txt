Nefes darlığını hafife almayın!
 
 Ahi Evren Kalp Damar Cerrahisi Eğitim ve Araştırma Hastanesi Başhekimi Doç. Dr. Celal Tekinbaş, nefes darlığının, kişinin nefes almadaki zorluğunu hissederek bunu normal bir fonksiyon olarak değil, bir iş olarak görmesi olduğunu söyledi. 
 HASTALIK BELİRTİSİ OLABİLİR
  
 Nefes darlığının hastalık olmaktan ziyade bir hastalığın belirtisi olduğunu ifade eden Tekinbaş "Spor yaptıktan, koştuktan veya yorucu bir aktivite yaptıktan sonra nefes alışverişinin ve kalp atışının hızlanması sonucu görülen geçici nefes darlığı normal kabul edilebilir. Ancak istirahat halindeyken dahi nefes alıp vermekte zorluk çekiliyorsa bu nefes darlığına neden olan bir hastalığın belirtisi olabilir" dedi. 
 Tekinbaş, nefes darlığının ciddiye alınması gereken bir durum olduğunu vurgulayarak "Nefes darlığı çekenler bir çok hastalığın belirtisini taşıyabilir. Bu nedenle nefes darlığı tıbbi bir değerlendirme gerektirecek akciğer ve kalp hastalıklarının habercisi olabilir" diye konuştu. 
 ERKEN TANI HASTALIĞIN İLERLEMESİNİ ÖNLÜYOR 
  
 Doç. Dr. Celal Tekinbaş, nefes darlığında erken tanının, nefes darlığının altında yatan hastalığın ilerlemeden durdurulması için önemli olduğuna dikkati çekerek, şunları söyledi: 
 "Nefes darlığı ciddi hastalıklara işaret edebiliyor. Bize başvuran hastalarda ilk olarak nefes darlığının neden kaynaklandığını araştırıyoruz. Bir hastalığa bağlı olmadığı halde hissedilen nefes darlıkları var. Bunlara psikolojik nefes darlığı diyoruz. O noktada psikolojik hastalığın tedavi edilmesi gerekiyor. O da bir hastalığa bağlı ama aksi ispat edilmedikçe biz psikolojik demiyoruz. Nefes darlığının kaynağını bulmak için hastanın akciğerine, kalbine bakarak gerekli incelemeleri yapıyoruz. Nefes darlığının altında yatan hastalığı bulduktan sonra da o hastalığın tedavisini yapıyoruz." 
 Tekinbaş, hastalığın hızlı seyretmemesi için nefes almakta zorluk hisseden kişilerin, zaman kaybetmeden hekime başvurmaları ve tedavilerine başlamaları gerektiğini sözlerine ekledi. 
 AA
     