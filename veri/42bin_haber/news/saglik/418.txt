"Akıl hastaneleri" tarih olacak
Sağlık Bakanı Recep Akdağ, yeni yılla birlikte ağır ruh sağlığı problemi olan hastaların tedavi edileceği toplum temelli ruh sağlığı merkezlerinin sayısının artırılacağını bildirdi. Hastanın evine en yakın yerde tedavi olacağı sistemde, gerekirse kısa süreli bir yatışın ardından takip toplum temelli ruh sağlığı merkezlerinde yapılacak. 
Sağlık Bakanı Akdağ, bakanlığının 2013 yılı projelerini AA muhabirine anlattı. Yeni yılda ruh sağlığı hizmetleriyle ilgili yenilikler olacağını açıklayan Akdağ, "Hastaların depo hastanelere götürüldüğü modelden Toplum Temelli Ruh Sağlığı Modeli'ne geçiyoruz" dedi. 
Şu anda 50'den fazla toplum temelli ruh sağlığı merkezinin bulunduğunu bu sayının 200'ün üzerine çıkarılacağını belirten Akdağ, şöyle devam etti: "Bütün şehirlerimizde ruh sağlığı problemi olan hastalarımızı toplum içinde tedavi edebileceğimiz, ailesiyle ya da toplumla irtibatını daha yakın tutup rehabilitasyonunu sağlayabileceğimiz bir modele geçiyoruz. Bu hastaneleri 2-3 yıl içerisinde dönüştürmüş olacağız. Yani yüzlerce kişinin bir arada toplandığı hastanelerden kişinin daha çok kendi ortamında tedavi gördüğü bir modele geçiyoruz." 
-"Ambulans sayısı 5'e çıkacak"- 
Yeni yılda ayrıca hava ambulans filosunu güçlendireceklerini anlatan Bakan Akdağ, 3 yeni ambulans uçağın eklenmesiyle toplam sayının 5'e ulaşacağını belirtti. 
Acil hizmetler açısından vatandaşa artık çok rahat ulaşabildiklerini ifade eden Akdağ, kara ambulansı filosuna da takviye yapacaklarını söyledi. Aile hekimlerinin, sağlıklı hayatı teşvik için oluşturulan programlara dahil edileceğine dikkati çeken Akdağ, sigara ve obeziteyle mücadele gibi konuları aile hekimlerinin daha yakın takip edeceğini bildirdi. 
-İlaç israfını önlemek için kampanya- 
2013'te ilaç israfının önlenmesi için akılcı ilaç kullanımı konusunda bir kampanya başlatacaklarını kaydeden Akdağ, "Çok ilaç değil, bilinçli ilaç diyeceğiz. Vatandaşımızda bu farkındalığın oluşması gerekiyor. Vatandaşlarımızın doktorlarımızı ilaç yazmaları konusunda asla zorlamamaları gerekiyor" dedi. 
Tedavi edici hizmetler açısından ise oluşturulan kamu hastane birliklerinin vatandaşa verilen hizmeti daha da geliştireceğini vurgulayan Recep Akdağ, 2013'te Merkezi Hastane Randevu Sistemi'ni daha da yaygınlaştıracaklarını kaydetti. 
Halen hastaların dörtte birinin bu sistemi kullandığını dile getiren Akdağ, bu oranın 2013'te yüzde 50-60'ların üzerine çıkarılmasının hedeflendiğini söyledi. 
-Toplum Temelli Ruh Sağlığı Modeli- 
Ana amacı hastanın evine en yakın yerde hizmet alması olan sisteme göre, kısa süreli yatış gerektiren durumlarda hasta bir psikiyatri kliniğinde yatırılarak takip edilecek. 
Yatışı gerektiren sorun ortadan kalkınca hasta toplum temelli ruh sağlığı merkezine yönlendirilecek. Bu merkezlerde psikiyatri uzmanı, sosyolog, sosyal çalışmacı, uzman hemşirelerin çalıştığı alanlar olacak. Hastaların rehabilitasyonuna katkı için uğraş terapistleri de görev yapacak. Sistem süreç içerisinde aile hekimleri ile de irtibatlandırılacak.