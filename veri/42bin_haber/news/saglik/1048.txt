Kalbimiz hep sizinle
Çocuk Kalp Vakfının desteğiyle 37 ünlü, bebek ve çocuklarda kalp sağlığına dikkat çekmek için objektif karşısına geçti. Kalbim Seninle projesi kapsamında Türkiyenin farklı illerinden 10 çocuk tedavi edilecek.

Bebek ve çocuklarda kalp sağlığına dikkat çekmek için Çocuk Kalp Vakfı’nın desteğiyle bu yıl ikincisi hayata geçirilen ‘Kalbim Seninle’ projesi için 37 ünlü isim objektif karşısına geçti. Projenin yapımcılığı ve sanat yönetmenliğini Selçuk Kaya üstlenirken, fotoğrafları fotoğraf sanatçısı Merve Hasman çekti. ABD’de yaşayan NBA yıldızı Hidayet Türkoğlu da ailesi ile birlikte gönderdiği fotoğraflarla projeye destek oldu. 
Fotoğraflar Türkiye’yi gezecek 
Proje kapsamında, Türkiye’nin çeşitli şehirlerinden 10 çocuk ameliyat edilip, sağlığına kavuşturulacak. Sanat, spor, cemiyet, sinema ve basın dünyasından özel isimlerin bebekler ve çocuklarla bir araya gelerek verdikleri pozlardan oluşan “Kalbim Seninle” fotoğrafları ilk kez 12-24 Şubat tarihleri arasında Forum İstanbul Alışveriş ve Yaşam Merkezi’nde sergilenecek. Fotoğraflar ayrıca, 1-10 Mart tarihleri arasında Forum Kapadokya (Nevşehir), 18-31 Mart’ta Forum Mersin ve 5-19 Nisan tarihleri arasında da Forum Trabzon’da görülebilecek.  
Sanat ve cemiyet dünyası birarada 
İşte projeye destek veren ünlüler: Ali Kırca, Aşkın Nur Yengi, Ayça İnci, Ayşe Kucuroğlu, Bengü, Bennu Gerede, Bennu Yıldırımlar, Berkay, Ceylan Çapa, Çağla Şikel, Çağrı Atiksoy, Defne Samyeli, Deniz Seki, Esra Erol, Feryal Gülman, Gülşen, Helin Avşar, Hidayet Türkoğlu, Irmak Ünal, İpek Tuzcuoğlu, İnci Türkay, İrfan Değirmenci, İsmail Özkan, Mehmet Coşkundeniz, Merve Boluğur, Nil Karaibrahimgil, Nilüfer Açıkalın,  Özlem Yıldız, Pınar Esen, Polat Yağcı, Saba Tümer, Sinem Öztürk, Şenay Düdek, Tolgahan Sayışman, Tümer Metin.  
MİNİK KALPLERİ YAŞATMAK İÇİN BİRARAYA GELDİLER  
Projeye Çağla Şıkel, Nil Karaibrahimgil, Tolgahan Sayışman gibi ünlü isimler destek verdi. Bazı ünlüler kendi çocukları ile objektif karşısına geçerken, çocuk sahibi olmayanlara ise sevimli bebekler eşlik etti. 
HİDO’DAN AİLECE DESTEK  
NBA yıldızı Hidayet Türkoğlu, ‘Kalbim Seninle’ sosyal sorumluluk projesine ailece destek verdi. İki ay sonra ikinci çocuğunu kucağına alacak olan Türkoğlu, projede yer almaktan mutluluk duyduğunu belirterek “Kalbim hep sizinle” dedi.