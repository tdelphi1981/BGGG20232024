İlaç kullanıyorsanız greyfurdu dikkatli tüketin
Acıbadem Adana Hastanesi Beslenme ve Diyet Uzmanı Fadime Özkök Şenses, düzenli ilaç kullananların besin ilaç etkileşimine dikkat etmesi gerektiğini vurguladı.
 Fadime Özkök Şenses, yapılan araştırmalarda greyfurt veya suyunun bazı ilaçların etkilerini arttırdığının gözlemlendiğini söyledi. Sonbaharda sofralarımıza dahil olmaya başlayan greyfurdun vitaminler (C vitamini ve kırmızı renkli olanlarda A vitamini) mineraller ve lif açısından zengin bir meyve olduğunu söyleyen Beslenme ve Diyet Uzmanı Fadime Özkök Şenses, kişilerin beslenmelerinde kullandığı gıdaların ilaçların etkilerini değiştirebildiğini, bunların başında greyfurdun geldiğini aktardı. Şenses, başta kalp ve tansiyon hastaları olmak üzere düzenli ilaç kullanan hastaların besin-ilaç etkileşimine dikkat etmeleri gerektiğine vurgu yaptı. Yapılan araştırmalarda greyfurt veya suyunun bazı ilaçların etkilerini arttırdığının ve bu nedenle ölümle sonuçlanabilecek durumlara sebebiyet verebildiğinin gözlemlendiğini ifade eden Şenses, "Kullanılan ilaçlar bağırsaklarda ve karaciğerde bulunan bazı enzimlerle parçalanarak vücuttan atılmaktadır. Ancak greyfurt tüketildiğinde bu enzimlerin bir kısmı yok olmakta ve ilacın parçalanması geciktiği içinde ilacın kandaki düzeyi artmaktadır." diye konuştu.
 Sonuç olarak greyfurtta bulunan maddelerin ilaçların vücutta yıkımını sağlayan enzimleri yok ederek vücuda gereğinden fazla ilaç alınmış gibi etki etmesine neden olduğunu kaydeden Şenses, "Bu durumda artmış ilaç dozuna bağlı zehirlenmeler olabilmekte ve vücuda ölümle bile sonuçlanabilecek ciddi hasarlar verebilmektedir." dedi. Şenses, bu nedenle ilaç kullanan kişilerin greyfurt veya suyunu tüketmemelerini önerirken, portakal, mandalina, limonda böyle bir durumun söz konusu olmadığını belirtti. İlaç kullanan kişilerin kış aylarında C vitamini ihtiyacını bu meyvelerle karşılamasının daha doğru olacağını söyleyen Şenses, "Düzenli ilaç kullanan kişilerin mutlaka ilacın prospektüsünü okumaları; doktor, eczacı, diyetisyen gibi sağlık danışmanlarına başvurmaları ve ilaçları konusunda bilgilenmeleri gerekmektedir." diye konuştu.
 CİHAN
  