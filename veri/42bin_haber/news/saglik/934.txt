Sigara göz sağlığını da olumsuz etkiliyor
Birçok zararı olduğu bilinen sigaranın, doğal göz merceği ve retina hücrelerini etkilediği için ilerleyen yıllarda görme kaybına neden olan katarakt ve sarı nokta hastalığına da yol açabileceği bildirildi.
Selçuk Üniversitesi (SÜ) Tıp Fakültesi Göz Hastalıkları Anabilim Dalı Öğretim Üyesi Prof. Dr. Ümit Kamış, AA muhabirine yaptığı açıklamada, içinde pek çok zararlı madde bulunan sigaranın göz sağlığını da olumsuz yönde etkilediğini söyledi.

İnsanın sahip olduğu en önemli duyu organlarından birisinin göz olduğuna dikkati çeken Kamış, 'Göz sağlığımızda oluşan bir rahatsızlık, yaşamımızı derinden etkilemektedir' dedi.

Göz hastalıklarının ilerleyen yaşlarda daha sık görüldüğünü belirten Kamış, sigara kullanımının, 50 yaş üzerindeki insanlarda körlük nedenleri arasında ilk sıralarda yer alan katarakta da neden olabildiğini ifade etti.

Yaş ilerledikçe sarı nokta hastalığı, diğer adıyla Yaşa Bağlı Makula Dejenerasyonu (YBMD) ve katarakt riskinin de arttığına işaret eden Kamış, dünyada körlüğe yol açan ana nedenlerden birisinin de sarı nokta hastalığı olduğunu ve bu hastalığın risk faktörleri arasında sigara kullanımının da yer aldığını aktardı.

Sarı nokta hastalığının, her iki gözü birden etkilediğini ve yavaş yavaş ilerleyen görme kayıplarına yol açtığını vurgulayan Kamış, hastalığın tedavi edilmemesi halinde körlüğe neden olabileceğini ifade etti.

-Sigara, retina hücrelerini etkiliyor-

Kamış, tüm organları olumsuz yönde etkileyen sigara dumanının gözde batmaya, sulanmaya ve yanmalara neden olduğunu belirtti.

Sigaranın ilerleyen dönemlerde göz damarlarında kurumalara da neden olduğunu dile getiren Kamış, şunları kaydetti:

'Tütün kullanımı, doğal göz merceği ve retina hücrelerini etkilediği için hastalıkların gelişimi açısından risk faktörü oluşturmaktadır. Sigara içilen ortamı solumakla alınan toksinler, kan akımı bozukluğuna, kılcal damarda tıkanıklıklara, dolayısıyla göz sağlığı için esas olan maddelerin göze ulaşımının kesilmesine neden olur. Oluşan zararlı maddeler sağlıklı hücrelerde normal fonksiyonun aksamasına ve gözde hastalığa yol açar. Sigara içme alışkanlığının sonlandırılması, gelecekte oluşabilecek katarakt ve sarı nokta hastalığının oluşmaması için iyi bir önlem olacaktır.'