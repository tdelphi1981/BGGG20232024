'Bebeğimi memeden kesemiyorum' diyorsanız...
Bebeğinize en güzel armağanı, sütünüzü verdiniz. Büyüdü, ek besinlere başladı, siz de çalışma hayatına dönüyorsunuz ve memeden kesme zamanınız geldi… 
 Vicdanen zorlansanız da onu memeden kesmek zorundaysanız bu yazıyı okumanızda fayda var. Hisar Intercontinental Hospital Çocuk Sağlığı ve Hastalıkları Uzmanı Dr. İzlem Göçmen’den bebeğinizi memeden nasıl keseceğinizi öğrendik. 
 
 DOĞRU ZAMAN ÇOK ÖNEMLİ 
 Bebeğinizin ilk 6 ay anne sütü ile beslenmesi, 6 aydan sonra da ek gıdalar başlanarak 2 yaşına kadar anne sütü alması gerekir. Onu emzirmeniz hem sağlıklı bedensel bir gelişim hem de sağlıklı ruhsal bir gelişim için önemlidir. Annesinin kokusunu, teninin sıcaklığını, kalp atışını, sesini duyarak emen bebek kendini güvende hisseder. 
 Emzirmenin sonlandırılmasında anne ve bebek açısından uygun zaman seçilmelidir. Memeyi bırakmaya karar veren bebek olursa, bu süreç daha kısa sürer ve daha kolay atlatılabilir. Karar veren sizseniz memeden kesmeye karar verdiğinizde ideal olanı bebeğinizi memeden aşamalı olarak ayırmanızdır. Bebekler için emmek açlığı gidermenin yanında huzur bulup rahatlama yoludur. 
 Hayatınızda işe başlama, bakıcı değişikliği gibi önemli değişimler varsa bebeğiniz hastaysa ya da diş çıkarıyorsa rahatlamak için daha sık emmek isteyecektir. Dolayısıyla bu durumlarda memeden ayırmayı ertelemelisiniz. 
 
 EN AZ HASARLA ATLATMAK İÇİN... 
 Anne için de memeden kesmenin bazı olumsuzlukları vardır. Aniden emzirme kesildiğinde süt kanallarında tıkanıklık ya da mastit denilen iltihabi durum oluşabilir. Ayrıca psikolojiniz üzerine de etkisi olur; bir kayıp duygusu yaşayabilirsiniz. Bu dönemi en az hasarla atlatmak için: 
 •    Bu dönemde bebeğinizle daha çok ilgilenin. Ancak gece uyanmalarında bebeğinizle yeni duruma alışana kadar eşiniz ya da bir aile büyüğünün ilgilenmesi daha uygun olacaktır. 
 •    Memeden kesmeyi aniden yapmayın, hedeflediğiniz tarihten birkaç hafta önce yavaş yavaş başlayın. 
 •    En iyi azaltma şekli her seferinde emzirme sayısını bir adet azaltmaktır. Bebeğiniz yeni beslenme programına alıştıkça birer öğün azaltın. 
 •    En son olarak sabah erken, gece yatarken olan öğünü kesin. 
 •    Bebeğiniz 6 aydan küçükse atladığınız öğün yerine formül süt, 6 aydan büyükse bir öğün ek gıda koyun. 