Titreşimle varisten kurtulun!
 
 İzmir Kent Hastanesi Girişimsel Radyoloji Uzmanı Prof. Dr. Yiğit Göktay, varisin polis, kuaför, tezgahtar gibi sürekli ayakta çalışanları, kilolu, ailevi yatkınlığı olan, bacak kasları zayıf kişileri ve hamileleri daha çok tehdit ettiğini söyledi.  
 Varisin neden olduğu ağrı ve kötü görüntüsünün kişiyi rahatsız, huzursuz ettiğini belirten Prof. Dr. Göktay, günümüzde varis tedavisi için etkili, hızlı ve rahat tedavi seçenekleri geliştirildiğini kaydetti. Bu yöntemler içinde damar-içinden yapılan ileri teknolojik tedavilerin ön plana çıktığını, ameliyat ve nekahat süreçlerini göz önüne alan hastaların cerrahi yöntemleri eskisi kadar tercih etmediğini belirten Prof. Dr. Göktay, şöyle konuştu: 
 "Cerrahi yöntemlerin ehil ellerde başarılı sonuçları var. Ancak son 10-12 yılda termal yöntemler gelişti. Bu yeni yöntemler içerisinde en yaygın kullanım alanı bulan ’Endovenöz Lazer’ (Toplardamar-içi Lazer) yöntemi oldu. Son dönemde ise hasta konforunu daha da arttıran ’mechanochemical’ (mekanik-kimyasal) kısaca ’MOCA’ denilen yöntem geliştirildi. 
 MOCA, termal etki olmadan mekanik ve kimyasal ajanlarla toplardamar yetmezliğini ortadan kaldırıyor. Bu yöntemde özel hareket ve ilaç verme sistemi olan çok ince bir kateter sorunlu damarda tek bir noktadan ilerletiliyor ve ek anestezi ya da iğne girişleri olmadan yetmezliği olan damarı tedavi etmek mümkün oluyor. Bacaktaki sorunlu kaçak yapan ana toplardamara kataterle giriliyor. Bu kataterin titreşimle birlikte rotasyonu yani damar içinde 360 derecelik dönmesi sırasında özel bir kimyasal zerk ediliyor. Bu özel ilaç, damarın anında büzülmesini ve ortadan kalkmasını sağlıyor. Böylece hasta yetmezliğe neden olan toplardamardan kurtulmuş oluyor." 
 ÖĞLE MOLASI YETERLİ
  
 Prof. Dr. Yiğit Göktay, hastanın işlem sonrası hemen günlük normal hayatına dönebilmesi ve ağrı hissetmemesinin yöntemin en önemli avantajlarından biri olduğunu söyledi. 
 Prof. Dr. Göktay, "Bu çok hızlı ve etkin bir yöntem. Lazerden daha düşük bir başarı yüzdesine sahip değil. Lazerin ya da radyofrekans ablasyonunun potansiyel riskleri olan çevre dokuların ısı nedeniyle etkilenmesi, hastanın ağrı duyması, iyileşme döneminin uzaması gibi etkileri ortadan kaldırıyor. İşlem uygulanan bölgede leke bırakmıyor. Varis tedavisinde yeni yöntem olmasına karşın başarılı sonuçları ile yurtdışında yaygın kabul gören bir yöntem. Üstelik tedavi 1 saat içinde uygulanıp bitiyor. Yöntem, yurt dışında ’öğle tatilinde gelin varislerden kurtulun’ diye lanse ediliyor" dedi. 
 Hakan GÜNGÖRDÜ/İZMİR, (DHA)