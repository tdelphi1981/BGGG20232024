Botoks uygulamalarında doğrular ve yanlışlar!
Gençlikte kasların çekimi nedeniyle oluşan çizgiler, ciltteki elastik lifler nedeniyle hemen eski haline döner. Mimik kaslarının uzun yıllar aynı bölgedeki cildi çekmesi ile kırışıklıklar kalıcı olmaya başlar. Mimik hareketleri daha belirgin olan kişilerde çizgiler erken yaşlarda ortaya çıkar.
 Oysa insan cildinde canlılık, kan akımı ve onarım kapasitesi nedeniyle bu kırışıklıklar uzun yılar sonra oluşmaktadır. Yinede göz ve ağız çevresi, mimik adalelerinin yoğun yerleşimi nedeniyle en hızlı yaşlanan bölgemizdir. Mimik kasları ağız ve göz çevresinde yoğunlaşmıştır. Bu kaslar en yoğun kullanılan kaslardır. Yüze ifadeyi verirler. Yani farkında olmadan konuşurken, gülerken, kızarken, ağlarken, şaşırırken, korkarken, yemek yerken... Ama özellikle göz bozukluğu yada yoğun gün ışığı altında rahat görebilmek için gözlerimizi kıstığımızda göz çevresi kırışabilir. Bu kırışmaları, 30’lu yaşlara kadar kası örten cilt kamufle eder. Ama yıllar geçtikçe cilt, zayıf ve elastikiyetini kaybetmiş hatlardan kırışmaya başlar.
  
 Son yılların popüler uygulaması botox’la bu etkilerin yarattığı hasarı azaltmak mümkün. Superplast Estetik Cerrahi Merkezi’nden Estetik Plastik ve Rekonstrüktif Cerrahi Uzmanı Op. Dr. Cihangir Toraman 30’lu yaşlardaki hastalarına en çok botox uyguladıklarını belirterek şu önemli bilgileri aktarıyor: “Bu ürün sanıldığı gibi bir yılan zehiri değil. Toksik etkileri ortadan kaldırılarak, insanlara yıllardır uygulanan bir ilaç. Ama estetik cerrahide yıllardır kullanılıyor. Botoks özellikle kırışıklık tedavisinde çok faydalı. Kaş arasındaki çatma çizgileri, alındaki ve göz çevresindeki kırışıklıklar, burun sırtındaki buruşmalar, dudak ve çenedeki derin kırışmalar, boyun ve dekolte bölgesindeki kırışmaların botoks ile tamamına yakını düzelir. Ne yazık ki yaşlanma kırışmadan ibaret değil. Zamanla yağ fıtıkları, kas ve ciltte aşağı kayma, kaşlarda düşme, göz altlarında çökme ve kemiğin ortaya çıkması gibi yanaklara varan sarkmalar olabiliyor. Bunların hiçbirine botoksun faydası yok. Daha ileri yaşlarda görülen bu durumların hemen hepsi ameliyatlarla düzeliyor. Botoks düşük dozlarda bile mimik kaslarının gücünü azaltabilen bir ilaçtır. Tek bir uygulamayı takiben bu etkisi 4 – 6 ay kadar uzayabilmektedir. Yüz anatomisini çok iyi bilen uzman plastik estetik cerrahlar için uygulaması çok zor değildir. Ama esas zor olan hastayı analiz ederek hastanın ihtiyaçlarını saptamak ve buna ulaşabilmek için uygulanacak doz ve bu dozu enjekte edecek alanın doğru saptanabilmesidir.”
  
 Botox’un yüzde şişkinlik yarattığı iddialarının da gerçeği yansıtmadığını söyleyen Toraman, “Sanılanın aksine botoks bir dolgu maddesi değildir. İlaç, ufak dozlarda cilt altına yapılır ve saatler içinde buradan uzaklaşarak yok olur. Sadece mimik kaslarında çok özel bir noktayı bir kez etkiler ve bu etki aylarca devam eder” şeklinde konuştu.
  
 Botox’un yüzde yarattığı ifade bozukluklarına da dikkat çeken Toraman şöyle konuştu: “Botoks uygun olmayan dozlarda kullanılırsa yüze şaşkınlık ifadesi verebilir. Bu doz azlığı ya da doz fazlalığı nedeniyle görülen ve istenmeyen bir görünümdür. Dozun az ya da fazla olmasında 50 ve 25 rakamları arasındaki kadar büyük bir uçurum yoktur. Fazla doz 50 ise az gelen doz 45 kadardır. Hastalar kendilerine fazla doz yapılırsa etkinin daha iyi olacağına inanırlar. Oysa bu yanlıştır. Her hasta ve uygulama bölgesi için hekim kendi tecrübesi ölçüsünde bir tedavi ve dozaj planlar. Bu dozları geçmemeye özen gösterir, çünkü eksik doz varsa bir hafta 10 gün içinde saptanarak ilave yapılması mümkündür. Zaten ilaç bu sürede ancak etki eder. Ama fazla doz varsa geri almak imkansızdır. Ancak başka taktikler ve bazen ilaçlarla bu fazla doz etkileri kamufle edilebilir.”
  
 Aşırı derecede terleme sorununun da botox’la çözülebileceğine işaret eden Op. Dr. Cihangir Toraman, bu tedavinin yılda bir veya iki defa  tekrarlama gerektirebileceğini de sözlerine ekledi. 
  