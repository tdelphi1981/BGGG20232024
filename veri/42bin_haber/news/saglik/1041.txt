Kadınlar korktukları için sigarayı bırakamıyor
Trakya Üniversitesi Tıp Fakültesi Hastanesi Göğüs Hastalıkları Anabilim Dalı öğretim üyesi Doç. Dr. Ebru Çakır Edis, özellikle kadınların kilo alma korkularından dolayı sigarayı bırakmak istemediğini söyledi. Doç. Dr. Edis, "Biz sigarayı bir hastalık olarak değerlendiriyoruz. Sigarayı bırakınca biraz yeme, içmedeki değişiklikten sonra, biraz da beyindeki hormonel dengelerle 2 ya da 3 kilo almayı normal karşılıyoruz" dedi.
Türkiye'de en önemli önlenebilir halk sağlığı probleminin tütün kullanımı olduğunu belirten Trakya Üniversitesi Tıp Fakültesi Hastanesi Göğüs Hastalıkları Anabilim Dalı öğretim üyesi Doç Dr. Ebru Çakır Edis, sigara içmeyi bir hastalık olarak gördüklerini söyledi. Dünyada 15 yaş ve üstü 1.2 milyar kişinin sigara içtiğini kaydeden Doç. Dr. Edis, şunları söyledi:

"Dünyada her yıl tütüne bağlı hastalıklardan 5.4 milyon kişi ölüyor. 2030 yılına kadar önlem alınmazsa bu rakamın 8 milyona ulaşması bekliyor. Sigara içenlerin yaklaşık üçte ikisi Türkiye'nin de içinde bulunduğu 10 ülkede yaşıyor. Tütün ürünlerinin kullanımı gelişmiş ülkelerde erkekler arasında azalmakta iken gelişmekte olan ülkelerde özellikle kadınlarda artış gösteriyor. Son yapılan araştırmalara göre 15 yaş ve üstü kullanımı erkeklerde yüzde 41.5, kadınlarda yüzde 27 olarak bulunmuş. 2008 yılı verileriyle karşılaştırıldığında erkeklerde yüzde 6.5, kadınlarda 2.1 düzeyince azalma var. Buda yapılan sigarayı bıraktırma çalışmalarının etkili olduğunu gösteriyor."

'İKİ YA DA ÜÇ KİLO ALMAK NORMAL'

Özellikle kadınların kilo alma korkularından dolayı sigarayı bırakmak istemediğini belirten Doç. Dr. Edis, "Biz sigarayı bir hastalık olarak değerlendiriyoruz. Bunun tedavisi var. İki yöntemle tedavi ediliyor. Sigarayı bıraktıktan sonra biraz yeme içmedeki değişiklikten sonra, biraz da beyindeki hormonel dengelerle 2 ya da 3 kilo almayı normal karşılıyoruz. Bu kadar kilo almaktan korkmayın 2 ya da 3 kilo normal diyoruz. Ama fazlasını biz de tavsiye etmiyoruz. İnsanların el ağız alışkanlığı kapsamında sigarayı bıraktıktan sonra sürekli bir şeyler yemek içmek isteği oluyor. Biz bunu engellemek için diyetisyenle birlikte çalışıyoruz" diye konuştu.

Sigara bıraktırma merkezlerinde psikolojik destek ve ilaçlı tedavi yöntemleri verildiğini anlatan Doç. Dr. Edis, elektronik sigara ve diğer yöntemlerin Sağlık Bakanlığı tarafından onaylanmadığını belirterek, "Elektronik sigara gibi yöntemler bilimsel olarak kanıtlanmış değildir. Sağlık Bakanlığı'nın bu konuda ruhsatlandırdığı şeyler değil. Biz önermiyoruz, bu yöntemler bilimsel kanıt düzeyinde konuşabileceğimiz tedavi yöntemleri değil. Hekim olarak tarafsız bilimsel olarak kanıtlanmış, bu konuda çalışması yapılmış yöntemler üzerinde çalışıyoruz" dedi.