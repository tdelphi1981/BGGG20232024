75 yaşındaki nineye protez çene
 
 Plastik Cerrahi Uzmanı Opr.Dr. Hikmet Karayel, hasta Nazife Dere’nin 6 ay önce ağaçtan düşerek alt çenesini kırdığını, çene kırığı ameliyatı için hastaneye geldiğini söyledi. 
 Dere’nin çenesindeki kırıkları 6 ay önce plak vida ile tespit ettiklerini belirten Karayel, "Hastamızda yara yeri akıntısı ve kemik iltihabı gelişti. Bu yüzden kırık parçalarında kemik erimesi ve iltihabı olması nedeniyle bir hafta önce tekrar ameliyata alındı" dedi. 
 Dr. Karayel, Kastamonu’da çene kırığı ameliyatının ilk defa yapıldığını, küçük ve orta ölçekli merkezlerde çok yapılan vakalar olmadığını vurgularken şu bilgileri verdi: 
 "Hastada KOAH ve kalp hastalığının olmasından dolayı ameliyatta genel anestezi verilmedi. Hastanın çene kemiğinin ağız içinden uyuşturulması sonrası lokal anestezi altında 2 saat süren operasyonla tedavi edildi. Ameliyatta çene kemiğindeki plak ve vidalar çıkarılmış, takiben hastaya distraktör denen ve çene kemiklerine dışardan yerleştirilen uzun vidalar ile tespit eden sistem yerleştirilmiştir. 
 Mevcut sistemle çene kemiklerindeki kırıkları dışardan müdahale ile yer değiştirilmekte ve kemik iyileşmesi hızlandırılmaktadır. Böylelikle parçalı kemikler dışardan vidaların sıkılması ile hareket ettirilerek, aradaki boşluktaki tamamlanabilmektedir." 
 Nazife Dere ise 6 aydır sıkıntı çekip konuşmakta zorlandığını belirtirken "Ameliyat sonrası çok iyiyim, sıkıntılarım sona erdi" dedi. 
 Emrah PALABIYIKOĞLU/ KASTAMONU, (DHA)