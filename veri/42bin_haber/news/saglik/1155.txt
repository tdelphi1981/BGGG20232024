Alkol kullanımı kanserden ölüm riskini artırıyor
ABD Ulusal Kanser Enstitüsü'nde yapılan bir araştırmaya göre ABD'de her 30 kanser nedeniyle ölümden birisi alkol tüketimiyle ilişkili. Araştırmacılar alkol kullanımının zararsız bir alt limiti olmadığını bildirdi.
ABD Ulusal Kanser Enstitüsü'nde, "Kanser Önleme Programı" tarafından Dr. David Nelson yönetiminde yapılan araştırmanın sonuçları Amerikan Halk Sağlığı Dergisi'nde yayımlandı.

Araştırma sonuçlarına göre, ABD'de yıllık kanser ölümlerinin yüzde 3.7'si (yaklaşık 30'da biri) alkol tüketimiyle ilişkili.

Alkol tüketimiyle ilişkili olan kanserlerin başında ise kadınlarda göğüs kanseri, erkeklerde ise yemek borusu ve üst solunum yolunda oluşan kanserler geliyor.

Araştırma "az alkol tüketiminin" kanser riskinden korunmaya yetmediğini de gösterdi. Alkol tüketimi nedeniyle kansere yakalananların yaklaşık 3'te birinin günlük ortalama 20 gramdan daha az alkol tükettikleri tespit edildi.

Araştırmanın yöneticisi Dr. David Nelson, alkol tüketiminin "açık" bir kanser nedeni olduğunu ancak insanların bunu görmek istemediklerini belirterek, "Doğal olarak yüksek miktarda alkol kullananların riski daha yüksek ama alkol tüketiminde gerçekten güvenli bir alt limit yok. Az alkol tüketiminin kalbe iyi geldiği belirtilir ancak genel olarak baktığımızda alkol tüketimi, önlediğinin on katı daha fazla ölüme neden oluyor" ifadelerini kullandı.

Az tüketimin mutlaka daha az risk anlamına geleceğini vurgulayan Nelson, ancak hiç içmeyenlerin kesinlikle daha az risk taşıyacaklarını vurguladı.