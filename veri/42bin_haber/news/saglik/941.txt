Astım rahatsızlığı olan çocuk kayak yapabilir mi?
Öğrencilerin yarıyıl tatili devam ediyor. Hepsi soğuk havaya aldırmadan koşup oynuyor, kayak yapıyor ve çeşitli aktivitelere katılıyor. Ama astım rahatsızlığı olan çocukların özellikle soğuk havalarda çok daha dikkatli olması gerekiyor. Liv HOSPITAL Çocuk Sağlığı Kliniği’nden Çocuk Alerji ve Göğüs Hastalıkları Uzmanı Doç. Dr. Ahmet Akçay astım rahatsızlığı olan çocukların özellikle spor yaparken önlem alması gerektiğini söylüyor.
 Astım rahatsızlığı olan çocukların yaklaşık yüzde 60’ında egzersiz yaparken öksürük, nefes sıkışması gibi şikayetleri olur. Bu yüzden aileler genellikle çocuklarının spor yapmalarını istemezler. Spor yapmayan, aktivitesi azalan çocuk bu sefer de obezite sorunuyla baş başa kalır. Obezite astımın daha da kötüleşmesine neden olur. Böyle durumlarda çocuğun spor yapmasına engel olunmamalıdır. Ancak spor yaparken bazı noktalara dikkat etmek gerekir. 
 Bazı önlemler alınırsa soğuk havada da spor yapılabilir
 Spor yapmadan 30 dakika önce hafif terleme oluncaya kadar 15 dakika ısınma hareketleri yapılmalı. Hafif ısınmadan 30 dakika sonra yapılacak egzersizle spor yaparken akciğerlerinizle ilgili sorun yaşama şansınız çok az olacaktır. Spor seçiminde daha çok yüzme, tenis, voleybol, basketbol gibi spor aktiviteleri önerilmekle birlikte her spor yapılabilir. Tek yapılmaması gereken spor tüple dalıştır. Soğuk havada yapılan sporlar genellikle tavsiye edilmez ama bazı önlemlerle yapılabilir.
 Astım rahatsızlığı olan çocuk kayak yapmadan önce nelere dikkat edilmeli?
 • Kayak yapmadan 30 dakika önce hafifi egzersiz yapılmalı.
 • Soğuk havayla doğrudan temas engellenmelidir. Bunun için atkı veya kar maskesi kullanılmalıdır. Doğrudan soğuk havadan nefes alınması engellenmiş olur. 
 • Burundan nefes alıp verilmelidir. Burundan nefes alınması alınan nefesin nemlenmesini ve ısınmasını sağlayacağı için önemlidir. 
 • Egzersiz ile nefes sıkışmaları oluyorsa egzersizden 15 dakika önce doktorun tavsiye ettiği nefes açıcı ilaçlar kullanabilir. 
 • Spor yapmak için astımınızın kontrol altında olması ve kontrol altında değilse öncelikle tedavi olunması çok önemlidir. Kontrol altında olmayan astımlı çocukların spor yapmaları çok kötü sonuçlara neden olabilir. 
  