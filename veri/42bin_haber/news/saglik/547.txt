Kalp kapağı yırtıldı, 'mandalla' hayata döndü
Kalp krizi esnasında sol kalp kapağı yırtılan şoktaki kadın hastanın göğüs kafesi açılmadan kasık damarından girilerek mandallama (mitraclip) tekniği ile tedavisi yapıldı 
 Atatürk Eğitim ve Araştırma Hastanesi Kardiyoloji uzmanı Prof. Dr. Mehmet Bilge daha önce onkolojik nedenlerle takip edilen 60 yaşındaki Kıymet Altay’ın 2-3 hafta önce böbrek yetersizliğine girdiğini ve diyaliz esnasında kalp krizi geçirdiğini anlattı. 
 Kalbi duran hastanın şok tablosuyla hastanelerine yönlendirildiğini belirten Bilge, hastanın öncelikle damarını açtıklarını ancak ertesi gün kalp krizine bağlı olarak sol kalp kapağında yırtılma olduğunu fark ettiklerini dile getirdi. Bu durumdaki hastalarda tek standart tedavi yönteminin cerrahi olduğuna işaret eden Bilge, hastayı kalp damar cerrahi bölümünün onkolojik sorunu olduğu için kabul etmediğini söyledi. 
 Uzun süredir kapak hastası olanlarda bazen kalp kapağının kapanma esnasında tam kapanmadığını ve oradan kanın geriye doğru kaçtığını dile getiren Bilge, o bölgeyi mitraclip denilen mandallama sistemiyle onardıklarını ifade etti. 
 
 
 Mitraclip yönteminin Türkiye’de birkaç merkezde yapılabildiğini söyleyen Bilge, yöntemle kalp cerrahisinin uygun olmadığı hastalara göğüs kafesi açılmadan kasıktan küçük bir kesiyle girilerek müdahale edildiğini ve kapağın tamirinin yapıldığını kaydetti. 
 DÜNYADA BAŞKA BİR ÖRNEK YOK
  
 Kıymet Altay’da da bu yöntemi kullandıklarını böylelikle bölgedeki kan kaçağını ortadan kaldırıldıklarını söyleyen Bilge, "Böyle bir vaka daha önce dünyada hiç yapılmamıştı, ancak hastanın başka bir seçeneği yoktu. Sonuç müthiş oldu. Dünyada bu işlemle yaşayan tek hasta, tek vaka" dedi. 
 Normalde ilk hafta içinde bu durumdaki hastalara müdahale edilmezse hastanın yüzde 80-90 ihtimalle hayatını kaybedeceğine dikkati çeken Bilge, "Kalp krizi geçiriyor, arkasından şoka giriyor ve acil müdahale edilmesi gereken bir hasta. Dünyada daha önce hiçbir hastaya ameliyatsız girişim yapılmamış. Kapak deyim yerindeyse kopmuş. Biz bunu mandallama yöntemiyle onardık. Göğüs kafesini açmadan, hiç ameliyat yok sadece kasıktan küçük bir kesi ile. Kalp cerrahisinden en büyük farkı bu" diye konuştu. 
 Hastayı işlemin ardından kısa sürede kalp destek cihazından ayırdıklarını ve durumunun normale döndüğünü belirten Bilge, hastanın kalbinin artık normal olduğunu ancak diyaliz ve onkoloji hastası olması nedeniyle diğer tedavilerinin yapıldığını kaydetti. 
 Dünyada başka bir örneği bulunmayan vakayı yakında Avrupa’da bilimsel bir toplantıda sunacaklarını söyleyen Prof. Dr. Mehmet Bilge, "Yöntem böyle bir hastaya müdahale etme şansı olan merkezler için de önemli yol gösterici bir işlem oldu. Bu yönüyle çok önemli. Belki ilerde bu yöntem çok farklı hasta gruplarına da uygulanabilecek. Özellikle acil vakalarda" diye konuştu. 
 AA