Gıda çeşitliliği uyku süresini etkiliyor
 
 ABD’deki Pennsylvania Üniversitesi’nden bilimadamları, katılımcıların beslenme şekli ve uyku süresini inceledi. Katılımcılar gece uyku süresine göre "çok az" (5 saatten az), "az" (5-6 saat), "normal" (7-8 saat) ve "çok" (9 saat ya da daha fazla) uyuyanlar olmak üzere 4 gruba ayrıldı. 
 Alınan toplam kalori miktarının gruplara göre değişkenlik gösterdiğini belirten bilim adamları, en fazla kaloriyi az uyuyanların aldığını, onları normal uyuyanlar, çok az uyuyanlar ve çok uyuyanların izlediğini ifade etti. 
 NORMAL UYUYANLAR KAZANIYOR 
 Beslenme çeşitliliğinin de en fazla "normal uyuyanlar"da, en az ise "çok az uyuyanlar"da olduğu belirlendi. 
 Araştırma sonuçlarına göre, çok az uyuyanlar daha az su içiyor; az kırmızı, turuncu ve karbonhidratlı besinler yiyor. Az uyuyanlar ise az C vitamini ile et ve fındıkta bulunan selenyum alıyor, lifli ve yeşil sebzelerden çok yiyor ve az su içiyor. Çok uyuyanlar ise çikolata ve çayda bulunan teobromin maddesinden az alıyor; yumurta ve yağlı et gibi besinler ile karbonhidratlı yiyecekleri az yiyor. 
 Genel olarak bilimadamları, her gece 7-8 saat uyuyanların yani "normal" grupta olanların beslenme şeklinin, az ya da çok uyuyanlardan farklı olduğunu, az
  ve çok uykunun besin çeşitliliğinin az olmasıyla bağlantısı bulunduğunu vurguladı. 
 Ancak bilim adamları, beslenme şeklinin değiştirilmesiyle uyku süresinin de değişip değişmeyeceğinin araştırılması gerektiğine dikkati çekiyor  
 .Araştırma, "Appetite" dergisinin internet sitesinde yayımlandı. 
 AA