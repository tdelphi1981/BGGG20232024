Yanlış tahlil hayatını kurtardı
İzzet Baysal Devlet Hastanesi'nde görevli hemşire Emel Arıkan, halsizlik sebebiyle başvurduğu meslektaşının yanlış tahlili sonucu, kronik böbrek yetmezliği olduğunu öğrendi 
  Bolu’da 2 yıl önce halsizlik ve yorgunluk nedeniyle "kansızlık" tahlili yaptırmak isteyen Arıkan, arkadaşının tahlil kağıtları üzerinde yaptığı yanlış işaretleme sonucunda böbrek tahlilleri de yapılınca kronik böbrek hastalığı olduğu tespit edildi. 
 Arıkan hastalığını bir tesadüf ve yapılan yanlış tahlil üzerine öğrendiğini ifade ederek, "Çok halsizdim, merdivenleri zor çıkıyordum. Çok çabuk yoruluyordum. Ben bunun kansızlık olduğunu düşünerek tahlil yaptırmak istedim" dedi. 
 Böbreklerinden hiç şüphelenmediğini dile getiren Arıkan, arkadaşının da yanlışlıkla böbrek tahlil seçeneğini de işaretlediğini, tahlil sonucu geldiğinde böbrek yetmezliği olduğunun anlaşıldığını ifade etti. 
 Arıkan, hastalığını öğrendikten sonra zaman kaybetmeden doktoruyla görüşerek gerekli tedavilere başladığını anlatarak, "Ankara’da bir sene takipli olarak tedavi gördüm. Hemen böbrek nakli yapmadım veya karar vermedim. Önce tedaviyle devam ettim. Artık doktorum son safhaya geldiğimi, ya böbrek nakli olmam veya diyalize girmem gerektiğini söyledi. Bu süreç benim psikolojimi çok etkilerken diğer yandan hastalığımın yanlışlıkla da olsa erken öğrenmem ve erken tedaviye başlanması beni biraz da olsa mutlu etti" şeklinde konuştu. 
 ANNESİ BÖBREĞİNİ VERDİ
  
 Annesinin hastalığını öğrendikten sonra hemen "Ben böbreğimi vereceğim" teklifinde bulunduğuna dikkati çeken Arıkan, annesinin yanı sıra ablası ve kız kardeşinin de aynı teklifi yaptığını söyledi. 
 Bunun ardından böbrek nakli için gereken araştırma ve tahlillerin yapıldığını ifade eden Arıkan, "Bunun içinde bir süreç başladı. Tahlillerimiz yapıldı. Onun tahlilleri, benim tahlillerim. Onun böbreği vermeye sağlık durumu uygun mu, benim almaya uygun mu, dokularımız, kan gruplarımız birbirine uyuyor mu? Sonuçta hepsinin uyuduğunu gördük. Bu konuda da bir sorun çıkmadı. Böbrek nakli yapılana kadar psikolojik olarak kötü bir dönem geçirdim" dedi. 
 KURTARILMAYI BEKLİYORLAR
  
 Tahlillerin ardından böbrek naklinde hiçbir sorun olmadığının anlaşılması üzerine İstanbul’da bulunan özel bir merkezde nakil işleminin yapıldığını söyledi. "Ben de sağlıklı olsaydım organlarımı kesinlikle bağışlardım" diyen Arıkan, şöyle konuştu: 
 "Organ naklinin ya da organ bağışlamanın çok önemli olduğunu biliyorsunuz ama insanlara anlatmanız gerekiyor. Bunu şimdi daha iyi anladım. Organ bağışlamanın çok önemli olduğunu daha iyi anladım. Şimdi etrafımdaki herkese üstüne basa basa söylüyorum. Organ nakli olabilmek için insanlar o kadar çok sıra bekliyorlar ki... Çok genç, çok küçük, bebek yaşta bile nakil bekleyen insanlar var. Gerçekten çok önemli. Kurtarılmayı bekleyen çok hayat var." 
 AA