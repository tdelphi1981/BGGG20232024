Yürüyüşünüz sizi 'hasta' edebilir
Ayak Sağlığı Uzmanı Podiatrist Nazlı Ekici, kişinin ayağındaki anatomik bir bozukluğun rahat yürümesini engellediği gibi beden sağlığının da bozulmasına yol açtığını söyledi.
Sağlıklı yaşamın ayaklardan başladığını vurgulayan Ekici, insan vücudunu bir binaya benzeterek, "Eğer temel sağlam olmazsa inşaatın da sağlam olmasını bekleyemezsiniz. Yani eğer ayaklarınız sağlıklı değilse omurganın sağlıklı olduğunu düşünemezsiniz. Bu nedenle basınç problemleri ve ayaktaki sorunun erken teşhisle çözümü çok önemli." dedi. Ayaktaki rahatsızlıkların 'yürüyüş analizi' ile tespitinin mümkün olduğunu, bu konuda özel olarak geliştirilmiş bir cihazla ayağın röntgenini çekebildiklerini ifade eden Podiatrist Nazlı Ekici, 'Bu analizi yaptığımız cihaz, kızılötesi ileri teknoloji ile çalışan bir tarayıcıdır.' diye konuştu.
 
BEL FITIĞININ DA TEMELİNDE BASINÇ PROBLEMİ VAR
İnsan vücudundaki tüm omurgaları tutan organın ayaklar olduğunu hatırlatan Ekici, bel fıtığı, topuk dikeni, tırnak batması gibi sorunların temelinde de basınç probleminin olabileceğine işaret etti. Ekici, "Buradaki basınç tekniği çok önemli. Bu bazen fizyolojik, bazen genetik, çoğu zamanda da yanlış ayakkabı seçiminden kaynaklanabiliyor." dedi.

Kişinin yürüyüşünün aynı zamanda da onun rahatsızlığını da ortaya koyduğunu belirten Nazlı Ekici, şunları kaydetti: "Ayaktaki anatomik olarak bir farklılık, kişinin sağlığının bozulmasına neden olabiliyor. Yüksek ya da düztaban ya da taban çökmesi gibi sorunları 'yürüyüş analizi'nde rahatlıkla görebiliyoruz. Bunun yanında kişinin topuk dikeni rahatsızlığı olup olmadığını, eğer varsa bunun nedenlerini de görebiliyoruz. Aynı zamanda da bireyin düztaban olup olmadığını, içe ya da dışa basıp basmadığını da yine bu analizle tespit edebiliyoruz. Sadece görmekle de kalmayıp, bunu rakamsal olarak da ifade edebiliyoruz. Yani vücudumuzun sağ veya sol ayağımıza ne kadar baskı uyguladığını oranlarla da tespit edebiliyoruz.'
 
ERKEN TEŞHİSİN ÖNEMİ
Birçok rahatsızlığın içe basmak, dışa basmak, düztabanlık gibi sorunların, ilerleyen yaşla birlikte tedavi edilmesinin zorlaştığını, ancak 'yürüyüş analizi' ile birlikte bu sorunların erken teşhis edilebildiğini anlatan Nazlı Ekici, bu durumun da tedavide sonuç alınmasını kolaylaştırdığını kaydetti. 

Ekici, açıklamasını da şöyle sürdürdü, "Düztaban doğmuş bir çocuğun sorunu, 6 yaşına kadar erken teşhis edilebilirse; onun bu sorunu rahatlıkla çözülebiliyor. Yani bu çocuk düztabanlıktan kurtulabilir. Yüksek taban dediğimiz, bir başka ifadeyle de ayağın orta kısmının yüksek olması durumunun tam anlamıyla geçmesi mümkün olmamakla birlikte bu durumun bedene verdiği çok ciddi rahatsızlıkları ortadan kaldırabiliriz"