'Böyle bir mafyaya rastlamadık'
Sağlık Bakanlığı, bugüne kadar organ kaçakçılığı, organ ticareti ve organ mafyası gibi adli bir olayın yaşanmadığını belirterek, rastgele insan kaçırarak organ ticareti yapmanın tıbbi olarak mümkün olmadığını da bildirdi.
Bakanlık'tan yapılan yazılı açıklamada, Türkiye Organ ve Doku Nakli Bilgi Sistemine kayıtlı yaklaşık 23 bin kişinin organ nakli beklediği belirtildi. Bunların yaklaşık 21 bininin böbrek, diğer 2 bininin ise karaciğer, kalp, akciğer, pankreas nakli için beklediği bildirildi. 

Basında zaman zaman bağışlanan organların uygun hastaya takılmadığı, organların para karşılığı satıldığı yönünde haberlerin yer aldığı anımsatılan açıklamada, bu haberlerin organ bağışına yönelik tereddütler yaşamasına ve zaten az olan kadavra organ bağışının daha da azalmasına sebep olduğuna işaret edildi.
Bu durumun tek yaşama şansı kadavradan alınacak organ olan binlerce hastayı olumsuz etkilediği vurgulanan açıklamada, organ nakliyle ilgili yasal süreç hakkında da bilgi verildi. Açıklamada, şunlar kaydedildi:
Bir takım vatandaşlarımızın sosyal paylaşım sitelerinde ilanla organlarını satmak istedikleri yönünde ihbarlar alınmaktadır. Bu tür ilanlar, Bakanlığımız tarafından titizlikle takip edilmekte yasal mercilere bildirilmektedir. Ayrıca konu Emniyet Genel Müdürlüğü tarafından doğrudan takip edilmekte, bu yollara başvuranlar ve onlara aracılık edenler hakkında yasal işlem yapılmaktadır. 

Zaman zaman yazılı ve görsel basında Bakanlığımız ve Emniyet Genel Müdürlüğü yetkilileriyle görüşülüp bilgi alınmadan 'organ kaçakçılığı, organ ticareti, organ mafyası, organları için kaçırılıp öldürülen insanlar' konulu haberler yer almaktadır. Emniyet Genel Müdürlüğü ile yapılan görüşmelerde bugüne kadar bu tür adli bir olaya rastlanmamıştır. Rastgele insan kaçırarak organ ticareti yapmak tıbbi olarak da mümkün değildir. Zira organ nakli yapılabilmesi için alıcı ve vericinin bazı şartları taşıması gerekir. Büyük organ mafyaları ve çeteleri varmış gibi toplumda yanlış bir algıya sebep olacak şeklinde haber yapmak, organ nakli bekleyen hastaları olumsuz etkilemektedir. 

Açıklamada, gazetecilerden toplumda infial uyandırabilecek organ ticareti, organ kaçakçılığı, organ mafyası gibi ifadeleri kullanırken gereken hassasiyeti göstermeleri de istendi.

 
  
 