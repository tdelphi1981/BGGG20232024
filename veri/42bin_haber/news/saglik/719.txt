Türk cerrahların büyük başarısı
 
 Prof. Dr. Oktay, cerrahi müdahalenin gerçekleştirildiği özel hastanede, ameliyat ettiği Selahattin Taç (29) ve Ümmet Yangın (24) ile düzenlediği basın toplantısında, böbreğin sürekli taş yapmasının böbreğin verilmesine engel olduğunu belirtti. 
 Buna karşılık tek taşlar ve tekrarlamayan taşlar olduğu durumlarda, mevcut taşı almak şartıyla böbrek naklinin yapılabileceğini ifade eden Oktay, "Rutin uygulama, bu taşların ameliyattan önce alınıp taşsız hale getirilip bir süre takip edildikten sonra böbrek nakline gidilmesi şeklindedir. Ancak bu iş, vericiye iki ayrı ameliyat yükler. Taş kırma, taştan kurtarma ameliyatı olacak. Aradan bir süre geçecek ve sonra da böbreğini vermek için ameliyat olacak. Biz bu iki külfeti üst üste bindirmeyelim diye bu işi tek seansta yapmayı planladık ve dünyada rutin uygulanmayan bir yöntemi uyguladık" diye konuştu. 
 "DIŞARIDAYKEN KIRMAK MÜMKÜN"
  
 Gerekli ekipmanın olması durumunda böbrekteki taşın dışarıda kırılabileceğini ifade eden Oktay, şöyle devam etti: 
 "Böbrek zaten çıkarılıyor nakledilmek için. Çıkarıldıktan sonra özel bir masa var. Sıcak ortamda oksijensizlikten çok etkilendiği için bu masada özel soğutucu bir sıvıdan geçiriliyor. İçindeki taşı o sırada böbrek dışarıdayken kırmak mümkün. 
 Dünyadaki yayınlarda ne yapıldığına baktığımız vakit, sadece düz olan, ince, uzun bükülmeyen üreteroskop dediğimiz özel cihazla kanaldan girilip böbreğin çıkışındaki taşlara müdahale edilebilmiş. Ama tıbbi yayınlarda, böbreğin içine kıvrılabilir kabloya benzer, kumandayla kıvrılabilir özel cihazla, böbreğin havuzcuklarında dolaşıp taşı bulup orada lazerle kırıp, böbreği taşsız hale getirip nakletmeyle ilgili bir yayın yok. Biz yayınlayacağız bunu. Onun için hem tıbben değerli hem bizim için hem hastalar için değerli bir yöntem." 
 HASTALARIN SAĞLIK DURUMU İYİ
  
  Kadavradan böbrek çıkmayınca, babası Alaattin Taç’tan kendisine böbrek nakledildiği anlatan Selahattin Taç "Böbreğimi babamdan aldım. Şu an çok şükür iyiyim. 4 yıldır bekliyordum, diyalize giriyordum. Çalışamıyor, babama yardım edemiyordum. Şimdi çok şükür iyiyim, çalışabilirim. Eski işime başlayacağım. Kaynakçıydım yine aynı işi yapacağım" dedi. 
 Selahattin Taç’ın babası Alaattin Taç da arkadaşlarının tavsiyesi üzerine özel bir hastaneye geldiklerini, bir hafta içinde bütün tahlillerin yapıldığını ve kendi böbreğinin oğluna nakledildiğini anlattı. 
 Alaattin Taç, yaklaşık 7 yıldır böbreğinde 7 milimetre çapında taş olduğunu belirterek, "Özel bir yöntemle taşları temizlediler. Oğlum sağlığına kavuştu, çok memnunum" diye konuştu. 
 Ümmet Yangın da kendisine 3 yıl önce böbrek yetmezliği teşhisi konulduğunu ve o zamandan beri tedavi gördüğünü belirterek "Daha önce böyle bir rahatsızlığım yoktu. Bu yüzden böbrek nakli yapmayı düşünmediler. Ama son zamanlarda böbreklerimin çalışması düşünce babamın böbreğinin uyduğunu söylediler. O yüzden babamdan aldılar, bana naklettiler. Allah’a şükür sağlığıma kavuştum. Bağışlanan her organ, bir insanın canını kurtarır. Bu rahatsızlık ağrı yapıyor, uykusuzluğa neden oluyor, sosyal hayatı da etkiliyor. Hareket etmeyi dahi engelliyor" ifadelerini kullandı. 
 AA