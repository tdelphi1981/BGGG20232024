C vitamini deposu "kokoç"
C vitamini açısından zengin olan ve bazı hastalıkların tedavisine yardımcı olduğu bilinen kuşburnu meyvesinin kurusundan hazırlanan kokoç, yaklaşan kış mevsimi ile yoğun ilgi görüyor. Bayburt ve Gümüşhane yöresinde, C vitamini açısından zengin olan ve bazı hastalıkların tedavisine yardımcı olduğu bilinen kuşburnu meyvesinin kurusundan hazırlanan kokoç, yaklaşan kış mevsimiyle yoğun ilgi görüyor.

Yörede bol miktarda yetişen kuşburnunun kaynatılıp marmelat kıvamına getirildikten sonra, daire şeklinde bir kalıba dökülerek güneşte kurutulmasıyla hazırlanan ürün, yörede kokoç adıyla biliniyor.

Yöre halkı, C vitamini açısından zengin olan kuşburnu meyvesinden hazırlanan kokoça özellikle kış mevsiminde rağbet gösteriyor. Yaz mevsiminde hazırlanan ve sonbaharla birlikte satışa sunulan kokoçun soğuk algınlığına iyi geldiği belirtiliyor.

Bayburt'ta 53 yıldır baba mesleği olan aktarlığı sürdüren Yaşar Tugrul, AA muhabirine yaptığı açıklamada, hammaddesi kuşburnu olan kokoçun kış mevsiminde evlerdeki C vitamini deposu olduğunu söyledi.

Yüksek değerde C vitamini ihtiva eden kuşburnunun başta böbrek, basur, egzama ve şeker hastalıkları olmak üzere bir çok hastalığa derman olduğunu bildiklerini ifade eden Tugrul, Türkiye'de yetişen kuşburnunun "Rusya, Polonya, Finlandiya, Romanya ve Bulgaristan'da 200 çeşit kuşburnu yetiştiriliyor. Ancak Türkiye'de, bilhassa da doğuda yetişen kuşburnunun gerek vitamin, mineral, kalsiyum ve gerekse aroma bakımından bu ülkelerde yetişen kuşburnu türlerinden daha yüksek değere sahip olduğu bilinmektedir" dedi.

Tugrul, yıllardır kurutulmuş kuşburnundan hazırlanan kokoç sattığını anlatarak, "Her sonbahar mevsiminde, kış sofralarının vazgeçilmesi olan kokoça çok yoğun talep oluyor. Yörede yaşayanların haricinde böyle bir ürün olduğunu duyanlar da bu üründen istiyor" diye konuştu.

Serin ve karanlık ortamda uzun yıllar saklanabilen kokoçtan hoşaf, çorba ve marmelat hazırlanabildiğini belirten Tugrul, kuru şekilde de tüketilebilen kokoçun 7.5 ile 12.5 lira arasında değişen fiyatlarla satışa sunulduğunu kaydetti.