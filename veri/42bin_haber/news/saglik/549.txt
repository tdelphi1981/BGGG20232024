Tiroit hastalarını rahatlatan açıklama!
Sağlık Bakanlığı, tiroit ilacı sıkıntısı bulunmadığını, bu yıl piyasaya geçen yıla göre iki kat fazla ilaç arz edildiğini bildirdi 
 Sağlık Bakanlığı, "Tiroit hastalarının ilaç sıkıntısı çektiği" iddiasının gerçek dışı olduğunu, böyle bir sıkıntı yaşanmadığını, bu yıl piyasaya geçen yıla göre iki kat fazla ilaç arz edildiğini bildirdi. 
 Sağlık Bakanlığı Türkiye İlaç ve Tıbbi Cihaz Kurumu Başkanı Saim Kerman, "Tiroit hastalarının ilaç bulamadığı" şeklindeki spekülatif haberlerin, hastaların gereksiz ilaç stoku yapmalarına neden olduğuna dikkati çekti. 
 Türkiye’de aynı etken maddeye sahip ruhsatlı üç ilaç bulunduğunu, bunlardan birinin üreticisi tarafından getirilemediğini ifade eden Kerman, diğer iki firmanın ilacında ise bir sorun yaşanmadığını belirtti. 
 Kurum olarak piyasada sürekli denetim yaparak oluşabilecek sıkıntıları doğrudan üreticilerle temasa geçerek giderdiklerini anlatan Kerman, şunlara işaret etti: 
 "Hastalarımız, ’ilaç temininde sorun olduğu’ haberlerinden etkilendikleri için evlerinde stok yapmaya yöneliyor. Oysa hastalarımızın evlerinde ilaç stoklamalarına gerek yok. 
 Bakanlık olarak hastalarımızın ilaç sıkıntısı yaşamaması için gereken önlemleri alıyoruz. Kurumumuz görev alanına giren ürünlerin ruhsatlandırılması, üretimi, depolanması, satışı, ithalatı, ihracatı, piyasaya arzı, dağıtımı, hizmete sunulması, toplatılması ve kullanımları ile ilgili kural ve standartları belirleyerek, hayati önemi haiz ilaç, tıbbi cihaz ve ürünlerin piyasada sürekli bulunabilmesi için gerekli tedbirleri alıyor." 
 Bu yıl piyasaya arz edilen tiroit ilacı miktarının geçen yıla göre 2 kat olduğunu bildiren Kerman’ın verdiği bilgiye göre, halen eczane raflarında bulunabilen iki ürünün 2012 yılı satış rakamı 8 milyon 865 bin 487 kutuya ulaştı. 
 AA