Alkol alırken kalp krizine dikkat
Sakarya Üniversitesi (SAÜ) Tıp Fakültesi Dekanı Prof. Dr. Ramazan Akdemir, yılbaşı eğlencelerinde alkole bağlı olarak kalp krizi geçiren hastaların sayısında artış olduğunu bildirdi.
Prof. Dr. Akdemir, yılbaşında aşırı alkol ve yiyecekler nedeniyle insanların çok ciddi sağlık sorunları yaşadığını belirterek, bunların en başında kalp krizleri geldiğini söyledi. 

Aşırı yağlı gıdalardan dolayı besin zehirlenmelerinin de ortaya çıktığını anlatan Akdemir, besin zehirlenmelerinin kalp krizini tetiklediğini kaydetti. Prof. Dr. Akdemir, sahte içkilerin de önemli bir sorun oluşturduğuna dikkati çekerek, Bu tür alkoller, çok az miktarda alınsa bile kesinlikle öldürücü olabiliyor. Bunların çok az miktarında bile görme kaybı ve beyin hasarı oluşuyor. Hatta bu hastaların çoğu da kurtarılamıyor. Mümkün olduğunca hiç alkol alınmamalı, alkol alınmadan ve eğlencenin dozunu kaçırmadan bu geceyi geçirmek gerekiyor diye konuştu. 

Yılbaşı gecelerinde hastanelere başvurularda büyük artış yaşandığını ifade eden Akdemir, Özellikle alkol zehirlenmeleri, alkol koması gibi hastalar çokça geliyor. Hastaların bir kısmı gece kalp sorunlarıyla bize başvuruyor. Yılbaşı gecelerinde alkole bağlı olarak kalp krizi nedeniyle ölen insanlarla sıkça karşılaşabiliyoruz. Bu noktada insanlarımızın dikkatli olması gerekiyor.

 
  
 