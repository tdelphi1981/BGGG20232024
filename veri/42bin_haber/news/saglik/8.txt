Beyin ameliyatıyla zayıflanacak
Fazla kilolardan kurtulmak için son çare olarak başvurulan ''obezite cerrahisi'' seçeneklerine, yakın bir gelecekte beyin ameliyatının da eklenebileceği öngörülüyor.
 Pamukkale Üniversitesi (PAÜ) Beyin Cerrahi Anabilim Dalı Başkanı Doç. Dr. Feridun Acar, AA muhabirine yaptığı açıklamada, obezitenin dünyadaki gelişmiş toplumların en önemli sorunlarından birisi olduğunu vurguladı.
 Aşırı şişmanlıkla mücadelede son çare olarak başvurulan ''obezite cerrahisi'' yöntemlerine yakın bir gelecekte parkinson tedavisinde uygulanan teknikler kullanılarak, beyin ameliyatının da eklenmesi öngörülüyor.
 Acar, ''Parkinsonun cerrahi tedavisinde kullandığımız tekniklerle yemeyi tetikleyen merkezlerin aktivitesini baskılayarak, kişinin yemesini normal seviyelere indirebiliyorsunuz'' dedi.
 Şu anda öncü uygulamalar olduğunu ve bu cerrahileri yapacak teknik altyapı ile birikimin oluştuğunu ifade eden Acar, ancak rutin uygulamalar arasına girmesinin biraz zaman alacağını söyledi.