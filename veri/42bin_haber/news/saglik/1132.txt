Para için böbreklerini satıyorlar
 
 Türk Böbrek Vakfı Başkanı Timur Erk, organ bağışı konusunda yürüttükleri sistemli çalışmalara rağmen organlarını satmak için başvuranların sayısını azaltamadıklarını söyledi. 
 'ORGAN BAĞIŞI KUTSAL BİR GÖREV'
  
 Organ bağışından daha çok organ satış talebi olduğunu bildiren Erk, Türk Böbrek Vakfı’nın organ bağışı konusunda bilinçlenmeye yönelik çalışmalarının devam ettiğini belirtti. Timur Erk, şunları kaydetti: 
 "Organ bağışı konusunda son derece sistemli çalışmalar yürüterek bir bilinç yaratmayı hedeflesek de organlarını satmak için başvuranların sayısını düşüremiyoruz. Son günlerde televizyon kanallarında yayınlamaya başlayan ve organ bağışına dikkati çeken ’Beni Bağışlayın’ kamu spotu, organ bağışı konusunda başvuruları arttırdı. Ancak yine de neredeyse her gün gelen ’Böbreklerimi satmak istiyorum’ başvurularını azaltmadı." 
 Özellikle telefonla iletişim kuranların vakıf yöneticileri tarafından bilgilendirildiğini, gerekirse saatlerce ikna için uğraştıklarını ifade etti. 
 'ORGAN SATIŞI, YASALARA GÖRE SUÇ'
  
 Genellikle  yasalardan habersiz ve maddi güçlükler içinde olan insanların bu yola başvurduklarını belirterek, bu talebin suç kapsamına girdiği konusunda bilgi eksikliği olduğunu aktardı. 
 Türkiye’de organ naklinin iki şekilde yapılmasının yasal olduğuna dikkati çeken Erk, bunlardan birinin canlı vericiden 4. dereceye kadar kan bağı olan akrabalar arasında yapılan, diğerinin ise beyin ölümü gerçekleşmiş kadavradan sağlanan bağış olduğunu anlattı. 
 Türk Böbrek Vakfı Başkanı Erk, böbrek satışı yapılmasını öneren kişilere karşı dikkatli olunması uyarısını yaparak, "Size yasa dışı yolları önererek sahte vaatler sunan kişiler dolandırıcıdır. Siz, bir böbreğinizi verip karşılığında para kazanıp borçlarınızı kapatma ve ailenize destek olma hayali kurarken, hayatınızı riske atmış ve suç işlemiş oluyorsunuz" ifadelerini kullandı. 
 AA
        