Balığın tadını kaçıran iddia!
Sağlık için haftada 1 öğün tüketilmesi önerilen balıklara zehir karıştı.
 Skandalı ortaya çıkaran a Haber'deki Deşifre programı, 30 farklı balık numunesi topladı, 11'inde kanserojen madde buldu.
 DENİZLERDEKİ kirlilik balıklara da geçti. Özellikle Marmara Denizi'nde tutulan balıkların içinde kanser yapan maddelere rastlandı. a Haber'de yayınlanan Mehmet Ali Önel yönetimindeki Deşifre programı, balıklarda kanserojen ağır metal skandalını ortaya çıkardı.
 Çöplerin ve zehirli atıkların karıştığı deniz suyunda biriken ağır metaller önce balıklara, daha sonra insanlara geçiyor. Besin değeri çok yüksek olan ve doktorlar tarafından haftada bir öğün tüketilmesi önerilen balıklardaki bu sorun, sağlık arayanların sağlığını daha da tehlikeye atabiliyor.
 ORANI ÇOK YÜKSEK
 Deşifre ekibi, İstanbul'da Kumkapı sahili balıkçılar çarşısı, Kartal sahili balıkçılar çarşısı, Üsküdar balıkçılar çarşısı, Ümraniye balıkçıları ve iki ünlü market zincirinin balık reyonlarından 30 farklı balık numunesini alarak laboratuvarlarda analiz ettirdi. 30 numuneden 11'inde kanserojen ağır metal bulundu. Özellikle bu mevsimde en lezzetli balıklardan biri olarak kabul edilen lüferde normal değerlerden 10 kat daha fazla ağır metal (kurşun) tespit edildi. Midye, hamsi ve denizalasında ise sağlığa zararlı civa, kadmiyum, kurşun gibi 3 çeşit kanserojen ağır metal saptandı. Örneğin; hamside en fazla 0,3 olması gereken civa oranı 0,735, en fazla 0,05 olması gereken kadmiyum oranı yüzde 0,196 ve en fazla 0,3 olması gereken kurşun oranı yüzde 2,389 çıktı. Analizlerde en çok kurşun oranının yüksek çıkması dikkat çekti.
 DİP BALIĞINA DİKKAT!
 İstanbul Üniversitesi Su ürünleri Fakültesi Deniz Biyolojisi Anabilim Dalı öğretim üyesi Prof. Dr. Gülşen Altuğ, İstanbul Üniversitesi Deniz Bilimleri ve İşletmeciliği Enstitüsü Kimyasal Oşinografi Anabilim Dalı Öğretim Üyesi Doç. Dr. Nuray Balkıs, Prof. Dr. Kenan Demirkol ve Dr. Can Demir'in katıldığı programda, çok çarpıcı açıklamalarda bulunuldu.
 Programda uzmanlar, dip balıklarının ve özellikle midyelerin kesinlikle tüketilmemesi gerektiğini söyledi.
 Dipteki çamurun kirliliğin en son çökeldiği kısım olduğunu ifade eden uzmanlar, dipte beslenen balıkların, besin maddeleriyle birlikte ağır metalleri de bünyesinde biriktirdiklerini belirtti.
 BUNLAR ÇIKTI KURŞUN:
 Anemiye, kan basıncında artışa, böbrek, beyin ve erkeklerde üreme fonksiyonlarında hasara, kadınlarda düşüklere, çocuklarda öğrenme ve davranış bozukluklarına sebep olabiliyor.
 KADMİYUM: İshal, karın ağrısı, kusma, üreme bozuklukları, bağışıklık sistemi hasarı, psikolojik sorunlar, merkezi sinir sistemi hasarı yapabiliyor.
 CİVA: Sinir sistemi bozukluklarına sebep olabiliyor. Beyin fonksiyonlarına, DNA ve kromozomlara zarar verebiliyor. Alerjik reaksiyonlara, yorgunluğa ve baş ağrısına yol açabiliyor. Spermlere zarar verip, sakat doğumlara ve düşüklere sebep olabiliyor.
  