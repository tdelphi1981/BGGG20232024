C vitamini takviyesi böbrek taşı riskini artırıyor
C vitamini hapı kullananlarda böbrek taşı oluşma riskinin arttığı belirlendi.
İsveç'teki Karolinska Enstitüsünden bilim adamlarının yaptığı araştırma, düzenli olarak C vitamini hapı kullanan erkeklerde böbrek taşı oluşma riskinin daha fazla olduğunu gösterdi.

11 yıl süren araştırmaya 23 bin 355 kişi katıldı.

Her gün günde 1000 mg C vitamini takviyesi alan kişilerde böbrek taşı oluşma riskinin, C vitamini kullanmayanlara göre iki kat fazla olduğu sonucuna varıldı.

Düzenli olarak multivitamin kullanan kişilerde ise böbrek taşı riski ile vitamin kullanımı arasında bağlantı bulunmadı.

C vitamini hapının dozu ile C vitamini içeren besinlerin alımının önemli olduğunu vurgulayan araştırmacılar, günde ortalama 75 mg C vitamininin tavsiye edildiğini ancak hapların 1000 mg C vitamini içerdiğini, bu dozun da yiyeceklerden alınanın çok üzerinde olduğuna dikkati çekti.

Konuya ilişkin makale, 'Science Daily' dergisinin internet sitesinde yayımlandı.