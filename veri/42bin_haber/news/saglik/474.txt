Aşırı dozda botoksa dikkat!
Son yılların en çok ilgi gören uygulamaları arasında yer alan botoks aşırı doz uygulanması durumunda donuk yüz görünümüne yol açıyor 
 Dermatolog Dr. Gül Yıldırım, özellikle oyunculuk gibi işi gereği mimiklerini çok kullanmak zorunda olan kişilerin botoks yaptırırken kırışıklıklarda bir miktar açılma ancak mimiklerde tam kayba yol açmayacak uygulamaları tercih ettiğini belirtiyor.
 
 Özellikle mimik kırışıklıklarının tedavisinde etkili olan botoksun aşırı dozda ve yanlış tekniklerle uygulanmasının mimik ve jestlerin kaybına neden olduğunu vurgulayan Dr. Gül Yıldırım botoks hakkında şu uyarılarda bulundu: 
 “20 yılı aşkın bir süredir yüzdeki kırışıklıkların tedavisinde etkin bir şekilde kullanılan botoks eğer kaslarda tam bir fonksiyon kaybı yaratacak şekilde uygulanırsa, kişinin mimikleri anlaşılamaz. Bu istenilen bir durum değildir. Zira oyuncu gibi işi gereği mimiklerini kullanmak zorunda olanlar için özellikle kaşlar arasındaki mimik çizgileri olmazsa olmaz. 
 Kızgınlık, sevinç, üzüntü gibi ifadeleri  bir oyun sırasında sergileyemeyen bir oyuncunun başarı elde etmesi imkansızdır. Çünkü kelimelerin yetersiz kaldığı durumlarda mimik ve jestler oyuncuların en büyük silahıdır.” 
 
 OYUNCU BOTOKSU TERCİH EDİLİYOR
 
 Dermatolog Dr. Yıldırım, oyuncu botoksu adını da verdiklerini, doğal görünümlü botoksların son dönemlerde daha sık tercih edilmeye başladığını ifade etti.  Dr. Yıldırım şu bilgileri verdi:  
 
 “Doğal görünümlü ya da diğer adı ile oyuncu botoksu olarak nitelendirdiğimiz botoks uygulamalarında farklı bir ilaç kullanmıyoruz. Ancak burada önemli olan etkili olabilecek minimum doz ve doğru kasa yapılan enjeksiyonlardır. Yüzümüzde mimik oluşumunda görevli irili ufaklı bir çok ve iç içe geçmiş kas bulunmaktadır. Botoks enjeksiyonu yapacak olan kişinin öncelikle yüzün anatomisini çok iyi bilmesi gerekmektedir. 
 Örneğin kaş çatmada görevli kasımız iki kaş arası bölgede v şekilli 0.5 cm uzunluğunda olan bir kastır. Bu noktaya doğru bir teknikle yapılmayan uygulamalar asimetri, kaş çatamama (kızamama) gibi sonuçlar doğurabilir. 
 Bu tür sonuçlar özellikle mesleğinde mimik kullanımının ön planda olduğu oyuncu ve siyasetçi gibi mesleklerde istenmeyen bir durumdur. Botox dozu iyi ayarlandığında ve  enjeksiyon noktaları muayene ile dikkatle değerlendirilerek tecrübeli ellerde uygulama yapıldığında mimikleri koruyarak ifadelerin dışarı yansıtılmasında bir sorun yaratmadan doğal sonuçlar elde etmek mümkündür.”