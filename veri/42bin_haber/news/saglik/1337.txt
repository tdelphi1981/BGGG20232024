Organ bağışında kadınlar daha cesaretli
Atatürk Üniversitesi Organ Nakli Uygulama ve Araştırma Merkezi Müdürü Doç. Dr. Bülent Aydınlı, organ bağışında kadınların daha cesaretli olduğunu belirterek, 'Çünkü kadınlar yakınlarına hiç bir baskı altında kalmadan, tamamen içtenlikle organlarını bağışlayabiliyorlar' dedi.
Aydınlı, yaptığı açıklamada, özellikle son yıllarda 
insanların organ bağışına olan ilgisinin arttığını, artık bir farkındalık oluşmaya başladığını belirterek, yapılan organ bağışlarının hayat kurtardığını söyledi.Kadavranın yanı sıra canlı donörden de nakiller yaptıklarını anlatan Aydınlı, 'Organ bağışı gerçekten çok önemli. Yaptığımız nakillerle insanlara yeniden hayat veriyoruz. İnsanlarımız da bağış konusunda duyarlı olması gerekiyor' diye konuştu.Organ bağışında kadınların daha cesaretli olduğuna değinen Aydınlı, şunları kaydetti:'Kadınlar bizim annelerimiz, kardeşlerimiz, eşlerimiz. Onun için hayatımızda önemli yer tutuyorlar. Organ nakli açısından gerçekten kadınlarımız çok önemli. Çünkü biz hep şunu gördük, kadınlar yakınlarına hiç bir baskı altında kalmadan tamamen içtenlikle organlarını bağışlayabiliyorlar. Herkesten daha önce bu iş için gönüllü olabiliyorlar. Onun için yerleri çok farklı.'Aydınlı, kadınların organ bağışında da önemli bir görev üstlendiğini belirterek, 'Biz özellikle kadınların bu organ naklindeki pozisyonunu gördüğümüz için oldukça fazla değer veriyoruz.Kadınlarımızın gerçekten organ naklindeki yeri bizim için büyük' ifadelerini kullandı. Özellikle canlıdan karaciğer naklinin bazen riskli olabildiğine dikkati çeken Aydınlı, şöyle devam etti:'Karaciğer naklinin riski büyük olan bir ameliyat. Biz ameliyatlardan önce bunun risklerini söylüyoruz. Ama kadınlarımız organ bağışında çok duyarlı. Kadınlarımız, 'sadece karaciğer ya da böbreğimi değil canımı bile veririm' diyebiliyor. Gerçekten anneler bunu yapıyorlar ama bazen eşlerde de fedakar olması gerekiyor. Canlı donörden nakil için ameliyata giden insan tabii ki şunu düşünüyor. Organının bir parçasını verecek. Bu öyle basit verilebilecek bir karar değil. Ama kadınlarımız hiç düşünmeden bağış yapabiliyorlar.'
 
 Ameliyatta riskleri minimuma indiriyoruz
 
Kadınların eşleri ve çocukları için hiç tereddüt etmeden organ bağışladığını belirten Aydınlı, 'Çünkü bundan sonrası için de ailesiyle beraber yaşamak istiyor. Kadın, kendi elinde bir şey var ve bununla eşinin, çocuğunun 
hayatını kurtarabileceğini düşünüyorsa hiç tereddüt etmeden bağış yapıyor' dedi.
Aydınlı, bazen riskli ameliyatların da olduğunu ifade ederek, canlı donörden alınan parçaların eşe, çocuğa nakledilerek, hastanın sağlığına kavuşturulduğunu söyledi.
Organ Nakli Uygulama ve Araştırma Merkezi'nde güzel örnekler 
yaşadıklarının altını çizen Aydınlı, 'Burada güzel örneklere şahit oluyoruz. Kadınlar hiçbir baskı altında kalmadan tamamen kendi istekleriyle canı gönülden 
her zaman olduğu gibi çocukları, eşleri için organlarını bağışlayabiliyorlar' dedi. Doç. Dr. Aydınlı, sözlerini şöyle tamamladı:'Beyin ölümü olup da bağış istenildiği zaman yoğun bakımın kapısında bekleyen insanlara şunu da söyleyebilmemiz lazım. 'Bakın sizin bir canınız gitti 
ama yine annesiniz, başka çocukların başka insanların kurtulabilmesi için lütfen bağış yapın. Organ bağışından canlı vericiler korkmasınlar. Çünkü her şeyi kontrol altına alıyoruz. Bunun bir riski elbette ki var, ama biz bunu minimuma indiriyoruz. Ondan sonra bu işlemi yapıyoruz.'