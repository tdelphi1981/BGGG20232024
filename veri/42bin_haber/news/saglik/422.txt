Her 40 bin doğumdan biri tüp bebek
Eskişehir Osmangazi Üniversitesi (ESOGÜ) Üreme Endokrinolojisi ve İnfertilite Bilim Dalı Başkanı ve Üreme Sağlığı Merkezi- Tüp Bebek Ünitesi sorumlusu Prof. Dr. Hikmet Hassa, yeni doğan yaklaşık 40 bin bebekten birinin tüp bebek yöntemiyle dünyaya geldiğini bildirdi.
Prof. Dr. Hassa, AA muhabirine, çeşitli nedenlerle çocuk sahibi olamayan çiftler için gerçekleştirilen tüp bebek uygulamaları hakkında bilgi verdi.

Dünyada tüp bebek sayısının 5 milyonu aştığını savunan Prof. Dr. Hassa, Batı Avrupa ülkelerinde 60 bebekten birinin tüp bebek yöntemiyle dünyaya geldiğini vurguladı.

Tüp bebek uygulamalarının Türkiye'de giderek artmasındaki en önemli nedenin tüp bebek uygulamalarının sosyal güvenlik kapsamına alınması olduğunu anımsatan Hassa, şöyle konuştu:

'Türkiye'de 2005 Şubat ayına kadar yılda 20 bin tüp bebek uygulaması yapılıyordu. Bu tarihten itibaren tedaviyi devletin desteklemesiyle bu sayı artmıştır. Böylece ülkemizdeki yaklaşık olarak her 40 bin doğumdan biri tüp bebek doğumu olarak gerçekleşmektedir. Tüp bebek uygulamaları artan başarılar ve merkez sayıları çerçevesinde her geçen yıl artış göstermektedir. Ancak 2010'dan bu yana tek embriyo uygulanması ile başarıda kısmen azalma, tüp bebek rakamlarında bir dönem duraklama nedeni olmuştur. Yönetmeliklerimiz çoğul gebelik sorununu önlemek amacı ile bugün 35 yaş altında 1, 35 yaş üstünde 2 embriyo transferini önermektedir. Embriyo transfer sayısının bir olması 2 transfere göre daha az başarı getirmektedir. Her yaş için 2 embriyo transferine izin verilirse bugün merkezlerin tek embriyo transferi ile elde ettikleri başarı yüzdeleri daha da artacaktır.'

-'Aile baskısı, çiftleri tüp bebeğe yönlendiriyor'-

Ülkemizde çiftlerin, ailelerin 'bebek' baskısından dolayı zaman kaybetmeden tüp bebek yöntemini denemek istediklerini kaydeden Hassa, 'Aile baskısı çiftleri tüp bebeğe yönlendiriyor ancak tüp bebek ile yüzde 100 gebelik elde edileceği sanılarak, ilk tedavi olarak kullanılması yanlıştır. Çiftlerde diğer tedavi yöntemlerine başvurulmadan tüp bebeğe yönlenilmemesi gerekir. Bu konuda çiftler kadar onları yönlendiren doktorların da bilimsel dürüstlük, etik kurallar dışına çıkmamaları gerekmektedir' dedi.

Tüp bebekle ilgili eve bebek götürme oranını arttırmak için bilimsel yeni yöntemler geliştirildiğine işaret eden Prof. Dr. Hassa, şöyle devam etti:

'Burada üzerinde önemle durulması gereken husus; her yeni buluşun o konuyu çözdüğü anlamında alınmaması gereğidir. Zira çocuk arzusu içindeki insanlar kendilerine sunulan ancak yeterlilikleri tam kanıtlanmamış uygulamalara ümit bağlayıp, çoğu zaman hüsranla karşılaşabilirler. Bu yüzden tüp bebekle ilgili her yeni uygulamaya itibar edilmemelidir. Bir uygulama bir merkezde sonuç vermiş ama başka merkezlerde aynı sonuçlar alınmamış olabilir.'

-ESOGÜ Üreme Sağlığı Merkezi-

Yaklaşık 140 civarında tüp bebek merkezi bulunduğuna dikkati çeken Prof. Dr. Hassa, ' İstanbul 41, Ankara 21 merkez ile başı çekmektedir. 15 yıldır tek merkez olarak faaliyet gösteren Eskişehir Tıp Fakültesi Üreme Sağlığı Merkezi-Tüp Bebek Ünitesi ise Türkiye deki 64 tıp fakültesi içinde 7'nci olarak 1998 yılında açılmış bir merkezdir' ifadelerini kullandı.