Hamilelikte ekmek tüketimi sağlıklı bebek için gerekli
Bitlis Eren Üniversitesi Beslenme ve Diyetetik Öğretim Üyesi Yrd. Doç. Dr. Aziz Aksoy, ekmek ve tahıl ürünlerinin zengin karbonhidrat içeriğiyle bebeklerin önemli besin kaynaklarından biri olduğuna dikkati çekerek, " Hamilelik döneminde anne adayları yeteri kadar ekmek tüketmeli." dedi.
Bitlis Eren Üniversitesi, Kadın ve Genç Girişimcileri Destekleme Eğitim, Uygulama ve Araştırma Merkezi'nin (BEKGEM) katkılarla rektörlük konferans salonunda, 'Gebelikte Beslenme' konulu konferans düzenlendi. 

Yrd. Doç. Dr. Aksoy, hamilelik döneminde sağlıklı beslenmenin, sağlıklı ve normal bir bebeğe sahip olmada çok önemli olduğunu vurgulayarak şunları söyledi: "Normal bir gebelikte anne 10-12 kg alabilir. İlk üç ay içersinde bunu fark edemeyiz ama sonraki aylarda her ay için 1,5 - 2 kg alınabilir. Protein, kalsiyum, karbonhidrat, demir gibi minarelerle normal ihtiyacın iki katına gereksinim duyulur. Özellikle hamileliğin ilk 3 ayında folik asit kullanımı önerilir. Folik asit özellikle gebelikte 1/3000'de bir görülme sıklığı olan nöral tüp defektini önlemesi açısından önemli bir B vitamini türevidir. Folik asit özellikle planlanan hamileliklerde hamile kalmadan 1,5 - 2 ay önce kullanmaya başlanmalıdır. Yine buna ilave olarak hamilelik sürecinde kilo kazanımı ne kadar düzenli olursa, bebeğiniz de o derece normal kiloda olur. Kilo kazanımı düzeni sağlanamadığı takdirde bebek de kilolu ya da zayıf olacaktır. Bu da annenin ve bebeğin sağlığını olumsuz yönde etkiler."

Yumurta, balık, kaşar peyniri, yağsız kıyma, tahıl çeşitleri, lor peyniri, yeşil mercimek, yer fıstığı gibi besinlerin gebelikte sık tüketilmesi gerektiğini anlatan Yrd. Doç. Dr. Aksoy, sağlıklı beslenme piramidine göre en az tüketilmesi gereken besinlerin başında katı ve sıvı yağlar ile tatlılar, en fazla tüketilmesi gereken besinlerin içinde ise ekmek, pirinç, makarna bulunduğunu belirterek şu bilgileri verdi: "Ekmek ve tahıllar karbonhidrat içerdiklerinden dolayı bebek için temel enerji kaynağı. Kepek, buğday, çavdar ekmekleri gibi zenginleştirilmiş tahıl ürünlerini ve çeşitli vitamin içeren meyve, sebzeleri özellikle hamileler için bolca tüketilmesi gereken besin öğeleri."