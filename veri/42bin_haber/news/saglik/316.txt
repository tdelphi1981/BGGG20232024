Eczacılardan "internetten satılan ilaç" uyarısı
Türk Eczacıları Birliği, sahte ilaç ve benzeri ürünlerin, özellikle internet üzerinden değerinden çok daha ucuz fiyata halka satışa sunulduğunu ve halk sağlığını ciddi anlamda tehdit ettiğini bildirdi. Türk Eczacıları Birliği Merkez Heyeti'nce yapılan yazılı açıklamada, özellikle son zamanlarda basın yayın organlarında sıkça yer alan "sahte" ilaçlarla ilgili haberlerin, halkı ve sağlık çalışanlarını tedirgin ettiği ifade edildi.

Bugün yine bir basın yayın organında "internetten alınan zayıflama ve kilo alma ilaçlarının iade adresinin çok farklı adresler çıktığı" yönündeki özel haberin büyük bir üzüntü ve endişe yarattığı dile getirilen açıklamada, şunlar kaydedildi:

"Halkımızı bir nebze olsun rahatlatmak, akıllardaki soru işaretini kaldırmak için şunu belirtmek de fayda var: Sağlık Bakanlığı kontrolünde yürütülen ve Türkiye genelindeki tüm eczanelerde başarıyla uygulanan İlaç Takip Sistemi (İTS) sayesinde, piyasada sahte ilaç bulunması mümkün değildir. Çünkü İTS sayesinde bir ilacın üretim aşamasından hastaya ulaşıncaya kadarki tüm aşaması sisteme kaydedilerek veri tabanında saklanır.

Dolayısıyla, eczaneden alınan ilacın sahte olması imkansızdır. 'Merdiven altı üretim' olarak adlandırdığımız kim tarafından, nasıl üretildiği belli olmayan ve internetten satılan ürünlerle
ilgili olarak vatandaşlarımızı dikkatli olmaları konusunda bir kez daha uyarıyoruz."

Sağlık Bakanlığı ruhsat versin

Açıklamada, vatandaşların internetten aldıktan sonra sahte olduğu veya beklediği sonucu alamadığı için iade etmek istediği ürünler için ya muhatap bulamadığı ya da ürünü iade ettiği adreslerin ürünle hiçbir ilgisi olmayan yerler çıktığı bildirildi.

Açıklamada, şu ifadelere yer verildi:

"Bu da bize bir kez daha gösteriyor ki, Gıda, Tarım ve Hayvancılık Bakanlığı'ndan kolayca ruhsat alan ve piyasaya hiçbir kontrol mekanizmasından geçmeden sürülen bu tür ürünlerin, internet ortamında takip edilmesi bir hayli zordur. Dolayısıyla bu durum, bu tür ürünlerde çok rahat bir şekilde sahtecilik yapılması riskini de beraberinde getirmekte ve ürünün güvenilirliği ile ilgili hiçbir şekilde güven vermemektedir. Bu tür ürünlerin denetimini yaparak ruhsat verecek en doğru makamın Sağlık Bakanlığı olduğunu defalarca dile getirdik. Sağlık Bakanlığı tarafından ruhsat verilen tüm ürünler sadece eczanelerde
satılır, güvenilirdir ve üretiminden tüketimine kadar takip edilir.

Sağlık Bakanlığı'nın aldığı geri çekme kararlarının uygulamasına hemen başlanır ve birkaç saat içinde satışı durdurularak geri çekme işlemi hemen tamamlanır. Gıda, Tarım ve Hayvancılık Bakanlığı izniyle eczane dışında pek çok yerde satılan bu ürünler içinse gerekli önlemlerin alınmasına imkan yoktur. İnsan sağlığını kendilerine rant malzemesi yapmakta hiçbir sakınca görmeyen kişilerce, piyasada satışa sunulan sahte ilaç ve benzeri ürünler, özellikle internet üzerinden değerinden çok daha ucuz fiyata halka satışa sunulmakta ve maalesef ki halk sağlığını ciddi anlamda tehdit etmektedir. Hayatımızı ve sağlığımızı riske
atmamak için tüm vatandaşlarımızı bu tür ürünleri internetten almamaları ve en güvenilir yer olan eczaneden almaları konusunda uyarıyoruz."