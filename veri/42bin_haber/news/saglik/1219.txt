Öyle bir hediye aldılar ki
Birçok çift 14 Şubat Sevgililer Günü'nü yemek yemek gibi etkinliklerle geçirirken Tülay ve Çağdaş Atalay birbirlerine çok farklı bir hediye verdi. Bugün ameliyat masasına yatan çift obezite ameliyatı olarak yıllardır veremedikleri kilolardan kurtulmayı hedefliyor.
Atalay çifti neşeli, sempatik ve çok güleryüzlü bir ikili. 24 yaşındaki Tülay Atalay'ın ergenlik çağından, eşinin ise çocukluktan beri kilo sorunu var. Farkında olmadan yıllar geçiyor ve gitgide kilo alıyorlar. Tülay Atalay 100 kilo, eşi ise 148 kilo.  
  
"OĞLUMUZLA KOŞUP OYNAMAK İSTİYORUZ"
 
Birbirleriyle tanıştıkları zaman da fazla kilo sorunları var ancak birçok çift gibi evlenince kilolar da katlanıyor. Bir televizyon kanalında yayınlanan obezite ameliyatlarıyla ilgili programı izliyorlar. O kadar etkileniyorlar ki, aşırı kilolu birçok çiftin bile bu ameliyatlarla kilo verdiklerini görünce  bir süre sonra kendileri de obezite ameliyatı olmaya karar veriyorlar: "O kadar etkilendik ki ameliyatlardan, bizden çok daha kilolu insanlar bile oldukça fazla kilo verebiliyordu. Biz de bu arada karaciğerimizde yağlanma olduğunu öğrendik, mide fıtığı gibi hastalıklarla karşı karşıya kaldık. Birde oğlumuz biraz daha büyüdüğünde bizle koşup oynamak isteyecek ancak bu şekilde onunla koşamayız diye de ameliyat olmak istedik." 
  
"HEMEN GİDİP ALIŞVERİŞ YAPACAĞIZ"  

Çift Sevgililer Günü'nde birbirlerine obezite ameliyatı hediye ediyor ve 14 Şubat'ta yani bugün ameliyat masasına yattı. Çağdaş Atalay'ın hedefi 85'e, eşinin ise 55 kiloya düşmek.  

Zayıfladıktan sonra ilk yapmak istedikleri şeyi şöyle anlattı: "Zayıfladıktan sonra hemen gidip alışveriş yapmak istiyoruz. Çünkü bu şekilde alışveriş yapamıyoruz. Çok acımasız bir sistem var. Eğer bizim bedenimize göre bir şey yoksa yüzümüze bile bakmıyorlar. Büyük beden satan mağazalarda da yaşımıza göre kıyafetler yok. Tabir-i caizse babaanne işi kıyafetler satılıyor." 

Nasıl bir operasyon olacak?  
  
Operasyonu gerçekleştiren Medicana International İstanbul Hastanesi'nden Genel Cerrah Murat Üstün laporoskopik yöntemle gerçekleştirilen tüp mide ameliyatının diğerlerine göre avantajlı bir seçenek olduğunu belirtiyor;  
"Yaşı  genç ve ağır hastalıkları olmayan hastalar için genellikle hacim kısıtlayıcı ameliyatlar uyguluyoruz. Bunların başında da mide bandı ve tüp mide ameliyatları var. Mide bandını bazı sorunlara neden olduğu için çok fazla uygulamıyoruz. En çok uyguladığımız ameliyat tüp mide ameliyatları. Bu ameliyatta midenin depo görevi gören kısmı alınıyor ve hasta çok daha az yiyerek doyabiliyor.  

Diyette ne yazık ki çoğu zaman verilen kilolar geri alınıyor ama bu yöntemde mide küçüldüğü için daha avantajlı oluyor hastalar.  

Açık ameliyatlarda iyileşme süresi daha çok ama biz laparoskopik yöntem tercih edeceğiz. Bu yöntemle hem hastalar daha çabuk toparlıyor, hem enfeksiyon riski daha az, hem de ağrı sızı aynı şekilde daha az oluyor."  
  
Her obez hasta bu ameliyatları olabilir mi?  
  
- İlk kriterimiz bu ameliyatlar için vücut kitle endeksi. Eğer bu endeks 40'ın üzerindeyse hiçbir yandaş hastalığa gerek duymadan bu ameliyata gerek var diyebiliyoruz. Bunun dışında örneğin hastanın endeksi 35 ama şeker hastalığı var o zaman da ameliyat olabilir diyoruz.  

Peki ameliyatı kimler olabilir? 
  
- Hastayı görmesi gerekenlerin başında zaten endokrinolog geliyor. Eğer tiroid gibi hormonal bir hastalığı varsa önce bunu çözmesi gerekiyor. Bir de ciddi derecede kalp ve akciğer hastalığı olmaması, anesteziyi kaldırabilecek durumda olması gerekiyor. Yaştan ziyade hastanın sağlık durumu daha önemli ama önceden 18 ile 65 yaş arasında bu ameliyatlar gerçekleştirilirdi. Şimdi ise 75'e kadar yolu var. Şu anda ameliyat için 13 yaşına kadar inildi benim bildiğim kadarıyla ama çocukluk çağındaki obezite kalıcı hasarlar bırakıyor ve erişkin yaşta da obez olarak hayatlarına devam ediyorlar. Bu nedenle çok küçük yaşlara kadar inildi bu ameliyatta.  
  
Peki ya sağlıklı şişmanlık. Örneğin hasta çok kilolu ama hiçbir hastalığı yok? 
  
- Örneğin bir erkek hasta kas oranı daha fazla olduğu için kilolu da olsa bu yağ olmadığı için sağlıksız olmayabilir. Ama bunlar çok nadir karşılaştığımız hastalar. Ama sağlıklı şişmanlık olur mu dersek bence bu şuna benziyor: 'Dedem 95 yaşına kadar günde iki paket sigara içti hiçbir şey olmadı efsanesi gibi.' 

Son yıllarda kötü şişmanlamaya başladık. Eskiden de şişman insanlar vardı ama bu kadar fast food tüketilmiyordu bunun etkilerini nasıl görüyoruz?  

- Evet eskiden de iri yapılı insanlar vardı ama bu kadar kof şişmanlık yoktu. Çünkü taşıtları bu kadar çok kullanmıyorduk, kas gücü kullanılıyordu. Bu  fast food tarzı beslenmenin bize yüklediği tek şey şeker, un ya da tuz değil. ABD'li bir profesör bir defasında 'biz bu gerçeği çok geç gördük, siz Türkiye olarak bu hatayı yapmayın' demişti. Toplu taşımayı kullanmak, her yere arabayla gitmemek, yürümek, kas gücünü kullanmak gerekiyor.  
  
  
  
 