Ses kısıklığını ciddiye alın!
Son dönemlerde sesiniz çok sık mı kısılıyor? Geçmişten bugüne baktığınızda giderek artış gösterdiğini mi gözlemliyorsunuz. En kısa zamanda bir kulak burun boğaz uzmanına başvurmanızda yarar var 
 Ses kısıklığının nedenlerini ve uzun süreli ses kısıklığı ile ortaya çıkan hastalıkları Hisar Intercontinental Hospital Kulak Burun Boğaz Hastalıkları ve Baş Boyun Cerrahisi Uzmanı Op. Dr. Cem Erdurak ile konuştuk. 
 
 Larenks, halk arasındaki adı ile gırtlağın; solunum, konuşma ve yutma fonksiyonlarının her üçünü de bulunduran önemli bir organ olduğunu dile getiren Op. Dr. Erdurak ‘Ses telleri bu yapının içinde yer alan yaklaşık 2 cm uzunluğunda ve inci beyazı renginde konuşmamızı sağlayan organdır. Dış ortamdaki nem, toz, partiküller, zehirli gazlar ve en önemlisi sigara dumanından çabuk etkilenirler ve bu etkilenmelerini anında solunum zorluğu ya da ses kısıklığı ile gösterirler. 
 KÖTÜ HUYLU BİR HASTALIKTAN KAYNAKLANABİLİR
  
 Bu nedenle bu organlardaki en ufak bir rahatsızlıktaki ilk bulgu ses kısıklığıdır. Anlık etkilenmelerde ya da enfeksiyonlarda ses kısıklığı hemen başlar ve birkaç gün içinde tedavi ile düzelirler. Uzun zamandır olan, yavaş yavaş gelişen ve giderek artan ses kısıklıkları bu organda bir şeylerin yolunda gitmediğinin habercisidir. Ses telleri üzerinde gelişen nodül, polip, ses teli mukozasının kalınlaşması ya da kötü huylu bir hastalığın varlığı nedeniyle olabilir. 
 Bu nedenle uzun süredir devam eden bir ses kısıklığınız varsa mutlaka bir kulak burun boğaz uzmanına başvurmalı; ses tellerini detaylı gösteren özel kameralar ile muayene edilmelisiniz. Tanı bu muayene sırasında görsel olarak rahatlıkla konulur.’ açıklamasında bulundu. 
  