Kaplıcaya gitmeden doktor kontrolü şart!
 
 Cumhuriyet Üniversitesi Tıp Fakültesi Romatoloji Bilim Dalı Başkanı Prof. Dr. Sami Hizmetli, kaplıcalara gitmeden önce "mini bir check-up" yaptırılmasının sağlık açısından riskleri ortadan kaldıracağını söyledi.  
 Prof. Dr. Hizmetli, demir, kükürt, kalsiyum, magnezyum, potasyum, sodyum ve bikarbonat gibi madeni tuzlarca zengin olan şifalı suların, bazı hastalıklara iyi geldiğini belirtti. 
 Şifalı sulardan, üzerlerine kurulan kaplıcalar vasıtasıyla insanların faydalandığını ifade eden Hizmetli, ancak bu şifalı sulardan bilinçsiz şekilde yararlanma isteğinin bazı sıkıntılara yol açtığına dikkati çekti. 
 Mutlaka hekim kontrolünün ardından kaplıcaya girilmesi gerektiğini vurgulayan Hizmetli, şöyle konuştu: 
 "Çok sağlıklı olabiliriz ama iç organlarımızda bir enflamasyon olabilir. Daha önce geçirdiğimiz iltihabi bir rahatsızlığımız bulunabilir. Basit bir sinüzitte bile çok fazla termal etkiye maruz kaldığınız zaman olumsuz sonuçlar çıkabilir. Yine vücuttaki kronik iltihaplanmalar tetiklenebilir. Bu nedenle mutlaka mini bir check-up yaptırdıktan sonra kaplıca suyuna girilmeli. Yani kardiyovasküler sistem, kalp sistemi ve dahili sistem tetkik edilmeli. Eğer kontrollerde sıkıntı yoksa kaplıca suyuna girilmeli."  
 Bilinçsizce kaplıca suyunda şifa arama isteğinin istenmeyen sonuçlar doğurabileceğine işaret eden Hizmetli "Hipertansiyon, kalp yetmezliği olan hastalarda beyin kanaması veya beyin tıkanması olabilir. Yine varis ve diğer damar dolaşımı bozukluğu olanlarda damar tıkanıklığı yaşanabilir. Bazen de ölümlere kadar giden sonuçlar ortaya çıkabilir" diye konuştu. 
 '20 DAKİKADAN FAZLA SUDA KALMAYIN'
  
 Kaplıca suyunda uzun süre kalmanın da faydayı artırmadığını dile getiren Hizmetli, "Kaplıca suyunda ortalama 10-20 dakika kalınmalı. Vücut bu sürede gerekli mineralleri alıyor. Bu nedenle uzun süre kalmanın bir anlamı da yok. Uzun kalınca vücut sadece fazla ısı almış oluyor. Çok fazla ısıya maruz kalmak da vücuda zararlı olabilir. Bu nedenle günlük 1-2 kür alınabilir ama her kür için süre 20 dakikayı geçmemeli" dedi.  
 AA