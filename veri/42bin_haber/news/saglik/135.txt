Şizofreni hastalarını bakışından anlayan test
Bilim adamları şizofreni hastalarını göz hareketlerinden teşhis eden bir test keşfetti. Uzmanlar testin doğruluğunun yüzde 100'e yakın olduğunu söylüyor.
Aberdeen Üniversitesi'nden bilim adamlarının geliştirdiği basit bir "bakış testi" ile şizofreni hastalığı bulunan insanları, şizofreni hastası olmayanlardan ayırmayı başardı.  
  
GÖZ NESNEYİ TAKİP EDEMİYOR   
  
Teste göre şizofreni hastaları yavaş hareket eden nesneleri hatasız ve kesintisizce takip etmekte zorlandı. Hastaların göz hareketleri önce nesnenin arkasına düşüyor ve seyiriyormuş gibi olup tekrar nesneyi yakalıyor. Ayrıca şizofrenisi olanlar takip etmekte de daha çok zorlanıyorlar.  
  
Dr. Philip Benson ve Profesör David St. Clair tarafından yürütülen araştırmada gönüllülere bir nesneyi sadece göz hareketleriyle takip etmeleri söylendi. Dr. Benson araştırmayla ilgili şunları söyledi: "Psikotik rahatsızlıkları olan hastaların göz hareketlerinde bazı anormallikler olduğu yüzyıldan fazla  zamandır bilinen bir şeydi. Ancak bizim çalışmamıza kadar kimse bu göz hareketlerinin klinik rahatsızlıkları tespit edecek kadar doğru sonuçlar verebileceğini bilmiyordu."  
  
Göz testinde birkaç farklı yöntem kullanılırken, bu testin doğruluk payının yüzde 98 olduğu ortaya çıktı. Çalışma Biyolojik Psikiyatri isimli bilimsel derginin kasım sayısında yayınlandı.  
  
  

 