'Bağışlanan her organ kurtarılan hayattır'
Memorial Ataşehir Hastanesi Genel Cerrahi ve Organ Nakli Bölüm Başkanı Prof. Dr. Yalçın Polat, toplumun bilinçlenmesiyle organ bağışına yaklaşımın da daha pozitif hale geleceğini bildirdi.
 Prof. Dr. Yalçın Polat, ''9 Kasım Organ Nakli Haftası'' dolayısıyla yaptığı yazılı açıklamada, organ bağışının yeterli seviyede olmamasının toplumdaki yanlış bilgilere dayandığını ifade etti.
 Polat, nakil bekleyen hasta sayısının her geçen gün arttığına dikkati çekerek, Avrupa'da organ nakillerinin yüzde 80'inin kadavradan, yüzde 20'sinin canlı donörlerden yapıldığını belirtti. Polat, bu oranların Türkiye'de yüzde 75'inin canlı donör, yüzde 25'inin kadavradan nakil şeklinde tespit edildiğini kaydetti.
  
 Organ nakil koordinatörlerinin, halkın bu konuda bilinçlenmesinde önemli görevleri olduğunu bildiren Prof.Dr. Polat, ''Toplum bilinçlendikçe organ bağışına yaklaşım da daha pozitif hale gelecektir. Bağışlanan her organ, kurtarılan hayattır'' ifadelerini kullandı.
 Prof. Dr. Polat, karaciğer yetmezliğinin en etkili tedavisinin organ nakli olduğunu belirterek, böbrek naklinin ise kronik böbrek yetmezliği çeken hastalara kaliteli bir yaşam sağladığını ifade etti.
 Açıklamasında organ nakillerinde ilk yılın çok önemli olduğuna işaret eden Yalçın Polat, hastalara naklin gerçekleştiği merkezle bağlantılarını sürdürmeleri tavsiyesinde bulundu.
 Organ naklinin ardından insanların sosyal yaşamlarına geri döndüğünü anlatan Polat, kadınların 2 yıldan sonra hamile kalabildiğini vurguladı. AA