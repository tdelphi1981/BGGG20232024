İç varis tedavisinde yeni yöntem
Bakırköy Dr.Sadi Konuk Eğitim ve Araştırma Hastanesi Kalp ve Damar Cerrahisi Klinik Şefi Doç.Dr.Ahmet Akgül, kendi adını verdiği yöntemle, bacaktaki ana toplardamarda dördüncü derece varisi tedavi etti.
 Hastaneden yapılan açıklamada, söz konusu varis türünün bilinenlerin aksine dıştan bakılınca anlaşılamadığı bildirildi.
          
 Neriman Esin'in ''huzursuz bacak sendromu'' ve ''bacak ağrıları'' şikayeti ile hastaneye geldiği ifade edilen açıklamada, hastanın iki bacağında da son safhaya gelen varislerin tespit edildiği kaydedildi.
          
 Açıklamada, Doç.Dr. Ahmet Akgül'ün hastayı, kendi adını verdiği ''Akgül tekniği'' ile tedavi ettiği belirtildi.
          
 Açıklamada, Akgül'ün tedavi yöntemi ile ilgili şu ifadeleri yer aldı:
          
 ''Normalde bizim geliştirdiğimiz ve yurt dışına sunduğumuz tekniğimizde, yetmezliği olan dış damar da kullanılıyordu ama hastamızın dış damarında sorun olmadığı için ve bu damar ileride 'yedek damar' olarak kalp ameliyatları veya damar yaralanmalarında kullanılacağı için kendi tekniğimizde değişiklik yaparak, iç varis onarımı için kasıktan açtığımız yerden hiçbir zaman kullanılmayacak olan bir damar parçasıyla hastanın iç varisindeki kapağı onardık.''
          
 Hastanın bir gün sonra taburcu edildiği bildirilen açıklamada, bu tür hastaların mutlaka ultrason çektirmeleri ve doktorları ile görüşerek iç damarlarının durumunu öğrenmeleri gerektiği vurgulandı.
          
 AA
  