Bir yılda 115 kilo verdi
Tokat'ın Niksar ilçesinde yaşayan 27 yaşındaki Kirami Elmalı, mide katlama ameliyatının ardından bir yılda 215 kilodan 100 kiloya düştü.
Elmalı, yaptığı açıklamada, 4 yaşından itibaren kilo almaya başladığını söyledi. Yaşının ilerlemesiyle hızla kilo aldığını belirten Elmalı, Fazla kilolarımdan dolayı askere gidemedim. Bana çürük raporu verdiler. Fazla kilolarımdan dolayı iş yaparken, uyurken, dolaşırken bayağı zorluk çekiyordum. Bir yerden bir yere gitmeye çalışırken kilolarım hep sorun oluyordu. Biz iki kardeşiz, ailemde benden başka kimsede kilo problemi yok. Ben aşırı derecede yemek yiyordum. Bundan dolayı da kilolarım epey arttı. 215 kiloya kadar çıktım dedi.

BİR YILDA 115 KİLO VERDİ / FOTO GALERİ

Elmalı, 2007 yılında tedavi olmaya karar verdiğini belirterek, şunları söyledi: 2007 yılında Gaziosmanpaşa Üniversitesi (GOÜ) Tıp Fakültesi Araştırma ve Uygulama Hastanesi'ne giderek tedaviye başladım. Bir yıl önce yapılan ameliyatın ardından hızla kilo vererek 215 kilodan 100 kiloya düştüm. 1 yılda 115 kilo verdim. Şu anda gayet iyiyim ve sağlıklıyım. Belirli periyotlarla kontrollerim devam ediyor. Kilo vermem konusunda benimle çok yakından ilgilenen Prof. Dr. Hüseyin Ayhan Kayaoğlu'na çok teşekkür ediyorum. Hocamın tavsiyelerine uyuyorum. Diyetime de özen gösteriyorum. Kilolarımdan kurtulunca nişanlandım. Yazın inşallah düğün yapacağım. Şimdi dengeli beslenmeye çalışıyorum. Durumum çok iyi, herhangi bir şikayetim yok.

Kilo kaybı, yavaşlayarak devam edecek

GOÜ Tıp Fakültesi Genel Cerrahi Anabilim Dalı Başkanı Prof. Dr. Hüseyin Ayhan Kayaoğlu ise Kirami Elmalı'nın 2007 yılında kendilerine geldiğinde 215 kilogram olduğunu ifade ederek, Hastamıza iki kez mide balonu koyduk ve başarılı bir şekilde kilo verdi. Ancak balonu aldıktan sonraki en büyük problem olan geri kilo alma, hastamızın da başına geldi. Kirami'ye bir yıl önce mide katlama ameliyatı yaptık. Bir yılda 215 kilodan 100 kiloya düştü. Kilo kaybı, yaklaşık 1 yıl daha yavaşlayarak devam edecek. Hastamızın herhangi bir şikayeti yok ve yaşam kalitesinde ciddi bir düzelme oldu diye konuştu. 