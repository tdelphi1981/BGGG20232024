Mamalara 'anne sütü' uyarısı!
 
 Başbakan Recep Tayyip Erdoğan’ın anne sütünün önemine dikkat çeken uyarılarının ardından bebek maması üreten firmalara daha sıkı denetim geliyor. Sağlık Bakanlığı’nın mama üreticilerine gönderdiği yazıda, reklamlarda anne sütünü çağrıştıran ifadelere yer vermemeleri aksi halde cezai işlem uygulanacağı bildirdi. 
 Sağlık Bakanlığı Türkiye İlaç ve Tıbbi Cihaz Kurumu (TİTCK) Başkanı Saim Kerman, HİPP Dış Ticaret Ltd. Şti, Ülker Bisküvi Sanayi AŞ, Mamsel İlaç San. Ve Tic. AŞ, Pfizer İlaçları Ltd. Şti, Kaprikorn Gıda İthalat İhracaat ve Dış Ticaret Ltd. Şti ve Numil Gıda Ürünler San. ve Tic. A.Ş.’ye "Etik Olmayan Tanıtım" konulu birer yazı gönderdi. 
 Yazıda, son günlerde, ulusal ve yerel bazda yayın yapan televizyon ve radyo kanalları, internet siteleri ve yazılı medyadaki bebek ve devam formüllerinin reklam ve tanıtımlarında, "Bebeğinizin bağışıklık sistemini doğal olarak destekler", "Anne sütü prebiyotiklerinden ilham alarak bağışıklığı güçlendiren tek formül", "Güçlü kemik gelişimi ve sindirim kolaylığı sağlar" gibi mevzuata aykırı sağlık beyanı içeren ifadelerin bulunduğu, hatta bazı firmaların tanıtım amaçlı ücretsiz ürün dağıtımı yaptığı tespitine yer verildi. 
 TİTCK’ya "Sağlık beyanı ile satışa sunulacak ürünlerin, yapılacak incelemeyle bu beyanlarına izin verme, izinsiz veya gerçeğe aykırı sağlık beyanı ile yapılan satışları denetleme, gerektiğinde durdurma, toplama, toplatma ve imha iş ve işlemlerini yapma veya yaptırma, izin ve sağlık beyanları yönünden bunların her türlü reklam ve tanıtımlarını denetleme ve aykırı olanları durdurma, piyasaya arz edilen ilaç, tıbbi cihaz ve ürünlerin reklam ve tanıtımının usul ve esaslarını belirleme ve uygulamasını denetleme" görevi verildiği hatırlatılan yazıda, kurumdan izin alınmadan, ilaç gibi sağlık beyanı belirtilerek yapılan tanıtım ve satışların, kanunlara aykırı olduğuna dikkat çekildi. 
 BU İFADELERİ KULLANMAK YASAK!
  
 Türk Gıda Kodeksi Etiketleme Yönetmeliği’nin, 26987 sayılı Bebek Formülleri Tebliğinin 9. Maddesinin (f) bendindeki, "Bebek formüllerinin etiketi, anne sütüyle beslenmeyi engellemeyecek ve ürünün uygun kullanımı hakkında gerekli bilgiyi sağlayacak şekilde düzenlenmelidir. Ürün etiketinde ’insana özdeş’, ’anne gibi’, ’adapte’ veya benzeri kelimelerin kullanımı yasaktır" ifadesi hatırlatıldı. 
 Ayrıca aynı tebliğdeki "Bebek formülü üretici ve dağıtıcılarının genel halka veya gebe kadınlara, annelere veya onların aile fertlerine, ücretsiz veya düşük ücretli ürünler, örnekler veya diğer promosyon hediyeleri, doğrudan veya sağlık sistemi veya sağlık çalışanları yoluyla dolaylı olarak sağlaması yasaktır" hükmüne işaret edildi. 
 Yazıda "Bu nedenle mevzuata aykırı olduğu anlaşılan, tüketiciyi aldatıcı reklam ve tanıtımların durdurulması, bu kapsamda dağıtımı yapılmış materyaller/numune ürünler var ise toplatılması gerekmektedir. Aksi takdirde, kurumumuzca gerekli idari tedbirlerin uygulanacağı hususunda bilginizi ve gereğini rica ederim" ifadesine yer verildi. 
 '24 SAAT DENETİMDEYİZ'
  
 Sağlık Bakanlığı Türkiye İlaç ve Tıbbi Cihaz Kurumu Denetim Hizmetleri Dairesi Başkanı Talip Uzun, AA muhabirine yaptığı açıklamada, az sayıdaki denetim personeliyle 7 gün 24 saat çalışma yürüttüklerini bildirdi. 
 Sağlık beyanıyla satılan ürünlerle ilgili denetimler de yaptıklarını belirten Uzun, bebek mamalarının çeşitli radyo ve televizyon kanalları, internet ve yazılı basındaki reklamlarında sağlık beyanına yer verildiğini tespit ettiklerini söyledi. 
 Bu konudaki denetimlerinin artarak süreceğini ifade eden Uzun, uyarılara dikkat etmeyen firmalar hakkında cezai işlem uygulanacağını kaydetti. 
 AA