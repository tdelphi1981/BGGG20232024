Sağlıkta şiddete iletişim çözümü
Sağlık Bakanlığı son dönemde artan sağlık çalışanlarına yönelik şiddete iletişim dersleri ile çözüm bulacak. Sağlıkçılara iletişim, davranış bilimleri ve dil eğitimi gibi dersler verilecek.

2012’de 3 bin 84 sağlık çalışanı şiddet gördü. Bu kapsamda harekete geçen Sağlık Bakanlığı hastanelerdeki güvenlik önlemlerini artırırken, doktor-hasta ilişkisinin daha sağlıklı işlemesi için doktorlara iletişim kursu verecek. Kursta doktorlara halkla ve hastalarla daha sağlıklı ve yararlı bir iletişim sağlayabilmenin yolları anlatılacak. 
Çalışanlara ‘şiddet’ anlatılacak 
Hastanelerde hasta ve hasta yakınlarının uyguladığı şiddete maruz kalan sağlık çalışanlarına öncelikle şiddet anlatılacak. Şiddetin fiziksel ve psikolojik yönleri gösterilecek. Uzmanlar şiddet hakkında sağlık çalışanlarına seminerler ve konferanslar verecek. Ayrıca hukuk danışmanları şiddete maruz kalan çalışanlara dava açma süreci hakkında bilgilendirme yapacak. Şiddetin tanımının ve çeşitlerinin yanı sıra sağlık çalışanlarına halkla ilişkiler ve iletişim becerileri dersleri verilecek. Özellikle hastalarla ve hasta yakınları ile konuşma şekilleri üzerinde durulacak. Buna göre doktorlar hasta ve hasta yakınlarına psikolog gibi yaklaşacak. Sıkıntıyı giderme konusunda hasta yakını ile görüş alışverişinde bulunacak. 
Korunma yolları gösterilecek 
Sağlık çalışanlarına teorik eğitimin yanı sıra pratik eğitim de verilecek. Şiddetten korunma yolları slaytlar ile gösterilecek. Derslerde uygulamalı eğitime de yer verilecek. Şiddet uygulayan kişinin etkisiz hale getirilmesinin yolları anlatılacak. Hasta ve hasta yakınlarının sakinleştirilmesi için yapılması gerekenler belirtilecek. Derslerin ardından ölçme ve değerlendirme süreçlerine geçilecek. Alınan eğitimler için küçük çaplı değerlendirme sınavları düzenlenecek. Eğitimi ve sınavları başarıyla geçen sağlık çalışanlarına sertifika verilecek. 
İngilizce öğrenecekler 
Bakanlık ayrıca 112 Acil servisinde başta  olmak üzere tüm sağlık çalışanlarına yabancı dil kursları verecek. Bu sayede çalışanlar hem hastanın dilini anlayacak hem de sağlık alanında dil eğitimi açığı da kapatmış olacak. 