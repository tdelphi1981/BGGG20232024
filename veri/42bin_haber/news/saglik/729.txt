Kanser tedavisi kalbi de yoruyor
Pankreas kanseri tedavisi gören Mehmet Ali Birand'ın, safra kesesindeki stent değişimi sırasında kalp yetmezliğinden yaşamını yitirmesi, 'Tıbbi ihmal mi var?' sorusunu akıllara getirdi. Uzmanlara göre kansere yakalanan ve uzun bir süre tedavi gören hastalarda kalbin yorulması kaçınılmaz.
 Daha önce kalp-damar rahatsızlığı bulunmayan hastalarda da kanserin yayılma, tedavide kullanılan ilaçların yan etkileri nedeniyle sıkıntılar ortaya çıkabiliyor. İşte uzmanların görüşleri:
 ORGANLARI ETKİLER
 - RADYASYON Onkolojisi Uzmanı Yard. Doç. Dr. Yavuz Dizdar: Kanser tedavisi gören birçok hastamızı kalp krizi ya da kalp yetmezliği sebebiyle kaybedebiliyoruz. Uzun kemoterapi süreci, vücudun stoklarını azaltır, organları etkiler. Bir ilacın vücuda alındıktan sonra zehirsizleştirilmesi, uzaklaştırılması bir süreci içeriyor. Bazı ilaçların yan etkileri olabiliyor, kalbi etkiliyor. Bütün ilaçların bilinen ve bilinmeyen yan etkileri olabiliyor. Uzun süre kullanıldığında endokrin salgı metabolizmasını da bozuyor.
 BASİT BİR STENT DEĞİL
 - KARDİYOLOJİ Uzmanı Prof. Dr. Erdem Kaşıkçıoğlu: Kemoterapi tedavisi sırasında kullanılan bazı ilaçlar, özellikle kalbi, kalbin kasını ve fonksiyonlarını etkileyebiliyor. Hastaları kemoterapiden önce mutlaka kalp fonksiyonları açısından değerlendiririz. Mehmet Ali Birand'ın yaşadığı gibi safra yolları girişimlerinde kalp durmaları yaşanabiliyor. 'Basit bir stent' diye bakılmamalı. Bir kanser hastasının öncelikle kalp-damar ve akciğer, solunum açısından değerlendirilmesi lazım. Birand'ın yaşı, stresli yaşamı, yönetici olması bile zaten onun riskini yükseltiyordu.
 Az görülüyor çabuk öldürüyor
 LENF bezlerine ve ana damarlara çok yakın olduğu için çok hızlı bir şekilde organlara, oradan da tüm vücuda yayılan pankreas kanserinde tedavinin etkinliği bu yüzden azabiliyor. Karın ağrısı, iştahsızlık ya da mide bulantısı gibi herkesin yaşayabileceği sağlık sorunlarıyla kendisini belli ediyor. Acıbadem Üniversitesi Genel Cerrahi Ana Bilim Dalı Başkanı Prof. Dr. Alihan Gürkan, 'Pankreas kanseri olan bir hasta hiçbir tedavi görmediği takdirde yaşama şansı 6 ay. Erken teşhis sonrasında gerçekleşecek tedaviyle bu süre 6 yıla kadar çıkabiliyor. Hastalığın tamamen iyileşme oranı ise yüzde 5-10 civarında' dedi. ABD'de yılda yaklaşık 40 bin kişide ortaya çıkan pankreas kanseri, dünyada en sık görülen kanser türleri arasında dokuzuncu sırada yer alıyor. Buna karşılık ölüm oranlarına bakıldığında dördüncü sırada kalıyor.