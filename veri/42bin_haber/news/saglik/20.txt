'Anne sütü mevsim geçişlerinde en iyi ilaç'
Pamukkale Üniversitesi (PAÜ) Çocuk Sağlığı ve Hastalıkları Ana Bilim Dalı Başkanı Prof. Dr. Aziz Polat, bebeklerin mevsim geçişlerinde görülen hastalıklardan anne sütüyle korunabileceğini söyledi.
 Polat, AA muhabirine yaptığı açıklamada, yaz mevsiminin bitmesiyle birlikte çocukların ve yetişkinlerin hastalıklara karşı dirençlerinin düşerek uyum problemleri yaşadıklarını belirtti.
  
 Polat, mevsim değişikliklerinde dikkat edilmesi gereken altın kurallar olduğunu, bu dönemde çocukların pamuklu ve sıcak tutan kalın giysileri giymesi gerektiğini bildirdi.
 Özellikle küçük bebeklerde ısı kaybının baş bölgesinde daha çok olduğunu için başlık kullanmakta faydanın olacağına dikkati çeken Polat, okula giden çocuklarda ise ter emen fanila ve uzun kollu elbiselerin tercih edilmesi gerektiğini dile getirdi.
          
 -''İyi beslenen çocuklar daha az hastalanıyor''-
          
 Hastalıklara karşı beslenmenin de önemine işaret eden Prof. Dr. Polat, iyi beslenen çocukların daha az hastalandığını, beslenme sorunu olan çocukların ise daha sık rahatsızlandığını vurguladı.
 Prof. Dr. Polat şöyle konuştu:
 ''Dengeli beslenmeye ve proteinden zengin olan et, süt, yumurta gibi gıdaların alınmasına özen gösterilmesi gerekiyor. Havaların soğumasıyla birlikte özellikle bebeklerin hastalıklara karşı dirençleri düşüyor. Bebekler, mevsim geçişlerinde görülen hastalıklardan anne sütüyle korunabilir. Anne sütünde, mamalarda olmayan enfeksiyonlara karşı koruyucu bazı antikor ve hücreler var. Daha büyük çocukların ise beslenmeye dikkat ederek C vitamini bakımından zengin olan mevsiminde çıkan meyve ve sebzeleri tercih etmesi doğru olacaktır.''