Korkutan virüsün ilacı bulundu
Çocuklarda ishale yol açan ve kaybettirdiği sıvı dolayısıyla ölüme neden olabilen rota virüsü ilacının anne sütü olduğu bildirildi.
Mersin Üniversitesi (MEÜ) Çocuk Sağlığı ve Hastalıkları Anabilim Dalı Başkanı Prof. Dr. Necdet Kuyucu, ishalin halk sağlığı açısından önemli sorunlardan biri olduğunu söyledi. 

Dünyada, ishale bağlı çocuk ölümlerinin, ölüm nedenleri arasında üçüncü sırada yer aldığını ifade eden Kuyucu, şunları söyledi:
Çocuklarda ishale sebebiyet veren nedenlerin başında rota virüsü geliyor. Çok sayıda ishal vakasının ortaya çıkmasına sebep olan rota virüsü, hem gelişmiş hem gelişmekte olan ülkelerde özellikle 2 yaş altında çocuklarda görülen ishalin başlıca nedeni. Gelişmiş ülkelerde genellikle kış mevsimlerinde görülürken, gelişmemiş ülkelerde ise tüm yıl boyunca etkili olabilen virüs, sebep olduğu ishal nedeniyle gelişmekte olan ülkelerde yılda 500 binden fazla çocuğun ölümüne yol açıyor. 
  
"SIVI KAYBI DOLAYISIYLA ÇOCUKLARIN ÖLÜMÜNE YOL AÇIYOR"  


Virüsün, ishale bağlı olarak sıvı kaybına yol açtığını belirten Kuyucu, aşırı sıvı kaybının çocuklarda ölüme yol açabildiğini kaydetti.
Virüs alındıktan yaklaşık 3 gün sonra çok şiddetli kusma başladığını anlatan Kuyucu, Kusmanın ardından ishal başlıyor. Hafif bir ateş, beraberinde halsizlik ve kırgınlık getiren virüs, menenjite varabilen diğer bulgulara da yol açabiliyor diye konuştu.
 
Virüsün önlenmesinde en önemli payın annelere düştüğünü dile getiren Prof. Dr. Necdet Kuyucu, şöyle devam etti:
İshale yol açan ve kaybettirdiği sıvı dolayısıyla çocukları ölüme kadar sürükleyebilen rota virüsünün ilacı anne sütüdür. Onun için annelere 'çocuklarınızı anne sütüyle besleyin' önerisinde bulunuyoruz. Özelikle küçük çocukların beraber yaşadığı ortamlarda salgına yol açan virüsten korunmak için temizlik ve hijyene dikkat etmek yetmiyor. Virüs dış ortama çıktığında, kuru bir ortamda yaklaşık 60 güne kadar canlı kalabiliyor. Dolayısıyla herhangi bir yerde enfeksiyon veya hastalık olduğunda daha sonrasında da başka çocukların hasta olmasına yol açabiliyor. Onun için anne sütü ve aşı bu virüsün çözümü olarak karşımıza çıkıyor. Özellikle 2-8 aylık çocuklara, ülkemizde bulunan ancak 'ulusal aşı şemasında' yer almayan rota virüsü aşısı yapılmalı. Aşı da, yüzde 100 hastalığı önlemiyor. Önlediği şey ağır hastalıklar, su kayıpları veya ölümler.
 
  
  
 