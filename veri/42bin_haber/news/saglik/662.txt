e-reçete'de sorun yok
Türk Eczacıları Birliği (TEB) Genel Sekreteri Harun Kızılay, bugünden itibaren zorunlu olan e-reçete sisteminin sorunsuz çalıştığını, olumsuz geri bildirim almadıklarını bildirdi.
Kızılay, AA muhabirine yaptığı açıklamada, e-reçete sisteminin işleyişini bütün il ve ilçelerde yakından takip ettiklerini söyledi.

İzmir'de bazı hekimlerin sisteme girişte çalıştıkları kurumdan kaynaklanan sorun yaşadıkları duyumu ulaştığını ancak bunu doğrulatamadıklarını ifade eden Kızılay, 'Sistem sorunsuz çalışıyor, olumsuz bir geri bildirim almadık' dedi.

Kızılay, şunları kaydetti:

'Türk Eczacıları Birliği olarak e-reçete sistemini destekliyoruz ancak bazı eksikliklerin giderilmesini de bekliyoruz. Geçmişte karşılaştığımız aksaklıklar bizi bu konuda ihtiyatlı olmaya itiyor. Sosyal Güvenlik Kurumu (SGK) Medula sisteminin düzenli çalışmasını sağlamalı ve piyasada bulunmayan ilaçlar güncel olarak sistemden ayıklanmalıdır. Bu çalışmaya destek olmaya hazırız.'

-'Hekimler şifreyle giriyor'-

Hekimlerin büyük çoğunluğunun sisteme şifreyle girdiğini ancak bunun hukuki boşlukları olduğunu vurgulayan Kızılay, 'En kısa zamanda hekimlerin sisteme şifre yerine e-imzayla girmesine yönelik çalışmalar tamamlanmalıdır' dedi.

-Bakanlık da uyarmıştı-

Sağlık Bakanlığı, Sosyal Güvenlik Kurumu'ndan şifre alıp hastaların ilaçlarını sadece e-reçeteye giren hekimleri uyarmıştı.

Bakanlığın uyarısında, hekimlerin reçeteleri e-reçeteyle düzenlemeleri istenmiş ancak SGK'nın sisteminden alınan şifreler ıslak imza gibi hukuki bir nitelik taşımadığı için hekimlerden, şifreyle girerek yazdıkları e-reçetelerin çıktısını alarak imzalamaları istenmişti.