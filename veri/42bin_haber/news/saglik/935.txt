Kışın vücut havalandırılmalı
Celal Bayar Üniversitesi (CBÜ) Tıp Fakültesi Dermatoloji Ana Bilim Dalı Öğretim Üyesi Prof. Dr. Serap Öztürkcan, kış aylarında giyilen yünlü giysilerden dolayı vücutta kaşıntı, egzama gibi rahatsızlıkların oluşabileceğine dikkati çekerek, üzerindeki giysiler çıkartılarak cildin mutlaka havalandırılması gerektiğini belirtti.
Öztürkcan, AA muhabirine yaptığı açıklamada, kış aylarında insanların tercih ettiği kalın kıyafetlerin bazı sağlık sorunlarına neden olduğunu dile getirdi.

Kış aylarında vücudun havayla daha az temas ettiğini, pamuklu ve sabun tozuyla yıkanmış giyeceklerin tercih edilmesi gerektiğini ifade eden Öztürkcan, şöyle konuştu:

'Kış aylarında giyilen yünlü giysilerden dolayı vücutta kaşıntı, egzama gibi rahatsızlıklar oluşabilir. Kış aylarında insanlar üşüdükleri için çok fazla giysisini, çorabını çıkartmayabilir ancak mutlaka çıkarmalı ve vücudunu havalandırmalıdır. Çoraplar da mutlaka çıkarılmalı, ayaklar da havalandırılmalıdır. Özellikle sentetik çoraplar ayağı terletmesinden dolayı başta mantar olmak üzere çeşitli enfeksiyonlara neden oluyor. Aynı zamanda alerjik reaksiyon da oluşturuyor. Kıyafetlerin ve çorapların mutlaka akşam çıkarılmasına ve cildin havalandırılmasına fırsat verilmeli.'

-Kış güneşine dikkat-

Kapalı ve soğuk havaların ardından yüzünü gösteren güneşin ciddi sağlık sorunlarına da yol açabileceğine dikkati çeken Öztürkcan, 'Uzun süre güneş görmeyen bir cilt, aniden güneşe çıkarsa 'yanık' gibi birçok rahatsızlık yaşanabilir' dedi.

Öztürkcan, yoğun olarak güneş ışınına maruz kalmanın, zararı zamanla ortaya çıkabilecek başka hastalıklara da yol açabileceği uyarısında bulunarak, şöyle devam etti:

'Güneşin en başta korkulacak yan etkisi cilt kanseridir. Güneş ayrıca ciltte lekelenmelere, erken yaşlanmaya neden oluyor. Uzun kış günlerinde ara ara kendini gösteren güneşe dikkat etmek gerekiyor. Aileler, güneşli havada hemen çocuklarını alıyor dışarı çıkıyor, parklara, bahçelere gidiyor. 'Çocuğum güneş alsın, vitamin alsın' diyor. Oysa ki çocuklukta alınan güneş ileride oluşacak deri kanserinin nedenidir. D vitaminini alması için 2-3 dakikalık ellerin güneşe tutulması bile yeter. Çok uzun süre güneş altında kalınmasına gerek yok.'

Güneşin zararlı etkilerinin sadece bunaltıcı sıcakların yaşandığı dönemde akla geldiğini, halbuki kışın bulutlu havalarda dahi güneşin zararlı ışınlarının etkisini sürdüğünü ifade eden Öztürkcan, 'Bu etkilerden korunmak için kışın da güneş koruyucu krem kullanmalıyız. Dışarı çıkmadan 20 dakika önce güneş koruyucu sürmeliyiz. Dışarda çok kalacaksak bu uygulamayı 3-4 saatte bir tekrarlamalıyız' dedi.