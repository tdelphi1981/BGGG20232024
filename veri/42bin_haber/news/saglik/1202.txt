Emekli doktorlara maaş ayarı
SAĞLIK Bakanı Mehmet Müezzinoğlunun tam gün yasasının tekrar masaya yatırılacağı açıklamasından sonra emekli doktorların maaşlarında düzenleme yapılması yönünde çalışma başlatıldığını duyurdu.

Müezzinoğlu, “Maliye Bakanlığı ile değerlendirme yapılıyor. Doktorların döner sermaye artı maaş dengesini düzenleyebilecek çalışma yapılmasının doğru olacağına inanıyorum. Süreçle ilgili bir çalışma yapacağız. Bu çalışma doktorların emeklilikleri açısından önemli. Maaş artı döner sermaye bakarsak çalışan doktorlarda maaş anlamında olağanüstü sıkıntı olduğu kanaatinde değilim. Emeklilik sürecine yansıma açından düzenleme yapılması gerekiyor” dedi. Müezzinoğlu, hastanelerin yenilenmesi yönünde de finansman desteğine yönelik farklı formüller aradıklarını açıkladı. 
Cerrahpaşa taşınmayacak 
Bakan Müezzinoğlu, Çapa ve Cerrahpaşa tıp fakültelerinin taşınacağı iddialarına da açıklık getirdi: “Bakanlık olarak böyle bir çalışmamız yok,  bu konudaki tasarruf üniversitelerde bulunuyor.” 
DOKTORLARDAN TAM GÜNDEN DÖNÜŞE DESTEK 
MÜEZZİNOĞLU’NUN  ‘Tam Gün Yasası’nın taraflarla yeniden değerlendirilmesi yönündeki açıklamalarına  doktor örgütleri ve tıp fakültelerinden büyük destek geldi. 
- Türk Tabipleri Birliği Başkanı Prof. Dr. Özdemir Aktan: Geri dönüş mümkün olursa, emekliliği olan hocaların eski kadrolarına dönmesi söz konusu olacak. 
- İstanbul Tabip odası Başkanı Prof. Dr. Taner Gören:  İstanbul’daki pek çok üniversite hastanesindeki doktor da, yasadan ötürü üniversitede hasta bakamıyor.  O nedenle, sorun bir an önce çözülmeli, ileriye taşınmamalı. En doğru şey, en uygun çözümü bulmak olur. 
- Gazi Ünivesitesi Tıp Fakültesi Dekanı Prof. Dr. Sacit Turanlı: Açıklamalar sağlık çalışanlarını rahatlattı. Umutlarımız tekrar yeşerdi. 
- Hacettepe Üniversitesi Rektörü Prof. Dr. Murat Tuncer: Tam gün ve yarım gün çalışanların aynı ortamda olması sorun yaratıyor. Bakanımızın bu sorunları görmesi biz üniversitelileri sevindirdi. Bu konuda bakanlığımızla çalışmaya yapmaya hazırız. 
- Ankara Üniversitesi Tıp Fakültesi Dekanı Prof. Dr. Şehsuvar Ertürk: Konunun paydayları olarak yardım etmeye hazırız. Tam gün yasasını masaya yatırıp konuşalım, herkesin memnun olabileceği zemine oturtalım.