-50 derecede dondurulan kalbe ritim tedavisi
ERÜ Tıp Fakültesi'nde yapılan tedaviyle kalbinde ritm bozukluğu olan hastanın çarpıntıya neden olan kalbindeki bölge, - 50 derecede soğutularak tedavi edildi 
 Erciyes Üniversitesi (ERÜ) Tıp Fakültesi’nde yapılan tedaviyle kalbinde ritim bozukluğu olan hastanın çarpıntıya neden olan kalbindeki bölge, eksi 50 derecede soğutularak tedavi edildi. 
 Erciyes Üniversitesi Tıp Fakültesi Kardiyoloji Anabilim Dalı Öğretim Üyesi Prof. Dr. Namık Kemal Eryol, ERÜ Tıp Fakültesi Kalp Hastanesi’nde yaptığı açıklamada, kalp çarpıntısı şikayeti olan 50 yaşındaki Sermin Yükeri’yi "Cryo Ablasyon" adı verilen soğutma yöntemini kullanarak tedavi ettiklerini  söyledi. 
 Eskiden kalpte çarpıntıya neden olan alanların ısıtılarak hastalığın tedavi edilmeye çalışıldığını anlatan Dr. Eryol, bu yöntemin kalpte bazı komplikasyonların oluşmasına neden olduğunu belirtti. Kalpteki ritim bozukluklarının tedavisi için yeni bir yöntem keşfedildiğine dikkati çeken Dr. Eryol, "Dünyada yeni olan bu yöntemle sorunlu bölge eksi 50 derecede donduruluyor ve çarpıntı önleniyor. Bu yöntemin komplikasyonu eski yöntemlerde görülenlere göre daha düşük" diye konuştu. 
 Tedavinin İstanbul ve Ankara gibi büyükşehirlerde uygulanmaya başlandığını belirten Eryol, bölge hastaneleri arasında ilk kez ERÜ’de gerçekleştirilen yöntem sayesinde kalbinde ritim bozukluğu olan hastaları büyükşehirlere sevk etmeyeceklerini kaydetti. Kalp ritim bozukluğunun kalbin üst bölümündeki kulakçıktan kaynaklandığını anlatan Eryol, şunları kaydetti: 
 "Normal bir kalp hızı dakikada 60-100 vuruştur. Ritim bozukluğu olan hastalarda ise bu dakikada bazen 600 vuruma kadar çıkmakta. Erişkin her 100 kişiden 4’ü kalp çarpıntısı yaşıyor. Çarpıntı nefes darlığına, göğüs ağrısına, baş dönmesine ve nadiren bayılmaya neden olmakta. Tedavi edilmezse kalpte büyümeye ve kalp yetersizliğine yol açabilir. Kalpteki ritim bozukluğunun en korkulan sonucu, beyne pıhtı atması ile felç oluşması ve ölüm riskidir. Hem kısa, hem de uzun vadede hastalar ritim şikayetleri nedeniyle hastaneye sık başvurmakta, bazen ritim bozukluğunun tedavisi için şok uygulaması gibi travmatik müdahalelere gerek duyulmakta." 
 Kalp çarpıntılarının uzun süredir devam ettiğini anlatan iki çocuk annesi Yükeri ise, "Geceleri uyuyamıyordum, artık çarpıntılar dayanılmaz hale gelmişti. Bir buçuk saat süren tedavinin ardından taburcu edileceğim için mutluyum" diye konuştu.
 
 AA