Hücre spreyi mucizesi
Yanık tedavisi için geliştirilen "hücre spreyi" yöntemiyle en derin yara izleri bile neredeyse yok oluyor 
 Peggy ve Reginald Rothbarth bundan 4 yıl önce adeta ölümden dönmüş. İtalya’ya bağlı Sardunya Adası’ndaki yazlık evlerinde bir gaz kaçağı sonucu meydana gelen yangında her ikisi de ağır yaralanmış. Vücutlarının neredeyse yarısı yanmış; özellikle de yüz, göğüs, kol ve bacaklarında ciddi yanıklar meydana gelmiş. Önce Sardunya Adası’nda tedavi altına alınan çiftin tedavisine daha sonra ağır yaralıların tedavi gördüğü Berlin Kaza Hastanesi'nde devam edilmiş. 
 Rothbarth çiftini bugün görenler, onların büyük bir yangın atlattığına ve yüzlerinin neredeyse tamamının yandığına inanmakta güçlük çekebilir. Reginald Rothbarth, bu mucizeyi yeni bir tedavi yöntemi olan ve hastadan alınan deri hücrelerinin özel bir solüsyonda bekletildikten sonra yanık üzerine sıkılması esasına dayanan "hücre spreyi" yöntemine borçlu olduklarını söylüyor ve ekliyor: 
 “Tedavideyken yangınlarda yaralanmış birçok insanla tanıştık. Fakat onlar, bizim gibi burada tedavi görme şansına sahip olamamışlar. Yüzlerinde birçok yara izi kalmıştı. Biz çok şanslıydık, bu yüzden buradaki hastaneye minnettarız. Öncelikle hayatımızı kurtardılar. Ama asıl önemlisi de yaralar iz bırakmadığı için, normal hayatımıza devam edebiliyor olmamız.” 
 SPREY YÖNTEMİ HIZLI CEVAP VERİYOR
  
 Dr. Bernd Hartmann, Berlin Kaza Hastanesi başhekimi. Rothbart çiftinin hastanedeki tedavisini Dr. Hartmann ve ekibi üstlenmiş. Çift, yangından hemen sonra burada üç hafta suni komada tutulmuş. Bu süre içerisinde yaralar temizlenmiş, sonra da esas tedaviye geçilmiş. Yalnızca yüzleri, boyunları ve elleri hücre spreyi yöntemi ile tedavi edilmiş. 
 Dr. Hartmann, “Vücutlarında ileri derecede yanıklar meydana gelmişti. Biz de hücre spreyi yönteminin yanı sıra, deri naklini de içeren çeşitli tedavi yöntemlerini bir arada kullandık” sözleriyle o günleri hatırlıyor. 
 Hücre spreyi yöntemi sadece birinci ve ikinci derecede yanıkların tedavisinde kullanılabildiğinden, üçüncü ve dördüncü derece yanıklar deri nakli ile tedavi edilmiş. Hücre spreyi ile tedavi edilen bölgelerde yaralar 10 gün içerisinde iyileşmiş. 
 Hamburg’daki dermatolojik rahatsızlıklar konusunda araştırmalar yapan enstitünün başkanı Prof. Matthias Augustin, hücre spreyi yönteminin tedaviye çok hızlı başlanmasına imkân verdiğini ve hastanın kendi hücreleri kullanıldığı için vücudun hücreleri reddetmediğini söylüyor. Augustin, doğrudan yaraya temas edilmemesi nedeniyle de hastanın daha az acı çektiğini vurguluyor ve ekliyor: “Bir fark da püskürtülen hücrelerin yaranın üzerine dengeli bir şekilde dağılması. Böylelikle hücrelerin gelişimi de dengeli oluyor. Bu diğer yöntemlere kıyasla daha fazla işe yarıyor.” 
 GÖRÜNEN VE GÖRÜNMEYEN İZLER
  
 Uzmanlar, hücre spreyi yönteminin özellikle yüzdeki yanıkların tedavisinde büyük bir fark yarattığını dile getiriyor. Zira bu sayede daha az iz kalıyor. Bu yöntemle yüzünü geri kazanan Peggy Rothbart, bunun yalnızca daha güzel görünmek anlamına gelmediğini, psikolojik etkileri de olduğunu vurgulayarak, “Yüzümüze baktığınızda, anlattığımız tüm bu olaylara inanmanız mümkün değil. Normal hayatımıza devam edebiliyoruz” diyor. 
 Peggy tedaviden sonra iş hayatına geri dönmüş. Fakat makine teknisyeni olan eşi Reginald yangından sonra ellerini kullanamadığı için işinden ayrılmak zorunda kalmış. Yangın yüzünden ikisi de hala sağlık sorunlarıyla mücadele ediyor. 
 Dr. Hartmann ise sprey hücresi yönteminin birinci ve ikinci derece yanıklardan daha ağır yanıklarda da kullanılabilmesi için çalışmalarını sürdürüyor. 
 Deutsche Welle Türkçe