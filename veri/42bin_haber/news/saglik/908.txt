Kronik yorgun musunuz hasta mı?
 
 Hisar Intercontinental Hospital Kulak Burun Boğaz Hastalıkları ve Baş Boyun Cerrahisi Uzmanı Doç. Dr. Seyhan Alkan anlatıyor...
 
 Önce Yorgunluğunuzun Nedeni Belirleyin! 
 •    Stres altında mısınız? 
 •    Kendinizi tükenmiş mi hissediyorsunuz? 
 •    Diyetinizi mi değiştirdiniz? 
 •    Yeterince dinlenemiyor musunuz? 
 •    Uykunuzun kalitesi mi yok? 
 •    Bu aralar çok mu yoğunsunuz? 
 •    Tıbbi problemler mi yaşıyorsunuz? 
 •    Kullandığınız ilaçlar mı sizi yorgun düşürüyor? 
 •    Psikolojik nedenlerle mi yorgun hissediyorsunuz?
 
 Yorgunluk Ruhunuzu ve Bedeninizi Sararsa… 
 Vücut oksijenlenmesi bozulur. Oksijen yetersizliğinin belirtileri ise baş ağrısı, bitkinlik, yorgunluk, çalışma gücünün zayıflaması, yaşam sevincinin azalması, erken yaşlanma, hayati önem taşıyan organların yıpranmasıdır. Oksijen yetersizliğinde damarlar, beyin, kalp, eklemler, omurilik ve akciğerlerde fonksiyon bozuklukları meydana gelir ve çeşitli hastalıklar ortaya çıkabilir. Üst solunum yolu oksijenin vücuda giriş kapısıdır. Oksijenin akciğerlere dolayısıyla vücuda ulaşabilmesi için üst solunum yolumuzun açık ve sağlıklı olması gerekir.
 
 Kış Mevsimi = Yorgunluk Mevsimi mi? 
 Kış aylarında bulaşıcı ve alerjik hastalıklar, hava kirliliği gibi nedenlerle üst solunum yolu problemlerinin sıklığı 4-5 kat artar. Anatomik ve kronik üst solunum yolu problemleri olan insanların şikayetleri daha sık, daha inatçı ve daha uzun sürer. Çok sık doktora başvurmak ve çok sık ilaç kullanmak zorunda kalırlar. Bu nedenle yorgunluk, bitkinlik, isteksizlik artar. 
 İş hayatı verimliliği, sosyal ilişki performansı ve ruh sağlığı bozulabilir. Vücudumuzun ihtiyacı olan oksijen miktarını karşılamayan bedenlerde yorgunluk kaçınılmazdır. Bu nedenle hava yolunu tıkayan burun içi eğrilikler, burun eti büyümeleri, kronikleşmiş ve fark edilmeyen kronik sinüzitler, alerjiye bağlı burun içinin yaygın şişmesi, geniz eti,  yumuşak damak ve küçük dil iriliği, pozisyonu, bademciklerin normalden çok iri olması, dilimizin iri ve ağız boşluğuna sığmaması, çenemizin küçük ya da geride yerleşmesi, ses tellerimizde yerleşen polipler de kronik yorgunluk sebebi olabilir. 
 
 YORGUNLUK MU, HASTALIK MI? 
 •  Kış ayı geldiğinde çok sık hastalanıyor, çok sık ilaç kullanıyor buna rağmen hastalığınız geçmiyorsa, 
 •  Yorgunluk, bıkkınlık, tükenmişlik hissiniz artıyor; iş performansınız azalıyorsa bütün bunlara kulak burun 
 boğaz bölgenizdeki şikayetleriniz (Hava yolunu tıkayan burun içi eğrilikler, burun eti büyümeleri, kronikleşmiş ve fark edilmeyen kronik sinüzitler, alerjiye bağlı burun içinin yaygın şişmesi, geniz eti,  yumuşak damak ve küçük dil iriliği, pozisyonu, bademciklerin normalden çok iri olması, dilin iri ve ağız boşluğuna sığmaması, çenenin küçük ya da geride yerleşmesi, ses tellerimizde yerleşen polipler de kronik yorgunluk sebebi olabilir.) artarak ekleniyorsa, 
 •  Burun tıkanıklığı, sabahları olabilen hapşırma, burun ve boğazda kaşıntı, boğazda gıcık ve geniz akıntısı hissi, 
 yorgunluk, baş ağrısı, sürekli soğuk algınlığı olma haliniz varsa yorgun değil hasta olabilirsiniz. 
 
 Üst Solunum Yolu Enfeksiyonlarından Korunmak İçin… 
 •   Günde ortalama 8 saat uyuyun. 
 •   Düzenli beslenin. 
 •   Hızlı yemek yemeyin. 
 •   Fastfood gıdalardan uzak durun. 
 •   Uykudan 2 saat önce gıda alımını kesin. 
 •   Bol su tüketin. 
 •   Düzenli egzersiz yapın. 
 •   İdeal kilonuzu koruyun. 
 •   Viral üst solunum yolu enfeksiyonlarında bilinçsiz antibiyotik kullanmayın. 
 •   Alerjik rahatsızlıklarınız varsa doktor kontrolünde ilaçlarınızı düzenli olarak kullanın. 
  