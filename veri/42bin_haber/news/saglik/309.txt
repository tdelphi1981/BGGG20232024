'21 Aralık' söylentisi ruh sağlığını bozuyor
Antalya'nın Manavgat ilçesinde Sema Koleji rehber öğretmeni psikolog Arif Özutku, Maya Takvimi'ne göre 21 Aralık 2012 Cuma günü kıyametin kopacağı söylentilerinin öğrencilerin ruh sağlığını bozduğunu söyledi.
Sema Koleji'nde konuyla ilgili açıklamada yapan Özutku, yazılı ve görsel medyada 21 Aralık'ta kıyamet kopacak haberlerinin gelişme çağındaki öğrencilerin ruh sağlığını olumsuz etkilediğini ifade etti. Bazı öğrenci velileriyle yaptıkları görüşmelerde çocuklarının televizyon kanallarında duydukları haberlere göre 21 Aralık'ta kıyametin kopacağı ve dünyanın parçalanacağı endişesine kapıldığını aktardıklarını belirten Özutlu, çocuklar için dünyada en büyük korkunun 'ölüm korkusu' olduğunu kaydetti.
 
Televizyon kanallarının ve gazetelerin bu tür haberler yaparken çocuklarında merak ederek duyacaklarını bilmeleri gerektiğinin altını çizen Özutku, bu tür haberlerden etkilenen çocukların o tarihe kadar korku, panik, yemek yememe, iştahsızlık, derslere karşı ilgisizlik, arkadaşlarını, kardeşlerini, anne, baba ve yakın akrabalarını kaybetme korkusunun ruh ve beden sağlığını olumsuz etkileyerek karamsarlığa itebileceğini söyledi. Özutku sözlerini şöyle sürdürdü:"İlgi ve merak uyandırmak için yapılan bu tür haber ve programlar çocuklar için çok tehlikeli. Çocuklar böyle söze iddia ve söylenti gözüyle bakmaz. Doğru kabul eder. Artık çocuklarımızın ruh ve beden sağlığı için 21 Aralık'la ilgili Milli Eğitim Bakanlığı'nın açıklama yapması gerekir. Çocuğun ruh dünyasını yıkacak en büyük korku ölüm korkusudur. "