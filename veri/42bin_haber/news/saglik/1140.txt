Aktarlardaki ürünlere dikkat!
 
 İl Sağlık Müdürü Metin Karakök İl Sağlık Müdürlüğü ekiplerinin aktarlarda denetim gerçekleştirdiğini belirterek "Denetimlerde 36 işletmeden 24’üne uyarı cezası verildi. Aynı durumların tekrarlanması halinde ürünlerin toplatılması ve kapatma cezası uygulanacak" dedi. 
 Denetimlerde son kullanma tarihi geçmiş birçok ürünle karşılaştıklarını dile getiren Karakök, şöyle devam etti: 
 'NE OLDUKLARI BELLİ BİLE DEĞİL'
  
 "Orijininin ne olduğu, nereden ithal edildiği belli olmayan, ilaç mı değil mi ona bile karar verilemeyen ürünlere de rastladık. Şişenin içine doldurulmuş garip bir sıvının üzerine ’damar hastalığına iyi gelir’ diye yazılmış. Bunların hiçbir geçerliliği yok ve zararlı olabilecek şeyler. 
 Bir ilacın kullanılabilmesi için yıllar alabilen kademelerden geçmesi gerekiyor. Ama aktarlarda satılan ürünlerde bunların hiçbiri yok. Dolayısıyla ilaç olarak kullanılamaz. 'Zaten ilaçlar da bunlardan yapılmıyor mu?’ diye bir takım yanlış düşünceler vardır. Ama sonuç itibariyle bunlar ilaç değildir. Halkımızın dikkat etmesi lazım." 
 AA
      