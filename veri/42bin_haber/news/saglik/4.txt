Bu ay sonuna kadar aşı olun
Havaların soğumaya başlamasıyla grip riski artıyor. Uzmanlar, bu ayın sonuna kadar grip aşısı yaptırmayı öneriyor.
 Karadeniz Teknik Üniversitesi (KTÜ) Tıp Fakültesi Halk Sağlığı Anabilim Dalı Başkanı Prof. Dr. Gamze Çan, AA muhabirine yaptığı açıklamada, soğumaya başlayan havaların bazı hastalıkları tetiklediğini belirtti.
 Bu hastalıkların başında grip ya da soğuk algınlığının geldiğini belirten Çan, ''Grip ve soğuk algınlığı gibi hastalıklar genellikle hava yolu ile bulaşır. Havaların soğumaya başlaması ve insanların daha çok kapalı mekanlarda bulunması nedeniyle bu tür rahatsızlıklara yakalanma riski artar'' dedi.
 Prof. Dr. Çan, gribin, soğuk havalarda büyük bir etkinlik kazandığını vurgulayarak, ''Bu mevsim grip mevsimi. Grip ve soğuk algınlığına yakalanmamak için vatandaşlarımıza genel korunma önlemleri dışında, aşılanmalarını da öneriyoruz. Grip aşısının tam zamanı. Havaların soğumaya başlamasıyla grip riski artıyor. O nedenle bu ayın sonuna kadar aşıları öneriyoruz ki antikor oluşsun ve vücut grip ile soğuk algınlığına dirençli hale gelsin'' şeklinde konuştu.
  