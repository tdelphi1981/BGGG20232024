KOAH tehlikesi evde olabilir
Cumhuriyet Üniversitesi (CÜ) Tıp Fakültesi Göğüs Hastalıkları Anabilim Dalı Öğretim Üyesi Prof. Dr. İbrahim Akkurt, KOAH'ın ortaya çıkmasında sigaradan sonraki en büyük nedenin iç ortam hava kirliliği olduğunu bildirdi.
Akkurt, hava kirliliğinin iç ve dış ortam kirliliği olarak ikiye ayrıldığını söyledi. İç ortam hava kirliliğinin, odun, tezek ve saman gibi katı yakıtların pişirme ve ısınma amacıyla kullanılması sonucunda ortaya çıktığını ifade eden Akkurt, dünya üzerinde çok sayıda kişinin buna maruz kaldığını belirterek, İç ortam hava kirliliği, yılda en az iki milyon kişide erken ölümlere neden oluyor. Bu ölümlerin büyük kısmı da solunum hastalıklarından kaynaklanıyor dedi.
 
Özellikle çocukluk çağındaki zatürrelerin bu kirlilik sonucu ortaya çıktığına dikkati çeken Akkurt, erişkinlerde özellikle KOAH, bronşit, tansiyon ve akciğer amfizemi denilen hastalıklar sonucu yaşanan ölümlerin de iç ortam hava kirliliğine bağlı olduğunu vurguladı.
Prof. Dr. Akkurt, KOAH hastalığının sigaradan sonraki en büyük nedeni iç ortam hava kirliliğidir dedi.

 
EN ÇOK KADINLAR VE ÇOCUKLAR ETKİLENİYOR  


Tandır kullanılan evlerde yaşayanların çok ciddi oranda duman ve gaza maruz kaldığını ifade eden Akkurt, bunun sonucunda da bu kişilerde solunum yolu hastalıklarının görüldüğünü anlattı. 

İç ortam hava kirliliğinin, özellikle savunma sistemi henüz gelişmemiş olan bebeklerde ve çocuklarda üst ve alt solunum yolu hastalıkları ile zatürreye sebep olabildiğini belirten Akkurt, Çocuklardan sonra iç ortam hava kirliliğinden en çok kadınlar etkileniyor. Kadınlar yemek pişirirken ve katı yakıtları tandır ya da sobada yakarken gazlara daha çok maruz kalıyor. Hiçbir şekilde sigara ile ilgisi olmayan kırsal kesimdeki kadınlarda KOAH dediğimiz nefes darlığı, müzmin bronşit, amfizem hastalığı, tansiyon ortaya çıkıyor. Bununla beraber akciğerlerde de tahribat oluşuyor diye konuştu.
İbrahim Akkurt, iç ortam hava kirliliğin kalp rahatsızlıklarına da neden olabileceğini sözlerine ekledi.

 
  
  
 