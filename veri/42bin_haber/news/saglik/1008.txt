Sigarayı bırakın, siz kazanın
 
 Üsküdar Üniversitesi NPİstanbul Nöropsikiyatri Hastanesi Sigara Polikliniği Koordinatörü ve Üsküdar Üniversitesi Öğretim Üyesi Doç. Dr. Esra Sağlam, sigarayı yardım almadan bırakmanın mümkün olmadığına dikkat çekiyor. Esra Sağlam, ancak 100 kişiden bir kişinin sigarayı desteksiz bırakabildiğini belirtiyor.
 
 Sigara bağımlılığının beyin hücresel yapısında ve fonksiyonlarında kalıcı değişiklikler ile karakterize olan bir beyin hastalığı olduğuna dikkat çeken Doç. Dr. Sağlam, sigarayı bırakmakla kişilerin sağlık, sosyal ve ekonomik birçok kazanımı elde edeceğinin altını çiziyor.
 
 İşte o kazanımlar:
 
 Sağlık Açısından Kazanımlar: 
 8 saat sonra; kandaki nikotin ve karbonmonoksit düzeyi yarıya iner, oksijen seviyesi normale döner.    
 24 saat sonra; karbonmonoksit vücuttan tamamen atılır, akciğerler sigaranın neden olduğu mukusu temizlemeye başlar.    
 48 saat sonra; vücuttaki nikotin tamamen temizlenir, koku ve tat duyularında artış kaydedilir.   
 72 saat sonra; nefes alma kolaylaşır, enerji seviyesi yükselir.   
 2-12 hafta sonra; kan dolaşımı daha sağlıklı olur, öksürük varsa azalır ve 3 ay içinde kaybolur, akciğer fonksiyonları yüzde 30 artar.    
 1 yıl sonra; kalp krizi geçirme, beyin kanaması damar hastalığı riski yüzde 50 azalır.   
 5-10 yıl sonra; Kanser riski yüzde 50 azalır. Felç olma riski, kalp hastalığı riski hiç sigara içmemiş olanlarla aynı düzeye gelir. 
 
 Sosyal Açıdan Kazanımlar
 
 Çocuklar en çok anne ve babalarının sigara içmelerinden etkilenerek sigaraya başlamaktadırlar. Ebeveynler sigara içmeyerek onlara iyi örnek olabildiği gibi onları pasif içicilikten kurtarıp, kulak iltihabı, bademcik iltihabı, sinüzit, bronşit, astım başta olmak üzere sigara ile ilişkili hastalıklara yakalanma riskini azaltmış olurlar. 
 Giysilere, evlere, arabalara, sinmiş sigara kokusu sigara bıraktıktan sonra kaybolacağı için kişinin kendisine olan saygı ve güveni artacaktır. Sevdiklerine, çevresindeki insanlara ve topluma örnek kişi olacaktır. 
 
 Ekonomik Açıdan Kazanımlar 
 Sigaraya ayırdığınız para cebinizde kalacak.    
 Sağlık harcamaları en aza inecek. 
 
 Kaç yaşında olursanız olun ya da ne kadar uzun süre içmiş olursanız olun, sigarayı bırakmak bundan sonraki ömrünüzü yüzde 50 oranında artıracaktır. Yaşam kaliteniz artacak, daha az hastalanacak ve daha sağlıklı yaşayacaksınız.