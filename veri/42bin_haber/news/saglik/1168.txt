Vücudundaki tümörle anne oldu!
Konya'da öğretmen Yıldız Açık, 15 santimetreye ulaşan tümörün verdiği ağrılara ve hayati riske rağmen her şeye katlanıp bebeğini sağlıklı şekilde dünyaya getirdi. Sezaryenle olan doğum sırasında tümör de alındı.
Yıldız Açık (34) ve kendisi gibi öğretmen olan eşi Mustafa Açık (34) çocuk sahibi olmak istedi.İki çocuğu olan Yıldız Açık, gittiği Başkent Üniversitesi Konya Araştırma ve Uygulama Hastanesi'nde yapılan kontrollerde karnında 6 santimlik iyi huylu tümör olduğunu öğrendi. Tümörle birlikte rahminin de alınabileceği ihtimalinin ifade edilmesi üzerine Yıldız öğretmen, tüm risklere rağmen 9 ay önce hamile kaldı.
Önceleri hamileliği normal giden genç kadın, dayanılmaz ağrılar çekmeye başladı. Gebeliğinin beşinci ayında doktora giden Açık'ın kontrollerinde vücudundaki tümörün büyüyerek 15 santimetre çapına ulaştığı tespit edildi.Hamileliğin sonlandırılması düşünülürken Yıldız öğretmen, dayanılmaz 
ağrılara bebeği için katlanabileceğini belirtti. Sürekli doktor kontrolünde tutulan genç kadın, aylarca uyuyamadı, 
yatamadı. Bebeğini kucağına alabilmek için her şeye katlandı.Yıldız Açık, hamileliğinin ilk gününden bu yana kontrollerinin yapıldığı hastanede gebeliğinin dokuzuncu ayında sezaryenle sağlıklı bir erkek çocuk dünyaya getirdi. Açık'ın aynı anda oldukça zorlu günler geçirmesine neden olan tümör de alındı.
 
 'Her şey bebeğim için'
 
Yıldız Açık, ağrıları dindiği ve bebeğini sağlıklı şekilde 
dünyaya getirdiği için çok mutlu olduğunu söyledi. Hamileliği süresince sürekli sabretmek zorunda kaldığını anlatan Açık, eşinin, ailesinin ve doktorunun kendisine sürekli moral verdiğini dile getirdi.'Benim hayati riskim bile vardı. Dayanılmaz kasılmalarım ve ağrılarım oluyordu. Ona rağmen hep bebeğimi sağlıklı şekilde kucağıma almak istedim' diyen Açık, her şeye bebeği için katlandığını vurguladı. Açık, kaybetmemek için sürekli dua ettiği bebeğini sağlıklı şekilde kucağına aldığında çektiği tüm sıkıntıları unuttuğunu aktardı.
 
 Sürekli takipte tutuldu
 
Hastanenin Kadın Hastalıkları ve Doğum Uzmanı Doç. Dr. Ayla Üçkuyu ise hastanın vücudunda 6 santimetre çapında iyi huylu tümör varken gebe kalmayı tercih ettiğini söyledi.
Ancak tümör büyüyünce hastanın ağrılarının arttığını ifade eden Üçkuyu, tıbbi tedavileri eksiksiz yerine getirdiklerini anlattı. Açık'ın büyük zahmetler çektiğine işaret eden Üçkuyu, 'Bu, tümörün büyüklüğü nedeniyle çok sık rastlanan bir durum değil. Bebeğimiz sağlıklı şekilde dünyaya geldi. Tümörü de aldık' diye konuştu.