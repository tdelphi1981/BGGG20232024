18 bin kistik fibrozis hastası kayıplarda!
Türkiye'de 20 bin civarında kistik fibrozis hastası var... Teşhis konulan 2 bin kişi tedavi oluyor. 18 bin hasta nerede? Hasta ve hasta yakınlarıyla el ele veren doktorlar, yanlış teşhis koyan meslektaşlarına kistik fibrozis'i öğretmek için dernek kurdu. Bir çeşit akciğer hastalığı olan vaka için 'Kist mi?' diye soran doktor var!
 Türkan YILMAZER
 Fotoğraf: Ferhat ULUDAĞLAR
 Kistik fibrozis... Bu iki kelime sizin için hiçbir şey ifade etmeyebilir ama Türkiye'de 20 bin civarında kistik fibrozis hastası var. Erken teşhisle kontrol altına alınabilmesine rağmen; alerji, astım gibi göğüs hastalıklarıyla karıştırıldığı için yanlış tedavi yöntemleri uygulanıyor. İşte kistik fibrozis'le ilgili doğrular ve yanlışlar:
 - Hırıltı,kilo kaybı, sık ve uzun süreli öksürük, aşırı balgam, nefes alma ve vermede zorlanma, bağırsakta tıkanma, aşırı gaz, şişkinlik, karın ağrısı gibi belirtileri vardır.
 - Normalde toplumda görülme sıklığı ortalama 2 bin 500 kişide bir, taşıyıcı olma ihtimali 200'de bir olan hastalık, akraba evliliklerinin sık yaşandığı toplumlarda çok daha fazla görülüyor. 10 hastadan 9'u kistik fibrozis olduğunu bilmiyor.
 - Marmara Üniversitesi Tıp Fakültesi Öğretim Üyesi Çocuk Göğüs Hastalıkları Uzmanı Prof. Dr. Bülent Karadağ, hastalığın en fazla 2-3 aylıkken teşhis edilmesinin önemli olduğunu söylüyor: Türkiye'de 20 bin civarında hasta var ancak teşhis konulan 2 bin kişi tedavi oluyor. 18 bin hastayı arıyoruz. Farkındalığı artırmak için doktor, hasta ve hasta yakınları olarak KİFDER'i (Kistik Fibrozis Yardımlaşma ve Dayanışma Derneği) kurduk. Yenidoğan taramasında yapılan rutin topuk kanı uygulamasına gelecek yıl kistik fibrozis de dahil olacak.
 - Derneğin başkanlığını yürüten İlknur Görgün, şimdi 11 yaşında olan kızı Selin'e 3.5 aylıkken teşhis konulduğunu, doktorun söylediği iki kelimenin ardından tüm hayatlarının değiştiğine dikkat çekti: Doktor doktor dolaşarak teşhise ulaştık ama bu defa da ansiklopedileri karıştırarak hastalıkla ilgili bilgi edinmeye çalıştık. Dernek üyesi tüm ailelerin ortak bir geçmişi var. Ne yapacağını bilemez, şaşırmış bir halde hastalığı tanımaya çalışıyoruz. Yıllarca çevremize ve gittiğimiz doktorlara hastalığı anlatmaya çalıştık. Kistik fibrozis nedir, diye sorduklarında bütün ansiklopedik bilgileri anlatmak zorunda da kalıyoruz. Kisti mi var, kisti neredesinde diye soran doktorlar var. Amacımız bu hastalığın bilinirliğini anlatmak, toplumu aydınlatmak.
 'Alerji' dediler, yedirmediler 13 yaşında omletle tanıştı!
 29 yaşındaki Selim Çöremen'in annesi Serap Çöremen, oğlunun yanlış teşhis sebebiyle 5 yıl boyunca alerji tedavisi gördüğünü anlattı: 15 gün boyunca hastanede yattı, heyete girdi. 8 doktor tek tek filmlerine baktı, teşhis koyamadı. Yıllarca farklı farklı teşhislerle yanlış ilaçlar içti. Birçok gıdadan mahrum kaldı. Domates, beyaz peynir, dana eti, çikolata, fındık, fıstık, portakal, mandalina, çilek, muz, kavun, karpuz, şeftali, erik, yumurta yiyemedi. Ne öksürüğü ne de diğer şikayetleri geçti. Meğer kistik fibrozis hastasıymış. Bu teşhis konulduğunda 13 yaşındaydı, ilk omletini, ilk çikolatasını, ilk portakalını bu yaşta yemek zorunda kaldı.
 Dükkanı kapattı, hastanede temizlikçi olarak çalıştı
 İNCİ Aktaş'ın ailesinin bambaşka bir fedakarlık öyküsü var. Ali Aktaş, şimdi 20 yaşında olan İnci için yaşadığı kenti de mesleğini de değiştirmiş: İnci 4.5 aylıktı. Sürekli hasta, öksürüyor, hırıltılar çıkarıyor, nefessiz kalıyor, bağırsak tıkanıklığı yaşıyor, kilo alamıyor. İnanılmaz yıpratıcı bir süreç. Baktım Tokat'ta tedavi olamıyor, ilaçlarını da Bağ-Kur aracılığıyla alamıyorum; fotoğrafçı dükkanımı kapatıp, İstanbul'a taşındık. O dönem sadece SSK, ilaçları ödediği için sigortalı bir iş aradım. İnci'nin hastalığına çare olur diye de hastanede işe girdim. Doktorlara daha rahat sorarım diye düşündüm. Çapa'ya girdim, temizlik firmasında çalıştım.
  