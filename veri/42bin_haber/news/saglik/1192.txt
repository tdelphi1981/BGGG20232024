Katarakt ameliyatı, kalp ameliyatı kadar önemli
Dünyagöz Hastaneler Grubu Medikal Direktörü Prof. Dr. Kazım Devranoğlu, katarakt ameliyatlarının, en az kalp ameliyatları kadar önemli olduğunu belirtti.
Devranoğlu, yazılı açıklamasında, katarakt ameliyatı olacak hastaların dikkat etmesi gereken konuları, 'hekim tecrübesi', 'kullanılan malzemelerin kişiye özel olarak ve tek seferlik kullanılması', 'tedavinin yapıldığı hastanenin teknolojik altyapısının yeterliliği', 'ameliyatın gerçekleştiği ameliyathanenin sterilizasyon zincirine uygun olması' şeklinde sıraladı.

Sterilizasyon şartlarına uyulmadan yapılan katarakt ameliyatı sonrası gözde enfeksiyon ve farklı komplikasyonlar gelişebileceğine dikkati çeken Devranoğlu, bu durumun hastanın görme yetisini kaybetmesine kadar gidebilecek bir yolun başlangıcı olabileceğini kaydetti.

Devranoğlu, 'iyi', 'kaliteli' merceklerle yapılmayan ameliyatlarda kataraktın arka zarının kalınlaşma riskinin, kaliteli mercekle yapılan ameliyatlara göre daha fazla olduğuna değinerek, bu tür durumlarda kalınlaşan katarakt zarının lazerle açılması gerektiğini, bunun da hasta için ayrı bir ameliyat riski ve maddi külfet anlamına geldiğini belirtti.

Katarakt ameliyatının başarısını, hekimin tecrübesi ve göz içine konulan merceğin kalitesinin doğrudan etkilediğini anlatan Devranoğlu, katarakt ameliyatlarının, en az kalp ameliyatları kadar önemli olduğunu belirtti.

Devranoğlu, 'Femtosaniye Lazer' yöntemi ile katarakt tedavisinde önemli yol katedildiğinin altını çizerek, şu bilgileri verdi:

'Femtosaniye Lazer yardımıyla katarakt ameliyatında gelişmiş görüntüleneme yöntemleri kullanılarak katarakt ameliyatının en önemli aşamaları yapılıyor. Bu aşamalar sırasıyla, gözün kornea tabakasının lazerle kesilmesi, göz merceğinin ön zarının alınması ve katarakt oluşmuş merceğin göz içinde parçalanması lazer yardımı ile daha hassas ve daha düzgün olarak yapılabilmektedir. Klasik Fako ile yapılan katarakt ameliyatlarında olduğu gibi bu şekilde lazer yardımıyla hassas olarak yapılan ameliyatlar sonrasında da göz içine takılan çok odaklı mercekler ile kataraktın yanı sıra varsa hastalardaki kırma kusurlarının (miyop, hipermetrop, astigmat) daha doğru olarak düzeltilebiliyor, uzak ve yakın gözlüklerine olan bağımlılık azalıyor. Türkiye bu yöntemi, dünya ile eş zamanlı olarak kullanmaya başlayarak bu konuda Avrupa'daki deneyimli ülkeler arasına katıldı.'