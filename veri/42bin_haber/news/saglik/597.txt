Pişmanlıklara değil hedeflere yoğunlaşın
Yılın son günlerinde duygusal değişiklikler yaşanabiliyor. Bu stresli dönemle baş ederken en önemli nokta, biten seneye dair tamamlanmamış meseleleri halletmeye çalışmak. İşte, uzmanların yeni yıla girerken önerileri 
 ÖZGÜR GÖKMEN ÇELENK 
  
 ozgur.celenk@posta.com.tr
  
 Anadolu Sağlık Merkezi Uzman Klinik Psikolog Aylin Sezer anlattı: 
 İstediklerimiz, planladıklarımız, gerçekleştirdiklerimiz ya da gerçekleştiremediklerimiz ile bir yılı daha bitiriyoruz. Birçoğumuz senenin muhasebesini çıkarıyor, gerçekleştirilen planlarını artı hanesine, gerçekleştirilemeyenleri ise eksi hanesine yazıyor. Çıkan sonuç, çoğu zaman kişinin sene sonunda hissettiği ruh halini belirliyor. Her sonda olduğu gibi biten yıllar da içinde hüznü barındırıyor. Planlarını gerçekleştirenler, hedeflerine ulaşanlar, hayatlarında olumlu değişiklikler yapmayı başarmış olanlar, seneyi huzurlu bir şekilde kapatırlar. Ancak geriye dönüp bakıldığında hedeflerine ulaşamadığını gören kişiler kendinin başarısız hissedebilir. Bu his kişide, çaresizlik, mutsuzluk ve umutsuzluk gibi duygulara sebep olabilir. 
 Yaşlanma kaygıları!
  
 Senenin bitmesiyle ilgili kaygı, çoğunlukla o sene için planlanmış ve yapılamamış işler veya hedeflerle ilgilidir. Aslında yılın sonunda, ardımızda bıraktığımız bir senenin yasını tutarız. Yıl sonları aynı zamanda bir kaybı da simgeler. Yaşanan sıkıntılı, hüzünlü duygular yas tepkisiyle benzeşir. Tüm yaşanmışlıkları ve yaşanmamışlıklarıyla o yıl geri gelmemek üzere biter. Hayatımızın bir yılını daha geride bırakmış olmak, bazı kişilerde yoğun hüzne ve depresif duygulara neden olurken yaşlanmakla ilgili kaygıları da öne çıkarabilir. “Bir yıl daha bitti, yaşlanıyorum, ama daha yapmak istediğim o kadar çok şey var ki” gibi cümleler zihnimizden geçebilir. 
 Yeni bir başlangıç yapın 
  
 Geçmişi değerlendirirken yapılan yanlışlara bakmak ve anlamaya çalışmak çok önemli. Yeni yıl, yeni bir başlangıçtır. Bu nedenle, eskinin suçluluk ve pişmanlıklarını geride bırakmaya çalışıp yeni planlara ve hedeflere odaklanılması gerekir. Eğer eski seneden bitmemiş meseleler, halledilmesi gereken işler varsa, öncelikle bunları temizlemeye çalışmak gerekir. 
 Gerçekçi hedefler koyun
  
 Yıl sonlarındaki bu stresli dönemle baş ederken en önemli nokta biten seneye dair bitmemiş meseleleri halletmeye çalışmak. Yıl sonunda yaşanan pişmanlık ve suçluluk hislerini, yeni yıl kararları, motivasyon ve hedef odaklı davranışlarla değiştirmeye çalışmak önemli. Gerçekleştirilemeyen hedefleri, aynen yeni yıla taşımak yerine, yeni, daha gerçekleştirilebilir hedefler koymak, kişinin yaşam durumuna uygun planlar yapması öncelikli olmalı. Yıl sonunun, yeni bir başlangıç, geçmişin yüklerini geride bırakıp umutla ilerlemek için güzel bir fırsat olduğu unutulmamalı. 
 Amacınıza ulaşmak için ipuçları 
 Psikolog Özge Altan yeni yıl kararları alırken dikkat edilmesi gerekenleri anlattı: 
 - Hedef belirlerken, cümlelerinizin olumlu bir dille kurulmasına dikkat edin. “Bundan sonra ağır tatlılar yemeyeceğim” demek yerine “Bundan sonra sütlü tatlıları daha çok yiyeceğim” demeyi seçin. 
 - Yeni yıldan beklentilerinizi tanımlarken net cümleler kurun. “Bu yıl daha çok egzersiz yapacağım” demek yerine, “Bu yıl haftada iki gün spor salonuna gideceğim” deyin. 
 - Neye ulaşmak istediğinizi bir kağıda yazın ve her gün görebileceğiniz bir yere asın. Bu size, ne konuda çaba harcamanız ve neye dikkat etmeniz gerektiği konusunda hatırlatmada bulunacaktır. 
 - Hedef belirlerken sadece ulaşabildiğiniz hedeflere karar kıldığınızdan emin olun. Ekonomik durumunuzu, takviminizi, ailenizin ihtiyaçlarını göz önünde bulundurun. Aksi takdirde, hedefler her yıl olduğu gibi, bir sonraki yıla ertelenen hayaller olmaktan öteye geçemez. 
 - Kendiniz ve aileniz için bir zaman çizelgesi oluşturun. Hedeflerinizi ve bunları ne kadar zaman içinde hayata geçireceğinizle ilgili yazılı bir plan hazırlayın ve gerçekleştirdiğiniz her hedefin yanına bir işaret koyun. Böylelikle neleri hayata geçirebildiğinizi görmenin mutluluğunu yaşayın. 
 - Yaptıklarınızla ilgili olumlu tutumunuzu korumaya devam edin. Hedeflerinizi ailenizle, arkadaşlarınızla paylaşın. Konuşmaların gerçekleşemeyenler üzerinden değil, daha çok gerçekleşen hedeflerin üzeriden olmasına dikkat edin. 
 - Hedefiniz ulaşılması zaman alacak ya da geniş bir alanı kaplayan türden ise onu küçük parçalara bölmeyi ihmal etmeyin. 
 - Aksamaların, başarısızlıkların her zaman olabileceğini aklınızdan çıkarmayın. Bir pazartesi öğleden sonrasında daha, yeni başladığınız rejiminizi bırakıyor olabilirsiniz. Ama bu salı günü gelmeyecek demek değil. Aksamalar olduğunda, cesaretinizi kaybetmeyin. 
 - Başarılarınızın farkına varın. Ulaştığınız her hedefiniz için kendinize o hedeften daha küçük bir ödül sunun. 
 (30.12.2012 tarihli Posta Karnaval'dan alınmıştır.)