Amerikalılar daha çok hastalanıyor
Amerikalıların sağlık durumunun, diğer gelişmiş ülkelerde yaşayanlarınkinden daha kötü olduğu belirlendi. Bilimler Akademisi bünyesindeki Tıp Kurumu'nun raporu, eğitimli, yüksek gelirli, sağlık güvenceli olsa da sağlıklı beslense de Amerikalıların diğer zengin ülkelerde yaşayanlardan daha erken öldüğünü ve daha fazla hastalığa yakalandığını gösterdi.

Araştırmada, Amerikalıların sağlık durumu ile Avustralya, Kanada ve Japonya'nın da aralarında bulunduğu 16 gelişmiş ülkede yaşayanlarınki karşılaştırıldı.

Amerikalılar, çocuk ölümleri, düşük kilolu doğumlar, intiharlar, gençlerin gebe kalması, yaralanmalar, cinsel yolla bulaşan hastalıklar, uyuşturucuya bağlı ölümler, şeker hastalığı, obezite, kalp-damar hastalıkları ve kronik solunum hastalıkları, engellilerin sayısı gibi kriterler göz önüne alındığında 16 ülkenin sonunda yer aldı.

Araştırmaya imza atanlardan Dr. Steven Woolf, sonuçlara şaşırdıklarını ifade etti.

Woolf, geçerli bir neden olmaksızın Amerikalıların diğer zengin ülkelerde yaşayankilerden erken öldüğünü ve daha fazla hastalığa yakalandığını vurguladı.