Hangi öksürük astım belirtisidir?
Kış aylarıyla birlikte hastalıklar da kapıya dayandı. Özellikle soğuk havalardan kolayca etkilenen çocuklar hastalanıyor ve sürekli öksürüyor. Çocukların öksürükleri genellikle 1-2 haftada düzeliyor ama bazılarında 2 haftadan daha uzun sürüyor veya nefes sıkışması görülüyor. Öksürüğün geçmemesi üzerine aileler çocuklarının astım, bronşit ya da zatürre hastalıklarına yakalandığını sanarak endişeye kapılıyor. Liv HOSPITAL Çocuk Sağlığı ve Hastalıkları Bölümü’nden Çocuk Astım ve Alerji Uzmanı Doç. Dr. Ahmet Akçay hangi öksürüğün hangi hastalığa işaret ettiğini anlatıyor.
 Astım kötü bir hastalık mıdır?
 Aileler astım hastalığından çok korktukları için genelde doktorlar astım kelimesini kullanmaya çekinirler.  Bu nedenle bronşit, spastik bronşit, alerjik bronşit gibi isimler tercih edilir. Aslında bütün isimler aynıdır. Bu isimler astımın eş anlamlarıdır. Astımdan korkmamak gerekir. İlk yapılması gereken astım teşhisinin doğru konulmasıdır. 
  
 Öksüren her çocuk astım mıdır?
 Her öksüren çocuğa astım teşhisi konulması çok yanlış. Astım teşhisinin bu konuda uzman hekimler tarafından konulması gerekir.  Astım teşhisi çocuklarda astım konusunda da bir uzmanlık olan “çocuk alerjisi uzmanı” yeni adıyla “çocuk immünolojisi ve alerji hastalıkları uzmanları” tarafından konulmalıdır. Teşhis doğru konulursa en az tedavi ve en az ilaçla çocuğa zarar vermeden tedavi edilebilir. Aksi takdirde çocuğa astıma benziyor diye birçok gereksiz ilaç verip ilaç yüklemesi yapmış oluruz. 
  
 Astımın belirtileri nelerdir?
 • Çocuktaki her grip çok ağır geçiyor ve özellikle 2 haftadan uzun süren öksürük oluyorsa
 • Nefes sıkışmaları oluyorsa
 • Çok sık öksürük oluyorsa
 • Özellikle koşunca öksürük, göğüste sıkışma veya hışıltı oluyorsa
 • Sabaha doğru öksürükler oluyorsa
 • Uykuya daldıktan 1-2 saat sonra öksürük başlıyorsa
 • Öksürük nedeniyle uykudan kalkıyorsa
 Bu saydığımız belirtiler tekrarlıyorsa çocuk mutlaka astım yönünden incelenmelidir.  Özellikle de çocuğun anne, baba, kardeş veya yakın akrabalarında astım, egzama, alerjik nezle gibi alerjik hastalıklar varsa astım olma riski çok yüksektir. 
  
 Astımlı çocuklarda nelere dikkat etmek gerekir? 
 Astımlı çocuklara doğru teşhis konulduktan sonra başarılı bir tedavi ile normal çocuklardan hiçbir farkı kalmaz. Spor yapmalarında sakınca olmadığı gibi sporun faydası da vardır. Sadece nasıl spor yapmaları ve ne tür önlem almaları gerektiğini bilmelidirler. Astımlı çocukları terleyince kötü olur diye evlere hapsetmemek gerekir.
 Astımlı çocuk nelerden korunmalıdır?
 Alerjisi olduğu alerjenlerden korunması yeterlidir. Örneğin; ev tozu akarlarına alerjisi olan çocuklar akarlara yönelik önlemler almalıdır. Polenlere alerjisi varsa polenlerden korunmalıdır. Ayrıca yanlarında sigara içilmemeli, keskin kokulu parfümler kullanılmamalıdır. Evde buhar makinelerinin çalıştırılması zararlı olabilir.  
  