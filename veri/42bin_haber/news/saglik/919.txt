Salata Amerikalılara yaramıyor!
Yeşil yapraklı sebzelerin her yıl 2 milyon Amerikalının zehirlenmesine neden olduğu belirlendi. Atlanta kentindeki Hastalık Kontrol ve Önleme Merkezi tarafından yapılan araştırma, ABD'de gıda zehirlenmelerine en fazla salatanın yol açtığını gösterdi. 2,1 milyon Amerikalının her yıl salata, ıspanak ve benzer sebzeler nedeniyle zehirlendiği, ''zehirlenme kaynakları listesinin'' ikinci sırasında ise süt ürünlerinin geldiği belirtildi.

Ancak, salatadan zehirlenenlerin süt ürünlerinden zehirlenenlerden iki kat fazla olduğu görüldü. Salatadan zehirlenmenin genellikle virüse bağlı olduğunu vurgulayan uzmanlar, sebze yemekten vazgeçmek yerine bol suyla elleri yıkama ya da ıspanak gibi sebzeleri iyi pişirme önerisinde bulundu.

Bu sonuçların patates kızartması ve hamburger tutkunları için ''sebze yememe bahanesi'' olmaması gerektiğini belirten uzmanlar, ABD'de her yıl 1400'den fazla kişinin salmonella ya da listeria gibi tehlikeli bakteriler içeren etler nedeniyle yaşamını yitirdiğine dikkati çekti. Konuya ilişkin makale Fransız ''Le Figaro'' gazetesinin internet sitesinde yer aldı.