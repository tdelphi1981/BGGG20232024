Tüm kötülüklerin anası
Günlük 10 saati bulan internet bağımlılığı, aşırı televizyon izlemek gibi nedenlerle azalan komşuluk ilişkilerinin getirdiği hareketsiz yaşamın, obeziteyi artırdığı bildirildi.
Samsun Medicana Hastanesi Genel Cerrahi Uzmanı Doç. Dr. Cengiz Kayahan, obezite ve korunma yollarıyla ilgili uyarılarda bulundu. İnternetin çıkışıyla birçok kişinin internet bağımlısı durumuna geldiğine dikkati çeken Kayahan, İnsanlar bilgisayar başında hiç kalkmadan 8-10 saat kalabiliyorlar. Bu arada eller boş durmuyor. Bir şeyler tüketirken hareket etmeyen kişilerde enerji alımı oldukça yükseliyor. Görsel medya ve sanal alem, insanları dış ortamdan iç ortama çekti. Azalan komşuluk ilişkileri nedeniyle insanların eve kapanması ve atıştırma kültürüyle oluşan enerji fazlası obezitenin tetikleyicisi oluyor. Bir de bu durumu fast food tarzı tüketim destekleyince obezite kaçınılmaz bir sonuçtur dedi. 

Kilo almamak için düzenli yaşamanın şart olduğunu ifade eden Kayahan, şunları söyledi:
Öncelikle kilo problemi yaşamamak için normal kilodayken kilomuzu korumalıyız. Kaliteli bir hayat istiyorsanız hayatın kurallarına uymanız 
gerekiyor. Günlük hareketlerin dışında düzenli egzersiz yapılması gerekiyor.  

Sağlıklı ve dengeli beslenerek ihtiyacımız olduğu kadarını tüketmek, televizyon ve internet bağımlılığından kurtulmak gerekiyor. Yakın mesafelerde mümkün olduğu kadar otomobil kullanmayıp yürümek, abartılı olmamak kaydıyla merdivenleri kullanmak faydalı olacaktır. 
  
"OBEZİTE BÜTÜN HASTALIKLARIN ZEMİNİ"  


Obezitenin dolaşım sistemi hastalıkları başta olmak üzere birçok hastalığa neden olduğuna değinen Kayahan, şunları kaydetti:
Obezite kalp yetmezliğinden solunum sistemi yetmezliklerine kadar birçok hastalığın nedenidir. Hipertansiyon, kolesterolün yükselmesi, eklem rahatsızlıkları, uyku apnesi oluşumu obezitenin neden olabileceği hastalıklardır. Günümüzde alzheimerin dahi en büyük nedeni olarak obezite gösteriliyor. Obezitenin sebep olamayacağı hastalık saymak neredeyse mümkün değil. Bu hastalıkların arasına kanser gelişimini de koyabiliriz. Obezite bütün hastalıkların zeminidir.
Doç. Dr. Kayahan, 'sıfır beden' diye tanımlanan durumun sağlıklı olmadığını vurgulayarak, Sağlıklı olmak demek bir kimsenin güncel ihtiyacını hiç kimseye ihtiyaç duymadan gidermesi demektir. Sıfır beden çok zayıf olan, et ve yağ negatife inmiş kişidir. Ancak yeri geldiğinde bu et ve yağa ihtiyacımız vardır ifadelerini kullandı.

 
  
 