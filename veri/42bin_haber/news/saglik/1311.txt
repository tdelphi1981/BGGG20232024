Bahar hastalıklarına dikkat!
Çanakkale Onsekiz Mart Üniversitesi (ÇOMÜ) Tıp Fakültesi Hastanesi KBB Ana Bilim Dalı Öğretim Üyesi Yrd. Doç. Dr. Oğuz Güçlü, kışın bitimi olan mart ve nisan aylarında enfeksiyon hastalıklarının arttığını belirterek, dikkat edilmesini istedi.
İlkbahar aylarında artan enfeksiyon hastalıklarına ve alerjiye dikkat çeken Güçlü, kışın en soğuk döneminde de enfeksiyonlar gözlendiğini, özellikle hava sıcaklığının 10 ile 25 derece arasında olduğu dönemlerde viral enfeksiyonların sıklığında artış olduğunu söyledi. Bu konuda uyaran Yrd. Doç. Dr. Güçlü, "Özellikle toplu yaşama alanlarında daha hızlı yayılan hastalık, toplumsal bir problem haline dönüşmektedir. Bu hastalığın, daha doğrusu virüsün karakteriyle ilgili özellikle bu aylarda artış görüyoruz. Bu durum günlük yaşantımızı oldukça etkiliyor. Sonuçta yaşam kalitemiz, işgücümüz, okul performansımız düşüyor. Özellikle havanın güzel olduğu, dışarıda daha fazla vakit geçirmek istediğimiz bahar dönemlerinde bu tür hastalıklar yaşam kalitemizi düşürüyor." şeklinde konuştu. Enfeksiyon döneminde kanıtlanmış tek tedavinin, yüksek dozda C vitamini alınması olduğunu aktaran Güçlü, sağlıklı beslenmenin bağışıklık sistemini güçlendirdiğini belirterek şu tavsiyelerde bulundu: "Sağlıklı besinler yedik, yiyoruz ve artık hastalanmayacağız diye bir şey yok. Bu tür üst solunum yolları hastalıkları, özellikle temas yoluyla bulaşabilir. Hasta olan kişi maske takmalı veya hapşırdıktan, öksürdükten sonra ellerini yıkamalı, ayrı bardak ve havlu kullanmalıdır. Bazen ne yaparsak yapalım bu hastalıklara yakalanabiliyoruz, çünkü sıklıkla viral enfeksiyonlardır ve bulaşma olasılığı çok yüksektir. Korunma yollarını kullanırsak, toplumsal açıdan daha pozitif hareket edilmiş olur." Oğuz Güçlü, özellikle gece gündüz sıcaklık farkının çok olduğu durumlarda giyime dikkat edilmesi tavsiyesinde bulundu.