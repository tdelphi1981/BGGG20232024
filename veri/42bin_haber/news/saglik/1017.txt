En çok tuz tüketen ülke: Türkiye
 
 Kayseri Halk Sağlığı Müdürlüğü,Türkiye’nin kişi başı tuz tüketeminde önde gelen ülkeler arasında olduğunu, birçok ülkede 9-12 gram arasında olan tuz tüketeminin, ülkemizde 18 grama ulaştığını açıkladı. 
 TUZUN AZI KARAR, FAZLASI ZARAR
  
 Kayseri Halk Sağlığı Müdürlüğü, ’Dünya Tuz Tüketim Günü’ nedeniyle yaptığı açıklamada fazla tuz tüketiminin sık neden olduğu hastalıkların başında kan basıncı yüksekliği, kalp damar hastalıkları, gastrit, kanserler, kemik erimesi ve böbrek hastalıklarının geldiği belirtildi. 
 Türkiye’de erişkin nüfusun yaklaşık 3’te 1’inde yüksek tansiyon olduğunu vurgulanan açıklamada şu görüşlere yer verildi: "Toplum sağlığı için tuzu azaltma girişimi uzun soluklu yolculuktur. Sağlık Bakanlığı Temel Sağlık Hizmetleri Genel Müdürlüğü, ’Türkiye Aşırı Tuz Tüketiminin Azaltılması Programı’ başlatmıştır.Programın hedefi; Türkiye’de tuz tüketimini günlük 5 gramın altına düşürmektir. 
 Felçlerin yüzde 62’si ve koroner kalp hastalıklarının yüzde 49’undan yüksek kan basıncı sorumludur. Tuzla hipertansiyon arasında doza bağlı dolaysız ilişki mevcuttur. Tuz alımının azaltılması uzun dönemde kalp damar hastalıkları ve inme riskini azaltır. 
 Diyetle alınan tuzun 10 gramdan 5 grama düşürülmesi ile inme riski ve damar hastalıkları riski azaltılabilir. Tuz tüketiminin günde 6 grama düşürülmesi ile her yıl yaklaşık olarak 2.5 milyon ölümün önüne geçilebilir. Gıda endüstrisinin gönüllü olarak yaptığı işlenmiş gıdalardaki tuzun azaltılması çalışması sağlık harcamalarındaki milyonlarca doların korunması anlamına gelmektedir." 
 Halk Sağlığı Müdürlüğü uzmanları, tuz konusunda vatandaşlara şu önerilerde bulundu: 
 * Yemeğinizi pişirirken tuz eklemeyin. 
 * Masadan tuzluğu kaldırın. Lezzet için maydanoz, nane, dereotu, çeşitli baharatlar, kırmızı biber, limon ve sirke kullanın. 
 * Sucuk, pastırma, salam mümkün olduğu kadar yemeyin. 
 * Ketçap, mayonez, hardal, soya sosu gibi hazır sos ve baharatların yüksek oranda tuz içerdiğini unutmayın. 
 * Market alışverişlerinde alacağınız ürünlerin tuz oranlarına mutlaka bakın 
 * Zeytin, peynir turşu gibi gıdaları tüketmeden önce mutlaka suda bekletip tuz oranını azaltın. 
 * Cips, kraker, tuzlu bisküvi gibi ürünlerin tüketiminde dikkatli olun. 
 * Restoran, lokanta gibi yerlerde kullanılan tuzun iyotlu olması sağlanmalı, tuzluk yerine küçük paketlerde tuz verilmelidir. 
 DHA
  
 
  