İsteyene bedava protez sağlanacak
11 yılda 455 kişinin yürümesini sağlayan DÜ Ortez ve Protez Merkezi, yapılan yasal değişiklikle birlikte ücretsiz protez hizmeti vermek için harekete geçti 
 Merkezi ABD’de bulunan "Barış İçin Doktorlar Vakfı"nın (Physician For Peace) desteğiyle Dicle Üniversitesi (DÜ) bünyesinde kurulan ve ücretlendirme konusundaki sıkıntı nedeniyle 2 yıldır atıl kalan Ortez ve Protez Uygulama Merkezi, Sosyal Güvenlik Kurumu’ndaki (SGK) yasal değişiklikle birlikte artık talep eden herkese hiçbir ücret ödemeden protez hizmeti verebilecek. 
 2001 yılında kurulan ve verdiği protez hizmeti ile 11 yılda 102’si mayın, 124’ü trafik kazası mağduru toplam 455 kişinin yürümesini sağlayan DÜ’deki Ortez ve Protez Uygulama Merkezine gidecek engelliler, yeni düzenlemeyle artık aldığı faturayı SGK’dan tahsil edecek ve hiçbir ücret ödemeksizin protez sahibi olacak, ücretlendirme kurum ile SGK arasından çıkarılacak. 
 SUİSTİMALLERİN ÖNÜNE GEÇİLECEK
  
 Ünite Müdürü Prof. Dr. Abdurrahman Şenyiğit  "Ortez ve protez üretimi maalesef suistimale çok açık. Bu kapsamda belirgin bir standart olmayınca kullanılabilirliği olmayan malzemelerin yüksek fiyata devlete fatura edildiğini görüyor, ya da üretilen ile faturalandırılan protez malzemesinin farklı olduğunu öğreniyoruz. SGK’da rapor edilen malzemelerin test edileceği bir ünite olmadığı için SGK’nın 7 üniversite laboratuvarı ile bu konuda anlaşma yapması gündemde. Hasta mağduriyetini önleyecek bu uygulama ile hastalara hizmet verdiğimiz gibi, dışarıda verilen hizmeti de kontrol eder hale geleceğiz" diye konuştu. 
 'YASA İLE ELİMİZ GÜÇLENDİ'
  
 Ünite sorumlusu Doç. Dr. Abdülkadir Aydın da, ücret karşılığı hizmetin faturalandırılması yönteminin maddi durumu iyi olmayan hastalar tarafından uygun görülmemesi nedeniyle 2 yıldır merkeze olan talebin azaldığını, ancak hastaların para harcamadan protez sahibi olmalarının önünü açan 27 Kasım’da yapılan yasal değişiklikle özel kurumlarla rekabet edecek seviyeye geldiklerini söyledi. 
 "Yasa ile elimiz güçlendi" diyen Aydın, artık talep eden herkese merkeze hiçbir ücret ödemeksizin protez hizmeti verebileceklerini belirtti. 
 Aydın, özel laboratuvarların ücretsiz protez hizmeti karşılığında hastadan vekaletname istediklerini ve bu uygulamanın hastaları birçok yönden rahatsız ettiğini ifade ederek, "Merkez olarak vekaletname talebinde bulunmadan hastalara ücretsiz kaliteli protez hizmeti vermeyi vaat ediyoruz. SGK ile yapacağımız anlaşmadan sonra artık hastaların bizi tercih etmelerinin önünde hiçbir sıkıntı kalmadı" dedi. 
 AA