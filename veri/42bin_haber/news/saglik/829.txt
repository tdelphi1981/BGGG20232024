Cep telefonsuzluk artık fobi
 
 Türkiye Psikiyatri Derneği Eskişehir Şube Başkanı ve Eskişehir Osmangazi Üniversitesi Psikiyatri Ana Bilim Dalı Öğretim üyesi Doç. Dr. Çınar Yenilmez, İngilizce’de "no mobile phobia" dan türetilen "nomofobi" yani cep telefonundan mahrum kalma fobisinin, modern çağın yeni korkusu haline geldiğini söyledi. 
 KAPSAMA ALANI DIŞINDA OLMAKTAN KORKU
  
 Yenilmez, yaptığı açıklamada teknolojinin gelişmesiyle birlikte yeni fobilerin ortaya çıktığını belirterek, "Fobi, basit durumlar veya nesnelerden duyulan mantıksız aşırı korkudur. Nomofobi ise cep telefonundan mahrum kalmaktan, kapsama alanı dışında olmaktan ve cep telefonu yoluyla iletişimden kopmaktan duyulan aşırı korkudur" dedi.
  
 YAŞAM KALİTESİNİ ETKİLİYOR 
 En çok bilinen uçak, yükseklik, kapalı yerde kalma, hayvan korkuları gibi fobilerin yanı sıra teknolojiyle birlikte oraya çıkan bu fobinin de yaşam kalitesini olumsuz etkilediğini ifade eden Doç. Dr. Yenilmez, "Yapılan bir araştırmaya göre, ’cep telefonunuzu kaybetseniz ne yaparsınız?’ sorusuna 18-24 yaş arası gençlerin yüzde 76’sı anksiyete yani yüksek kaygı ve endişe duyacaklarını belirtmişlerdir. Teknoloji geliştikçe bu tarz yeni fobilerle karşılaşmamız mümkün. Ancak bu anksiyete durumunun çok daha ileriye gitmemesi için tedavi edilmesi gerekmektedir" diye konuştu.
  
 İŞTE NOMOFOBİNİN BELİRTİLERİ 
 'Nomofobi'nin belirtileriyle ilgili olarak Yenilmez, şunları kaydetti "Kişi, cep telefonu güvenli bir yerde olduğu halde kaybetme endişesi taşıyorsa ya da sinyalini kaybetmekten aşırı kaygılanıyorsa, telefonunu asla kapatamıyorsa, kapsama alanında olup olmadığını veya şarjını kontrol etmek için sürekli telefonuna bakıyorsa ve bu gündelik yaşamını etkiliyorsa, kişi modern çağın yeni fobisi 'Nomofobi’ ile karşı karşıyadır."
  