Suni kemik müjdesi
 
 Kemik iliğindeki kök hücreler ve yeni üretilmiş bir plastik maddenin birleştirilmesiyle oluşturulan suni kemik sayesinde, parçalanan kol ve bacakların iyileştirilmesi yakında mümkün hale gelecek. 
 İskoçya’daki Edinburgh ve İngiltere’deki Southampton üniversitelerinin 7 yıl süren ortak çalışmaları sonucu ortaya çıkan buluş, Advanced Functional Materials adlı bilimsel dergide bilim dünyasına tanıtıldı. 
 YENİ KEMİK OLUŞUMU
  
 Eriyerek yok olma özelliğine sahip, sert ama hafif bir çeşit plastikten yararlanılarak üretilen implant, kemik içine yerleşiyor ve asıl kemiğin yeniden büyümesine destek oluyor. İmplantın çatısını oluşturan, kan akışına izin verecek şekilde bal peteği biçiminde üretilmiş plastik madde, hastanın kemik iliğindeki kök hücrelerin implanta tutunarak yeni kemik oluşturmasını sağlıyor. Daha sonra zaman içinde yavaş yavaş eriyerek yok olan plastik çatı yerini yeni oluşan kemiğe bırakıyor. 
 Araştırmacılar implantta kullanılan, 3 tip plastiğin karıştırılmasıyla elde edilen maddeyi, yüzlerce plastik kombinasyonunu karıştırma ve test etme imkanı veren öncü bir teknik yardımıyla geliştirdi. 
 Hafif, dayanıklı ve kemik kök hücrelerini destekleme özelliğine sahip maddenin hayvanlar üzerindeki denemesinin başarılı olduğunu belirten araştırmacılar, artık tüm dikkatlerini insanlar üzerinde yapılacak klinik değerlendirmeye verdiklerini kaydetti. 
 YAŞAM KALİTESİ ARTACAK
  
 Buluş hakkında açıklamada bulunan Souhthampton Üniveristesi’nden Prof. Richard Oreffo, "Kimya ile tıp bilimleri arasındaki bu işbirliği, insan kemik kök hücresinin büyümesini ve kemik biçimini almasını destekleyen benzersiz madde seçeneklerinin belirlenmesine imkan verdi. İşbirliği stratejimiz önemli tedavi
 edici sonuçlar vadediyor" dedi. 
 Ediburgh Üniversitesi Kimya Okulu’ndan Profesör Mark Bradley de "Bu malzemenin yakın bir zamanda, ciddi kemik yaralanmaları olan hastaların yaşam kalitesini artıracağına ve yaşlanan nüfusun sağlığının korunmasına katkı sağlayacağına eminiz" diye konuştu. 
 Araştırma, İngiliz hükümetine bağlı bir kuruluş olan Biotechnology ve Biological Sciences Research Council’in maddi desteğiyle yapıldı.
 
 AA