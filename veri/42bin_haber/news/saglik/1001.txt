İshal tedavisinde bildiklerinizi unutun
 
 Akut ishal vakaları genelde virüs kaynaklıdır. Federal Alman Eczacılar Odası tarafında düzenlenen uluslararası eğitim kongresinde konuşan Doç. Dr. Hans-Jörg Epple, “Akut ishal durumunda antibiyotiklerin normalde bir faydası yoktur. Yalnızca daha çok bakterilerden kaynaklanan iltihabi durumlarda istisna söz konusu” açıklamasını yaptı. 
 Epple, antibiyotiklerin viral enfeksiyonlarda sadece mantıksız olmakla kalmadığını aynı zamanda bağırsak bakterilerine zarar verip ağır komplikasyonlara yol açabileceğini kaydetti. 
 İshal tedavisinde kaybedilen elektrolit (tuzların su­daki eriyik veya çözeltileri) ve sıvının geri alınması büyük öneme sahip. Dünya Sağlık Örgütü, kaybın giderilmesi için tuz ve belirli miktarda glikoz karışımını öneriyor. Eczanelerde satılan elektrolit çözeltileri de Dünya Sağlık Örgütü’nün bu tavsiyesiyle örtüşüyor. 
 KOLA VE KRAKER YERİNE MUZ
  
 Doç. Dr. Epple, geleneksel olarak çoğu kişinin tedavi için kola içip tuzlu çubuk kraker yemesini, akut ishal durumunda tavsiye etmiyor. Kolanın çok fazla şeker içerdiğini kaydeden Epple, bunun ishali daha da kötüleştirebileceğini belirtiyor. 
 Alman uzman, elektrolit çözeltilerin evdeki malzemelerle de kolayca hazırlanabileceğini söylüyor. Epple, bir litre kaynatılmış suya çay kaşığının dörtte biri oranında tuz ve yine dörtte bir oranında kabartma tozu katılmasını ve ardından iki yemek kaşığı şeker ya da bal ve yarım bardak portakal suyu eklenmesini tavsiye ediyor. 
 Bunu da zahmetli bulan ishalli hastalara ise Alman uzman şu basit yöntemi öneriyor: İki adet orta boy muzu ezin ve afiyetle yiyin! 
 Deutsche Welle Türkçe