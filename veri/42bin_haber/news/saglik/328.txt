Sırma saçlarını bir sinek döktü
Fethiye'de yaşayan 2.5 yaşındaki Nehir Kaşlı, sinek ısırığından vücuduna giren enfeksiyonun ölümcül bir hastalık olan Hemafagositik sendroma dönüşmesi nedeniyle aylarca hastanede yattı.
5 hafta süreyle gördüğü kemoterapi tedavisinden saçları da dökülen minik Nehir, sağlığına kavuşacağı günü bekliyor. Muğla'nın Fethiye ilçesinde yaşayan Mehmet (40) ve Kadriye (27) çiftinin 2.5 yaşındaki kızları Nehir, 2 Eylül tarihinde yüksek ateş ve kusma şikayetiyle Fethiye Devlet Hastanesi'ne kaldırıldı. Burada yapılan kontrollerde kan değerleri düşük çıkan minik Nehir, Akdeniz Üniversitesi Hastanesi Çocuk Hematoloji-Onkoloji bölümüne sevk edildi. Hastanede yapılan testlerde ise Nehir'de nadir görülen bir kan hastalığı olan ve tedavi edilmediği takdirde ölümle sonuçlanan Hemafagositik sendrom (HLH) teşhisi kondu. 
  
2.5 YAŞINDAKİ NEHİR'İ SİNEK ISIRIĞI BU HALE GETİRDİ / Foto Galeri 

Hastalığın genetik olup olmadığını araştıran hastane doktorları, hastalığın küçük kızı ısıran bir sinekten bulaştığını tespit etti. 5 hafta kemoterapi tedavisi gören küçük kızın, kan değerlerinde düzelme olduğu bildirildi. Kemoterapi tedavisi nedeniyle saçları da dökülen minik kız, sağlığına kavuşacağı günü bekliyor. 
  
"KIZIMIN SIRMA SAÇLARI BİR SİNEK ISIRIĞI NEDENİYLE DÖKÜLDÜ"  

Kızının hastalığının bir sinek ısırığından kaynaklanmasına çok şaşırdıklarını kaydeden baba Mehmet Kaşlı, sinek ısırığının böyle bir hastalığa neden olabileceğini tahmin etmediklerini ifade etti. Baba Kaşlı, Küçücük bir sinek günlerce hastanede kalmamıza neden oldu. Kızımın sırma saçları, bir sinek ısırığı nedeniyle döküldü. Sürekli neşeli bir çocuk olan kızım, tedavileri nedeniyle gülmez oldu. Sağlığına yavaş yavaş kavuşuyor. Umarım en yakın zamanda eskisi gibi gülmeye başlayacak dedi.
 
Hastalıkla ilgili yazılı bir açıklamada bulunan Çocuk Hematoloji - Onkoloji Bilim Dalı Öğretim Üyesi Doç. Dr. Alphan Küpesiz, hastalığın erken tanı konulup hızla tedavi edilmesi gereken ölümcül seyirli bir hastalık olduğunu dile getirdi. Hastalığın kalıtsal olma özelliği dışında başka bir enfeksiyon nedeniyle de başlayabileceğini anlatan Küpesiz, Hastalık başladıktan sonra hızla ilerleyerek karaciğer, dalak büyüklüğü, tekrarlayan enfeksiyonlar, kan hücre sayılarında azalma, santral sinir sistemi tutulumu ve ölüme yol açan diğer sorunlarla ilerle. Nehir'de hemafagositik sendromu başlatan neden Viseral 
Leishmania (Kala-azar) hastalığıdır dedi.
 
Nehir'in sağlık durumunun iyiye gittiğini vurgulayan Küpesiz, teşhisin konulmasının ardından hayat kurtaran düşük yoğunluklu kemoterapiye başlandığını ve tedaviye kısa sürede yanıt aldıklarını belirtti. Nehir'in tedavisinin tamamlanmak üzere olduğunu belirten Küpesiz, hastalığın tekrarlanmaması için önlem alıyoruz diye konuştu.

 
  
  
  
  
  
  
  
 