Sigarayı soğuk havada içmek daha tehlikeli
Uzmanlar, başta akciğer olmak üzere bir çok kanser çeşidine neden olan sigaranın, özellikle soğuk havada içilmesinin çok daha zararlı olduğunu bildirdi.
Atatürk Üniversitesi Tıp Fakültesi Dahili Tıp Bilimleri Göğüs Hastalıkları Anabilim Dalı Öğretim Üyesi Prof. Dr. Leyla Sağlam, AA muhabirine yaptığı açıklamada, sigaranın sağlık açısından çok zararlı olduğunu belirterek, Türkiye'de sigarayla mücadelede önemli mesafe alındığını söyledi.

Erkeklerin yanı sıra özellikle ekonomik düzeyi yüksek kadınların da sigara kullandığını anlatan Sağlam, 'Kadınlarda ekonomik düzeyi yüksekliğiyle sigara içme arasında bir paralellik var. Eğer kendisi maaş alıyor ve ekonomik durumu iyiyse sigara içme oranı daha yüksek. Normal ev hanımlarında o kadar fazla sigara içme yok. Şehirlerde kadınlar daha fazla sigara içiyor, köylerde ise az. Köylerde de erkekler daha fazla sigara içiyor' diye konuştu.

Az sigara içmenin de zararlı olduğunu ifade eden Sağlam, soğuk havada içilen sigaranın daha zarar olduğunu ifade ederek, şunları kaydetti:

'Soğuk havalarda insanlar ısınmak istedikleri için sigarayı daha derin çekiyorlar, sayı olarak da daha fazla içiyorlar. Daha derin çektikleri için de sigara daha tehlikeli oluyor. Hava soğukken hem sayı olarak hem de içim şekli olarak fazla içtikleri için daha çok zararlı. Sigaranın yaptığı hastalıkları artık herkes biliyor. Başta akciğer olmak üzere tüm sistem kanserlerinde etkili. Yani akciğer kanserini hem başlatıcı hem ilerletici konumunda. Diğer organ kanserlerinde de içmeyenlere göre kat kat daha fazla kanser riskini artırıyor. Bir kere kanser, kalp ve damar hastalıkları çok önemli. Felç, kalp krizleri, damar tıkanıklıklarına neden oluyor.'

-'Kadınlarda da akciğer kanseri arttı'-

Sigara kullananlarda KOAH'ın sık görüldüğünü ve sigara içenlerin bundan muzdarip olduğunu anımsatan Sağlam, 'Kanserler içerisinde en üst sırayı alan kanser çeşidi akciğer kanseridir. Kadınlarda meme, erkeklerde akciğer kanseri, ama kadınlarda da akciğer kanserinde bir artış var. Sigara içmeyle ilişkili yine. Kadınlarda sigara içme oranı artıkça onlarda da akciğer kanseri arttı' diye konuştu.

Sigarayla mücadelede toplum olarak iyiye doğru gittiğine dikkati çeken Sağlam, şöyle devam etti:

'Yıllar önce şehirlerarası otobüslerde sigara dumanından görünmezdi. Bugün çok temiz çok güzel, konforlu yolculuk yapılıyor. 5-10 yıl sonra zaten hedefimiz, '2023 yılında sigarasız bir Türkiye.' Şu an istediğimiz yerdeyiz. Sağlık Bakanımızın bu konuda ulusal komitenin güzel çalışmaları, destekleri var. Yani herkes destek olduğu müddetçe güzel çalışmalar olacak. Tabii destek bireyden başlıyor. İyi çalışmalar var, çok güzel bir yasamız var. Avrupa'da geçen yıl üçüncüydük. Bu yıl lideriz. Önümüzdeki yıllar en iyi sigara kontrolünde ilk ülke konumuna geleceğiz.'