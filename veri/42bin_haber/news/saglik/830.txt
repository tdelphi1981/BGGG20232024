Tıp dünyası Durdane'yi konuşuyor
Türkiye'de ilk defa aynı anda kadavradan iç ve dış menisküs nakli yapılan 18 yaşındaki genç sporcu Durdane Kökbudak'ın ameliyatı, dünyada da nadir bir durum olmasından dolayı tıp çevrelerince ilgiyle konuşuluyor.
AA muhabirinin edindiği bilgiye göre, ailesinin istememesine rağmen atletizmle ilgilenmeye başlayan ve 2007 yılında Küçükler Kategorisi Puanlı Atletizm Yüksek Atlama Türkiye Şampiyonası'nda üçüncülüğü olan Durdane Kökbudak'ın çok sayıda da bölge birinciliği bulunuyor.

Aynı zamanda birinci ligdeki bir voleybol takımında da oynamaya başlayan Kökbudak'ın, 11 yaşındayken voleybol milli takımına çağrıldığında menisküslerindeki rahatsızlığı ortaya çıktı.

İlk başlarda ağrıları olduğunda ailesinin ve çevresinin 'gençsin, büyüme dönemindesin' diyerek önemsemediği ve gittiği hastanede iç ve dış menisküsleri alındığı iddia edilen genç sporcu, nakilden başka çaresinin olmadığını öğrendi.

2011 yılında geçirdiği beyin kanaması sonucu genç yaşta hayata veda eden Galatasaray Voleybol Yıldız Takımı oyuncusu Ayşe Himmetoğlu'nun menisküsünün, ortada mevzuat açısından hiç bir engel bulunmamasına rağmen voleybolcu Kökbudak'a nakledilememesi yetkilileri harekete geçirdi.

Geçen yıl 14 Şubat'ta Yıldırım Beyazıt Üniversitesi Atatürk Eğitim ve Araştırma Hastanesi Ortopedi ve Travmatoloji Kliniği Başkanı Prof. Dr. Murat Bozkurt başkanlığındaki ekip tarafından Kökbudak'a, kadavradan aynı anda iç ve dış menisküs nakli gerçekleştirildi.

-Aynı anda iç ve dış menisküs nakli-

Türkiye'de aynı anda iç ve dış menisküs nakli yapılan genç kızın ameliyatı, bugüne kadar sadece iç ya da dış menisküs ameliyatı yapılması nedeniyle dünyada da ilgi uyandırdı.

Tıp literatürüne girmesi beklenen nakil, ABD, Avusturya, Danimarka ve Almanya'daki uluslararası toplantılarda alanında uzman ortopedi ve travmatoloji doktorlarına anlatıldı.

Artık nakil yapılan sağ dizini bükmeye başlayan genç sporcu, yeniden sahalara döneceği günün özlemini çekiyor.

-'Hayata yeniden başlamış gibiyim'-

Durdane Kökbudak, AA muhabirine yaptığı açıklamada, nakil öncesi çok zor günler yaşadığını söyledi.

Okuluna ve çok sevdiği spora ara vermek zorunda kaldığını belirten Kökbudak, geceleri ağrıdan uyuyamadığını, neredeyse hiç dışarıya çıkamadığını dile getirdi.

Ağrılarına katlanmak ve bacağını sürekli alçıda tutmak zorunda kaldığını ifade eden Kökbudak, genç yaşta hayatını kaybeden arkadaşının menisküsleri nakledilmediğinde çok üzüldüğünü anlattı.

Umudunu yitirmişken devletin desteğini yanlarında gördüklerini vurgulayan Kökbudak, şunları kaydetti:

'Sağlık Bakanlığı'nın destekleriyle kadavradan nakil gerçekleşti. Nakil yapılmadan önce erken yaşta proteze mahkum olacaktım. Hatta bir ay sürem kaldığı söylenmişti. Nakille adeta hayata yeniden başlamış gibiyim. Sağ bacağımı rahat hareket ettirebiliyorum. Sahalara döneceğim günü sabırsızlıkla bekliyorum.'

Başka hastalara da umut olduğuna dikkati çeken Kökbudak, nakil için sırada bekleyen hastaların sürekli kendisini arayarak, ameliyatla ilgili bilgi aldığını aktardı.

-Nakil, dünyaya anlatılıyor-

Genç sporcunun doktoru Prof. Dr. Murat Bozkurt ise hastanın iç ve dış menisküsüne kadavradan nakil yaptıklarını bildirdi.

Naklin, Türkiye'de ilk, dünyada da ilklerden olduğuna dikkati çeken Bozkurt, 'Dünyada bu tür operasyonlar yeni yeni yapılıyor. İç ve dış menisküsün aynı anda nakledilmesi ilklerden. Biz özel bir yöntemle transferi gerçekleştirdik. Hastamızın ön çapraz bağına da operasyon gerçekleştirdik. Hala temkinli davranıyoruz. Durdane sürekli kontrollere geliyor. Nakli dünyayla paylaştık, paylaşmaya da devam ediyoruz. Operasyonu anlatıyoruz' diye konuştu.