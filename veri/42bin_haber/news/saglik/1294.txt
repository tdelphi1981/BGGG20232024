Uzmanlar uyarıyor : Ayakkabı alırken dikkat!
ADANA'da özel bir sağlık merkezinde görev yapan Ayak Sağlığı Uzmanı (Podiartrist) Nazlı Ekici, 'sonradan genişler' düşüncesi ile alınan ayakkabıların, ayak sağlığını olumsuz etkilediği uyarısında bulunarak, ayakkabı seçilirken model ve renginden çok, rahatlığına dikkat edilmesi gerektiğini söyledi.
Ayakkabı alırken her ikisinin de giyilip, yürüyerek test edilmesini öneren Nazlı Ekici, "Dar ayakkabılar basma bozukluğuna, tırnak batmalarına, ayak mantarlarına, acılı nasırlara, ayak parmaklarında şekil bozukluklarına, çabuk yorulmaya, bilek burkulmalarına, ayak, bacak ve bel ağrılarına ve ayakta kalıcı deformasyonlarına neden olabilir. Bu nedenle ayakkabı seçerken ilk kriterin, model ve renkten önce rahatlık olması gerekir. En uzun parmak ile ayakkabının ucu arasında yarım santimlik bir boşluk bulunmalıdır" dedi.Ortopedik ayakkabıların tercih edilmesini öneren Ekici, "Ortopedik ayakkabılar vücudun rahat taşınmasını sağlar ve omuriliğin duruşunu destekler. Bu tür ayakkabılar kişinin yorulmasını geciktirir. Doğal malzemeden üretilen ayakkabılar cilt sağlığının korunmasını sağlar, nasır, batık tırnak ve mantar gibi rahatsızlıkların oluşmasını engeller. Doğru ayakkabı ve sandaletler de ayağa egzersiz yaptırır" diye konuştu.


Bot, çizme, terlik, sandalet, ayakkabı, spor ayakkabı olarak birçok modelin ortopedik cinsleri olmadığını anlatan Ekici, şunları söyledi:


"Ortopedik ürünlere ulaşmaya çalışan insanlar, birçok kez yanıltılıyor. Anatomik yapıya bile sahip olmayan ürünler, satışta yetersiz kişiler tarafında 'ortopedik' diye satılıyor. Kişi ortopedik ayakkabı giydiğini düşünüyor ancak rahatsızlıkları devam ettiği için kendisini çaresiz hissediyor. Biz bu konuda doğruları anlatmakta ve kabul ettirmekte çok zorlanıyoruz. Çünkü, yanlış bilgilendirme nedeniyle kişilerin zihinlerinde kalıplaşmış bilgiler yer ediyor, bunu silmek de kolay olmuyor."


Podiartrist Nazlı Ekici, tedavi için ortopedik ayakkabının düzenli kullanılmasını önerip, başka ayakkabı giyilmemesine de hassasiyet gösterilmesi gerektiğini kaydetti. Aksi takdirde ayak yapısının sağlıklı şekilde düzelmeyebileceğini belirten Ekici, "Ortopedik ayakkabı bulmakta zorlanan kişilere ayak yapısına uygun, kişiye özel tabanlık yaptırabiliyoruz. Bu özel tabanlıklar sayesinde ortopedik olmayan bir ayakkabıyı da bu formata uygun hale getirebiliyoruz. Ancak, piyasada bulunan birçok tabanlıklar hiçbir işe yaramadığı gibi kişinin parasının da boşa gitmesine yol açıyor. Biz tabanlıkları, merkezimizde çeşitli analizler yaptıktan sonra kişiye özel üretim yaptırıyoruz" dedi.