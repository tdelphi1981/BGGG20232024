Kemoterapilerde kalp krizi riski her zaman var
Uzmanlar, kemoterapi gören hastalarda yaşanan süreçler ve alınan ilaçlardan ötürü her zaman kalp krizi riski olabileceğini belirtiyor. Gazeteci Mehmet Ali Birand'ın vefatıyla ilgili soruları cevaplayan ünlü kalp cerrahı Prof. Dr. Bingür Sönmez, yaşanan sürecin ve ölümün doğal olduğunu söyledi.
Memorial Şişli Hastanesi Kalp Damar Cerrahisi Bölümü ve Club Bypass Başkanı Prof. Dr. Bingür Sönmez, kanser olan ve kemoterapi gören hastaların aldığı ilaçların kalbe toksik etki yaptığını ifade etti. Sönmez, uzun süren bu tedavilerde kalp ekosu yapılarak kalbin fonksiyonlarının kontrol edilmesi gerektiğini bildirdi. Birand'ın hastalığında da kalp krizi riskinin olmasının normal olduğunu belirten Sönmez, Birand'ın ölümü ile ilgili olarak, "Bazı girişimlerde risk tayin edilir. Bu risk göze alınabilecekse alınır. Çok ağır bir pankreas kanseriydi. Zaten bu hastalar 2 yıldan fazla ömrü olan hastalar olmuyor genellikle ve araya giren böyle bir nedenle kaybediliyor. Bu bir kalp yetmezliği olabiliyor, bu bir kalpteki stendin tıkanması olabiliyor." dedi. 

Mehmet Ali Birand'a uygulanan tedavinin de anestezi verilerek yapılan bir işlem olduğunu aktaran Sönmez, karşımızda bütün organizmayı etkileyen, tüketen bir hastalığın söz konusu olduğunu dile getirdi. Bu süreçte her zaman bir komplikasyon olabileceğini aktaran Sönmez, "Her türlü tedbir alınmış olsa dahi bu olabilir. Ağır sarılığı varmış son zamanlarda, bu stent işleminin mutlaka yapılması gerekiyordu. Tıkanan stent değiştirilecekti. Dolayısı ile o risk göze alınmıştır mutlaka. Doktorları o riski tayin etmişlerdir. Ama sonuç gerçekten üzücü. Sürpriz değil beklenen bir ölüm olabilir." diye konuştu. 

"SİGARA İÇEN KADINLARDA KALP KRİZİ RİSKİ ARTIYOR"

Türkiye'de kalp hastalıkları yaşının giderek düştüğünü kaydeden Prof. Dr. Bingür Sönmez, sigara içen kadınlarda kalp krizi riskinin daha fazla olduğunu bildirdi. Kalp krizi geçirenlerin ortalama yaşının 35- 65 olduğunu ifade eden Sönmez, "Ülkemiz, 50 yaş altı kalp krizine bağlı ölümlerde Avrupa birincisi. Kadınların kalp ve damar hastalıklarına yakalanma riski erkeklerle eşit düzeyde ancak menopoz dönemindeki kadınlarda risk oranı artıyor. Kalp krizinde en önemli faktörlerden biri de sigara kullanımı. Sigara içen kadınlar içmeyenlere göre 2-6 kat daha fazla kalp krizi geçirme riski taşıyor. Evde ya da işte sigara dumanına maruz kalmak bile kalp hastalığı riskini yüzde 25-30 artırıyor." dedi. Toplumsal olarak kalp sağlığı konusunda farkındalık oluşturmak istediklerini belirten Sönmez, bu ürkütücü tabloya bir son verilmesi için ünlülerle bir araya geldiklerini ve bu projeyi gerçekleştirdiklerini anlattı.