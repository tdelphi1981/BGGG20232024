Avrupa bizim kanser ilaçlarımızı kullanıyor
İlaç sektöründe teknolojinin hızla geliştiği günümüzde geleceğin ilaçları hücre ve gen tedavisine yönelik akıllı ilaçlar olacak.
 Yüksek teknoloji ve Ar-Ge gerektiren bu alanda Türkiye'nin kat etmesi gereken uzun bir yol var. Ancak bu ilaçların başında gelen onkoloji ve biyoteknoloji ilaçları için Türk ilaç sanayi adına umut verici çalışmalar da yok değil. Son bir kaç yılda yapılan Ar-Ge ve inovasyon çalışmaları ile Türkiye'nin bu alandaki talihsizliğini kıracak sevindirici haberler geliyor. Koçak Farma, yaptığı bilimsel işbirlikleri ile desteklenen Ar-Ge ve inovasyon çalışmaları neticesinde onkoloji ve biyoteknoloji ürünü ilaçları Türkiye'de üreterek, bu ilaçları kolaylıkla erişilebilir hale getirdi. Bir süredir yürütülen 'Onkoloji İlaçları ve Ham Maddelerinin Yerli Üretimi Projesi' kapsamında yaklaşık 50 onkoloji ilacının tek çatı altında üretimi ile Türkiye'nin bu alandaki dışa bağımlılığı azaltıldı. Bu ilaçlar Avrupa Birliği ülkeleri dahil 40'dan fazla ülkeye ilaç ihraç edilerek ulusal ekonomiye katkı sağlanıyor. TUBİTAK Yarışmaları ve Altın Havan Ödülleri'nde iki yıldır önemli başarılar elde eden Koçak Farma'nın CEO'su Uzm. Dr. Hakan Koçak, 'Vizyon 2023 Teknoloji Öngörü projesi' doğrultusunda geleceğin ilaçlarına yönelik araştırma, inovasyon etkinliklerini yürütmek amacıyla, Çerkezköy Organize Sanayi Bölgesi'nde 140.000 m2 alan üzerinde GMP kurallarına uygun olarak dizayn edilen ileri teknoloji donanımlı üretim tesislerinde, bağımsız bir Ar-GE ve pilot üretim merkezi kurmuştur' dedi.
 STRATEJİK MERKEZ
 Dr. Koçak, Türk ilaç endüstrisinin yetişmiş insan gücüne ve teknoloji üretebilecek yeterliliğe sahip olduğunun altını çizerek, 'Buna rağmen yüksek katma değerli ve teknoloji yatırımı gerektiren yüksek tedavi gruplarında ve özellikle onkoloji, biyoteknoloji ürünlerinde ithalata bağımlıyız. Bu nedenle Türk ilaç indüstrisi ihracatta ve global ilaç pazarında hak ettiği payı alamamış, ekonomimize katkısı sınırlı kalmıştır' dedi. Onkoloji ve biyoteknoloji ilaçları için yaptıkları çalışmalarla ilaç ihracatını artırıp ülke ekonomisine katkı sağlayacaklarını kaydeden Koçak, şunları söyledi: 'Türkiye; Avrupa, Ortadoğu, Afrika ve Asya coğrafyasının ortasında gelişen ekonomisi, siyasi istikrarı, siyasal ve hukuki altyapısı ile güvenli bir lojistik ve stratejik merkez konumundadır. Teknolojik İlaç Ar-Ge, üretim ve dağıtım üssü olabilecek koşullara sahiptir.'