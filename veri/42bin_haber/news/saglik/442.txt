Kış depresyonuna yenilmeyin
“Kapalı havalarda içimi bir mutsuzluk kaplıyor, hiçbir şey yapmak istemiyorum” diyorsanız uykunuz kaçıyor veya sürekli uyumak istiyorsanız, iştahınız artıyor ya da azalıyorsa mevsimsel depresyon yaşıyor olabilirsiniz 
 Mevsimsel özelliklerin kişilerin iyilik halini olumlu ya da olumsuz şekilde etkilediği biliniyor. Özellikle kış mevsiminde günlerin kısalması, güneş ışığının azalması, insanların sürekli kapalı ortamda kalması, psikolojiyi olumsuz yönde etkileyen faktörler arasında.  Kış aylarında birçok kişide uyku ihtiyacı ve iştah artışı yaşanırken, enerji ve keyif düzeyinde de azalma görülebildiğini belirten Uzman Psikolog Tuba Erzan Kıran, insanların mevsime bağlı olarak depresif belirtiler gösterdiklerini söyledi.  Mevsimsel depresyonun; her yıl belirli dönemlerde özellikle güneş ışınlarının azalmaya başladığı sonbahar-kış aylarında ortaya çıkan ve ilkbahar döneminde kaybolan, bir takım depresif belirtilerle kendini gösteren bir bozukluk olduğunu belirten Kıran, “Bu bozuklukta depresyondan farklı olarak aşırı yorgunluk, uyku süresinde artış, iştah ve kilo artışı gibi belirtiler dikkati çekmektedir. Mevsimsel depresyon, kış depresyonuna göre daha az görünse de, yaz aylarında başlayıp sonbaharda düzelen türü olduğu da bilinmektedir” dedi.  MEVSİMSEL DEPRESYON BELİRTİLERİ   • Mutsuzluk, ümitsizlik, isteksizlik.   • Kendini değersiz hissetme, zaman zaman suçluluk duygusu içine girme.   • Uykusuzluk ya da aşırı uyku hali.   • Enerji azalması, çabuk yorulma.   • İştah azalması veya artması (Daha çok karbonhidratlı yiyeceklere yönelme).   • Sinirlilik ve karamsarlık.   • Konsantrasyon bozuklukları.  HER 10 KİŞİDEN 3’Ü MEVSİMDEN OLUMSUZ ETKİLENİYOR   Mevsimsel depresyon tanısı için belirtilerin görüldüğü ve ortadan kaybolduğu sürecin 2 yıl devamlılık göstermesi gerektiğini belirten Kıran; “Her 10 kişiden 3’ünün kilo, beslenme, uyku, sosyal faaliyet, iyilik hali ve enerji düzeyi gibi özelliklerinin mevsimsel değişimlerden olumsuz etkilendiği bilinmektedir” ifadesini kullandı.  MEVSİMSEL DEPRESYONLA BAŞA ÇIKMAK İÇİN…   Uzman Psikolog Tuba Erzan Kıran, kış depresyonuyla başa çıkma yolları hakkında ise şu önerilerde bulundu:   • Gün ışığından mümkün olduğunca çok faydalanın.   • Ev ve iş ortamınızı yeteri kadar aydınlatın ve havalandırın.   • Düzenli spor yapın. Haftada 3 gün 30-40 dakika spor, kişinin vücuduna sağladığı fayda kadar psikolojisi üzerinde de etkilidir. Spora zaman ayırmak kişinin kendisini daha mutlu hissetmesine yardımcı olmaktadır.   • Uyku düzeninizi korumaya çalışın.   • Sağlıklı ve dengeli beslenin, karbonhidrat ve şeker tüketimini kontrol altında tutun.   • Destek kaynaklarını harekete geçirin.   • Sosyal yaşama, planlı şekilde zaman ayırın. 
 
 Bu önlemler kişi üzerinde olumlu bir etki sağlayamazsa daha detaylı değerlendirme için bir uzmana başvurmakta fayda var. Sorunun tedavi seçenekleri arasında ise psikiyatrik destek, psikoterapi ve ışık terapisi bulunuyor.