Her 8 saniyede 1 kişi sigaradan ölüyor
Erzurum Şifa Hastanesi uzman doktorlarından Nusret Yılmaz, sigaranın ölüm nedenlerinin başında geldiğini, her 8 saniyede 1 kişinin sigaradan öldüğünü belirtti. Akciğer kanserinin birinci sebebinin sigara olduğuna ifade eden Yılmaz; akciğer kanserinin, dünya kanser ölümleri arasında birinci sırada yer aldığını söyledi.
Erzurum Polis Meslek Yüksek Okulu (PMYO), 9 Şubat Dünya Sigarayı Bırakma Günü dolayısıyla bir konferans düzenledi. Konferansı veren, Erzurum Şifa Hastanesi uzman doktorlarından Nusret Yılmaz, sigaranın insan sağlığına ülke ekonomisi ve topluma olan zararları hakkında çarpıcı veriler sundu. PMYO konferans salonunda yapıla etkinliğe okul öğrencileri ile idariciler katıldı. Tek seans olarak planlanan konferansa ilgi fazla olunca Doktor Nusret Yılmaz iki defa sunum yaptı. Yılmaz, tütünün zararı hakkında bilgi vererek sunumuna başladı. 

Sigaranın içeriğinde, insan sağlığına ciddi zararlar veren maddeler bulunduğuna dikkat çeken Yılmaz, dünyada her yıl 4 milyona yakın insanın sigaradan dolayı öldüğünü kaydetti. Sigaradan dolayı gerçekleşen ölümlerin Türkiye'de 70 bine yaklaştığını aktaran Yılmaz, bu sayının, en yıkıcı depremlerde ölen insan sayısından daha fazla olduğuna işaret etti. 

Yılmaz'ın verdiği diğer bir çarpıcı bilgi ise tütünün eroin ve esrardan 8 kat daha fazla bağımlılık yaptığıyla ilgili. Yılmaz, son olarak öğrencilere, "Kendinize ve çevrenize bir iyilik yapın ve sigarayı hayatınızdan sonsuza kadar çıkartın." önerisinde bulundu. 
 
Polis okulu öğrencileri programı ilgi ile takip etti. PMYO Müdürü Abdullah Şahin, programın sonunda Yılmaz'a teşekkür belgesi sundu.