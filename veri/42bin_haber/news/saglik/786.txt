Burnu kolunda gelişiyor
İngiliz bilim adamları cilt kanseri hastasına kaybettiği burnunu sıradışı bir yöntemle kazandıracak. Hastanın koklama duyusuna sahip olacak yeni burnu kolunda gelişiyor.
İNGİLTERE'DE kavanozda organ yetiştirdiği için yapay organın babası olarak tanınan Profesör Alex Seifalian, bu kez cilt kanseri yüzünden burnunu kaybeden bir hastaya umut oldu. Londra Üniversitesi'nde görevli Prof. Dr. Alex Seifalian ve ekibi laboratuvar ortamında hastanın kaybettiği burnunun bire bir aynısını yeniden yapılandırıp kolunda geliştirdi. Ekibin amacı koklama yetisine sahip bir burun inşa edip hastaya hem kaybettiği organını hem de duyusunu geri kazandırmak. Prof. Seifalian, "56 yaşındaki hastanın orijinal burnunda bir parça eğrilik vardı. Hastaya isterse daha estetik bir burun tasarlayabileceğimizi söyledik. Kendisi eski burnunu istedi" dedi.

Laboratuvarda organ tasarımı
Savaşlarda ve kazalarda organlarını kaybedenlere umut olan yöntemde önce hastanın burnunun kalıbı çıkarılıyor. Daha sonra bu taklidin üzeri sentetik bal peteği benzeri bir polimer ile örtülüyor. Hastadan alınan kök hücreler, polimerle örtülü taklit organla aynı kavanozda tutulduğunda, polimer bir iskelet vazifesi görüyor. Kök hücreler gözenekleri doldurarak buralarda gelişerek organın şeklini alıyor. Aynı anda hastanın kolunda cildin altına küçük bir balon yerleştiriliyor. Burun üç ay içinde hazır olunca balon çıkarılıp yerine burun yerleştiriliyor. Koldaki sinir hücreleri ve kan damarlarıyla beslenen burun burada gelişmeye başlıyor. Bir sonraki üç ayda burun koldan çıkarılıp hastanın yüzüne naklediliyor. İngiliz BBC'ye konuşan Seifalian, "Burun yapıyoruz ama cilt yapamıyoruz. Amacımız hem fiziksel engeli hem de bunun yarattığı psikolojik travmayı ortadan kaldırmak" dedi. Hastanın burnunun kolunda geliştiğinin bilgisini veren Prof. Seifalian, yakında estetik cerrahlarla birlikte hastanın burnunun iz kalmayacak şekilde yerine dikileceğini açıkladı.