Prematürelerin şansı arttı
Türkiye'de yılda 1 milyon 250 bin bebekten yüzde 10'u erken dünyaya geliyor. Uzmanlara göre tıptaki gelişmeler sayesinde bu bebeklerin yaşama şansı ciddi oranda artmış durumda 
 Annede enfeksiyon, kalp, böbrek ve hipertansiyon gibi hastalıklar, anne ve bebek arasındaki kan dolaşımı sorunları gibi nedenler erken doğumların en önemli nedenleri arasında.  Çukurova Üniversitesi’nden Prof. Dr. Nejat Narlı, ''Doğum oranı azaldı, erken dünyaya gelen bebeklerin yaşama şansı ise eskiye oranla daha fazla. Bebeklerin kuvözleri işgal etme süresi uzadı. Bu bebeklerin hayatta kalma şansının arttığının bir göstergesi” dedi.  Narlı, prematüre doğan bebeğin tüm organ sisteminin risk altında bulunduğunu da söyledi. Prematüre bebeklerin kırılgan olduğunu, bu bakımdan tüm girişimlerin nazik olması gerektiğini anlatan Narlı, ''Çok düşük doğum ağırlıklı bebeklerin canlandırma işlemi, daha bebek doğmadan anne karnında başlar. Bu aşamada yapılan en önemli işlem, erken doğum riski olan anne adayına verilen ve bebeğin akciğerlerinin daha iyi gelişmesini sağlayacak ilaçlardır. Bu ilaç uygulandığı takdirde bebeğin yaşama şansını artırıp, erken doğuma ait organ ve sistemlere ait sorunlar en aza indirgeniyor'' diye konuştu. 
 
 HAYATIN İLK DAKİKASI ÇOK ÖNEMLİ  Ülkelerin gelişmişlik düzeyinin ölçüldüğü çocuk ölümlerinde prematüre ölümlerinin azalmasının da önemli yer teşkil ettiğini bildiren Narlı, ''Erkek doğan bebekte yaşamın ilk dakikalarında uygun basınç, oksijen yoğunluğu, akciğeri geliştirecek ilacın direkt akciğer içine verilmesi gibi teknikleri içeren özel girişimler, canlandırma ve tedavinin çok önemli yeri var” dedi.  AA