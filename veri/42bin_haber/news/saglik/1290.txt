Küçük kalbi Yiğit çıktı
Mavi bebek hastalığıyla doğan Yiğit Ali Taşkın, 9 günlükken ikinci hayatına merhaba dedi. Bebeğin ters damarları ve kalbindeki delikler 5.5 saatlik operasyonla tedavi edildi. Yiğiti sağlıklı bir gelecek bekliyor.

Halk arasında ‘mavi bebek’ hastalığı olarak bilinen hastalıkla dünyaya gelen minik Yiğit Ali Taşkın, doğumhaneden sonra annesinin kucağında sadece birkaç saat kalabildi. Aşırı uykulu ve iştahsız olan bebek, ayakları da morarınca hemen yoğun bakıma alındı ve kalp damarları ters olarak dünyaya geldiği anlaşıldı. Ameliyat için Anadolu Sağlık Merkezi’ne (ASM) yönlendirilen Melike ve Alper Taşkın çifti, ilk yavrularının kokusuna doyamadan onu büyük bir kalp ameliyatı için cerrahlara teslim etmek zorunda kaldı. 9 günlükken büyük bir operasyon geçiren Yiğit’in minik kalbine giden damarların yeri değiştirildi, kalbindeki delikler onarıldı. 16 Kasım’da dünyaya gelen Yiğit Ali, 5.5 saat süren ameliyattan sonra ikinci hayatına da 9 gün sonra merhaba dedi. 
Kucağıma aldım sonra ameliyat 
Yiğit Ali’nin hikayesi de birçok kişinin yaşadığı gibi güzel bir gebelik haberiyle başladı. Ancak doğum sonrası ilk saatlerde bir sorun olduğu anlaşıldı. Melike Hanım ve Alper Bey, Yiğit Ali’nin uykuya olan meylini ve ayaklarındaki morarmayı görünce doktora haber verdi.  Tetkiklerde Yiğit’in kalp damarlarının doğuştan ters olduğu anlaşıldı. Ameliyat için ASM’ye yönlendirilen Taşkın çifti, 9 gün boyunca ameliyat endişesi yaşadı. Alper Bey, “Oğlumu henüz bir kez kucağıma almıştım ve eşim de hastaneden çıkmamıştı. Ama küçük kalbi için ameliyat olması gerektiği söyleniyordu. Mantığım almıyordu, bu kadar küçük bir bedenle böyle büyük bir ameliyat nasıl gerçekleştirilecekti? Stres yüzünden eşimin sütü kesildi. Ailelerimizin yardımıyla süt anne bulduk ona. Daha sonradan da Melike’nin yoğun çabaları ve ısrarıyla sütü geri geldi” diyor. 
Gelişimi yaşıtları gibi devam edecek 
Yaşadığı cerrahi sonrası iyileşme dönemini de atlatan Yiğit Ali’nin gelişimi yaşıtları gibi devam edecek. Ameliyatını gerçekleştiren ASM Kalp Damar Cerrahisi Bölüm Başkanı Prof. Dr. Sertaç Çiçek, erken tanı ile doğru zamanda yapılan bu ameliyat sayesinde Yiğit’in hayatının sağlıklı bir şekilde devam edeceğini söylüyor. Yiğit Ali’nin kalp damarlarının ters olduğu sorun büyük damarların transpozisyonu olarak tanımlanan doğumsal bir kalp hastalığı. 
BİR BEBEK İÇİN EN BÜYÜK OPERASYON 
Hayata gözlerini ilk açtığı anda yaşam mücadelesine başlayan Yiğit Ali, en büyük operasyonlardan birini atlattı.  Ters çıkan damarlar normal yerine aktarıldı. Kalp delikleri kapatıldı.  Melike ve Alper Taşkın çifti, oğullarıyla evlerine döneceği günü iple çekiyor.