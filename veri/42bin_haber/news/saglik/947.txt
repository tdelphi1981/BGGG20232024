Sigara bağımlılığına darbe vuracak buluş
Japon ve Kanadalı bilim insanları, beyinde nikotin bağımlılığını tetikleyen noktayı keşfetti.
Amerikan PNAS dergisinde yayımlanan araştırmanın sigara bağımlılığına büyük darbe vurması bekleniyor. Bilim adamları, bu noktaya yapılacak müdahalelerle sigara bağımlılığın önüne geçilebileceğini belirtti.

Kanada'nın McGill Üniversitesi'nde faaliyet gösteren Nöroloji Merkezi ile Japonya'nın RIKEN Moleküler Görüntüleme Merkezi'nin ortaklaşa yaptığı çalışma sonucunda, beyinde nikotin ihtiyacını tetikleyen nokta bulundu. Japon bilim insanı Takuya Hayashi, "Kabin memurları, uçağın inişe geçtiği anlarda sigara içme isteklerinin daha da artığını söylüyor. Bu durum, sigara içme isteğinin sadece nikotin ihtiyacıyla bağlantılı olmadığını gösteriyor. Bunun bir de nörolojik tarafı olduğu ortada." dedi. 

Araştırma sonucunda sigara isteğini tetikleyen noktanın beynin ön kısmındaki iki bölgede olduğu belirlendi. Bağımlı 10 kişiye sigara içen insanların video görüntüleri izletilirken, yapılan nörolojik çalışmada, gözlerin arka kısmındaki bölgede faaliyetlerin arttığı tespit edildi. Bu faaliyetlerin ise daha yukarıdaki bir bölge tarafından harekete geçirildiği belirlendi. 

Bilim adamlarının bu noktaya yaptıkları müdahaleler sonucunda ise sigara isteğinin azaldığı gözlendi. Japon uzman Hayashi, "Bu buluş, sigara ve diğer bağımlılıkların tedavisinde kullanılabilir." dedi. Araştırma, PNAS adlı Amerikan dergisinde yayımlandı.