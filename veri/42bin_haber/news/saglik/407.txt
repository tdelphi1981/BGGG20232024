7 bin sahte ilaç!
TÜRK Eczacıları Birliği, piyasada 7 bin kutu sahte ilaç bulunduğuna dikkat çekti. Bakkal ve internetten ilaç alınmamasını istedi 
 Türk Eczacılar Birliği’nden yapılan açıklamada, geçen hafta İstanbul Emniyet Müdürlüğü tarafından yapılan operasyonda 600 bin TL değerinde 300 bin kutu sahte ilacın ele geçirildiği hatırlatıldı. 
 Operasyon kapsamında 60 bin kutu ağrı kesicinin 53 bini ele geçirilirken, 7 bin kutusunun piyasaya olduğu söylenerek şöyle denildi: "Merdiven altı üretim’ diye adlandırılan ve piyasaya hiçbir kontrol mekanizmasından geçmeden sürülen bu tür ürünlerin, takip edilmesi hayli zor. Bu tür sağlıksız ürünler, değerinden çok daha ucuz olduğu için çoğu zaman vatandaşımıza cazip gelebiliyor. Üstelik internetten ya da bakkal gibi yerlerden rahatlıkla temin edilebiliyor. Unutulmamalıdır ki; maddi açıdan cazip gelip kullanılan bu tür sahte ilaçlar, geri dönüşü olmayan ciddi sağlık sorunlarına ya da ölüme neden olmakta ve çok canlar yakmaktadır." 
 İLACINIZI ECZANEDEN ALIN 
  
 Açıklamada Sağlık Bakanlığı kontrolünde yürütülen ve Türkiye genelindeki tüm eczanelerde başarıyla uygulanan İlaç Takip Sistemi (İTS) sayesinde, bir ilacın üretim aşamasından hastaya ulaşıncaya kadarki tüm aşamaların sisteme kaydedildiği belirtilerek, şöyle denildi: "Eczaneden alınan ilacın sahte olması mümkün değildir. İnsanların en hassas davrandıkları konu olan sağlık alanını, kendilerine rant malzemesi yapmaktan çekinmeyen kişilerce satışa sunulan bu tür ürünlere maruz kalmamak için bıkmadan, usanmadan bir kez daha haykırıyoruz: İlaçlarınızı doktor tavsiyesi ve eczacı danışmanlığında mutlaka ve mutlaka eczaneden alınız."