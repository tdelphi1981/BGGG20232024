Felç burundan alınan hücreyle tedavi edildi
Bilim adamlarının, felç geçirmiş köpekleri burunlarından aldıkları kök hücreleri enjekte ederek tedavi etmeyi başardığı bildirildi.
Cambridge Üniversitesi Veterinerlik Fakültesi ile Wellcome Trust-MRC Kök Hücre Enstitüsü'nden bir grup bilim adamı, "Brain" dergisinde yayımlanan araştırmada geçirdikleri kazalar sonucu omurilikleri zarar gördüğü için arka bacaklarını kullanamayan 34 köpek üzerinde çalışma yaptı.
Köpeklerin burnundan alınan kök hücreler, laboratuvar ortamında geliştirilip çoğaltıldı. 34 köpekten 23'ünün omuriliğine bu hücreler enjekte edilirken, 11 köpeğe de plasebo verildi. 

Laboratuvar ortamında geliştirilmiş hücrelerin enjekte edildiği köpeklerin, kayda değer iyileşme gösterdiği ve yürüteç yardımıyla yürümeye başladığı belirtildi.
Kontrol grubunda yer alan ve plasebo verilen köpeklerde ise herhangi bir ilerleme kaydedilemedi. 

Çalışmayı yürüten Prof. Robin Franklin, "ilk kez aşırı derecede zarar görmüş omuriliğe kök hücre nakledilerek yapılan araştırmanın sonuçları, son derece heyecan verici. Aynı teknik, insanların tedavisinde de kullanabilir" dedi. 

Franklin, cerrahi girişimin yanı sıra sinir dokusunu yenilemek için ilaç tedavisi ve hasar görmüş sinir ağlarını onarmak için de biyomühendislik tekniklerinden yararlandıklarını belirtti. 

Nakledilen hücrelerin omuriliğin hasar gören kısmındaki sinir dokularını yenilediğine işaret eden Franklin, böylece köpeklerin arka bacaklarını tekrar kullanmaya başladıklarını söyledi. 

Programa katılan 10 yaşındaki Jasper'in sahibi May Hay, Dachshund (sosis) cinsi köpeğinin tedaviden önce arka ayaklarını kullanamadığı için tekerlekli bir araba ile hareket edebildiğini söyledi. Hay, "Şimdi ise Jasper, yeniden evin içinde ve bahçede diğer köpeklerle birlikte koşturup duruyor" dedi.

 
  
 