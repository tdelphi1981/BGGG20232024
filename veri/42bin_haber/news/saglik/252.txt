Tümör ameliyatında şaşırtan kitle...
Muğla'nın Ortaca İlçesi'ndeki Özel Yücelen Hastanesi'nde yapılan bir ameliyat hem hastayı hem de doktorları şaşırttı. Ultrason çekiminde bağırsağında bir kitle tespit edilen ve tümör ihtimali üzerinde durulan 61 yaşındaki Emine Canan Erler'in bağırsağından bütün kuru kayısı çıktı 
 Özel Yücelen Hastanesi’ne geçen hafta şiddetli karın ağrısı ve kusma rahatsızlığı ile gelen Emine Canan Erler’e gerekli tetkikler yaptıldı. Hastanın ultrasonunda bağırsaklarında bir kitle görüldü. Bu kitlenin tümör olma ihtimali üzerinde duran Genel Cerrahi Uzmanı Dr. Alper Boz, hastayı ikna ederek ameliyata aldı ve operasyonda kadının bağırsağından tümör yerine bütün bir kuru kayısı çıkardı. Dr. Alper Boz, "Bağırsak tıkanıklıkları gibi nedenle acil ameliyata aldığımız hastalarda, çoğu zaman tümör, divertikül veya daha önce geçirilmiş ameliyata bağlı bağırsak yapışıklığı vakaları ortaya çıkıyor. Emine hanım için de yaş grubu, klinik bulguları ve belirsiz kan tablosu nedeniyle acil ameliyat istedik. Açıkçası tümör beklerken, ince bağırsakta bütün halde taze görüntülü kayısı ve buna bağlı geri kısımda aşırı genişlemiş ve bozulmuş bağırsaklar tespit ettik" dedi. 
 SIKINTILAR OLACAK 
 Bağırsağı 2 santimetre açarak yabancı cismin çıkarıldığını kaydeden Boz, "Bağırsak tamir edildi. Aşırı şiş bağırsağı tekrar karna koymanın ve bekleme nedeniyle oluşmuş karın içi iltihabın verdiği sıkıntılarla mücadele edeceğiz. Ameliyatın şeklinden ziyade bu durumlarda, hastanın ve doktorun ameliyata karar vermesi, tanı amaçlı karnın açılmasının hayat kurtardığının ispatı olması önemlidir. Gelişen teknolojiye rağmen, açıp bakmanın gayri ciddi bir yaklaşım olmadığının hastalar tarafından bilinmesi, bizlerin de objektif davranmasını sağlayacaktır" dedi. 
 MİDE DEMİRİ, CAMI SİNDİRMEZ 
 Halk arasında, "midenin demiri de camı da sindirdiğine" dair efsaneler olduğunu hatırlatan Dr. Alper Boz, "Bu efsaneler gerçek değildir. Özellikle bitki türü şeyleri çiğnemeden yutmanın, su alıp şişen organik maddenin tıkanmaya yol açacağının bilinmesi gerekmektedir" diye konuştu. 
 BEN DE ÇOK ŞAŞIRDIM 
 Emine Canan Erler de, geçen hafta çektiği şiddetli ağrılar ve kusma nedeniyle hastaneye başvurduğunu söyledi. Daha önce gittiği iki hastanenin yetersiz cihazlar nedeniyle tam teşhis koyamadığını kaydeden Erler, "Özel Yücelen Hastanesi’nde yapılan tetkiklerim sonrasında teşhisi koydular. Bağırsaklarımda tümür olabileceğini söylediler ve beni acilen ameliyata aldılar. Bağırsaklarımda tümör değil kayısı çıktı. Ben de bu duruma çok şaşırdım. Ben kayısıyı kahvaltı dahil her zaman yerim. En son 10 gün önce yediğimi hatırlıyorum" dedi. 
 DHA