'Bu diyetlere kanmayın'
Sakarya Eğitim ve Araştırma Hastanesi Fizik Tedavi ve Rehabilitasyon Klinik Şefi Prof. Dr. İbrahim Tekeoğlu, mucize diyet adı verilen yöntemlerin son derece sağlıksız olduğunu belirterek, kilo vermenin tek yolunun beslenme biçiminin değiştirilmesi olduğunu söyledi.
Adapazarı Kültür Merkezi'nde (AKM) düzenlenen Romatizmal Hastalıklarda Egzersiz ve Beslenme konulu konferansta konuşan Tekeoğlu, doğru beslenme biçiminin romatizma hastalarında belirtilerin iyileşmesine yardım edeceğini anlattı. 

Kas, kemik, eklem ve bağlarda ağrı, şişlik, hareket kısıtlılığı ve şekil bozukluğuna neden olan tıbbi hastalıklara romatizmal hastalık denildiğini belirten Tekeoğlu, Romatizma denen tek bir hastalık yoktur. Romatizma, çok sayıda hastalığı kapsayan bir tanımdır. 200'ün üzerinde türü vardır şeklinde konuştu.
Romatizmal hastalıklarda doğru beslenmenin önemine dikkati çeken Tekeoğlu, Kadınlar romatizmal hastalıklardan daha sık etkilenmektedir. Yaş ilerledikçe romatizma sıklığı artar. Bazı romatizmal hastalıklar ise erkeklerde ya da gençlerde daha sık görülür. Romatizmal hastalıklar çocukluk çağında da görülebilmektedir diye konuştu. 
  
"FİZİK TEDAVİYE ÖNEM VERİN"  


Romatizma hastalarının egzersiz yapmalarının kendileri açısından faydalı olacağını dile getiren Tekeoğlu, egzersizin eklemlerin çevresindeki kasları güçlendirdiğini, kemik ve kıkırdakların daha fazla zarar görmesini önlediğini bildirdi.
 
Tekeoğlu, romatizma ile mücadelede bazı hususlara dikkat edilmesi gerektiğini belirterek, sözlerini şöyle tamamladı: Ailede romatizma var mı? Fazla kilo var mı? Beslenmeye balık, zeytinyağı, yumurta ekleyin, yağda kızartma ve şekerli gıdalardan uzaklaşın. Günde 2 litre su için. Dişlerinizi kontrol ettirin, diş çürüğü ve diş kaybını önleyin. D vitamini takviyesi alın, kemikleri güçlendirin. Hastalık aktifken fazla hareket etmeyin. Mucize diyetler adı verilen yöntemler son derece sağlıksızdır, kilo vermenin tek yolu beslenme biçiminin değiştirilmesidir.
 
Soğuk ve nemli ortamlardan kaçının. Sigara kullanmayın. Stresten uzak durun. Fizik tedaviye önem verin. Ağrıları giderir, eklem hareket açıklığı ve kas gücünü artırır.

 
  
  
 