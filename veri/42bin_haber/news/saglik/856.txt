Yarıyıl tatilinde çocuğunuz neler yapmalı?
 
 Avrupa Koleji öğrencileri yarıyıl tatilini değerlendirecekleri bir rehbere kavuştular. Okul rehberlik öğretmenleri tarafından hazırlanan bu tavsiyeler çocukların aynı zamanda ikinci yarıyıla da hazır bir şekilde başlamalarına yardımcı olacak. 
 Özellikle velilere de hitap eden tavsiyeler öğrencileri sıkmadan dinlenip eğlenmelerini de sağlayacak. Anaokulu öğrencileri için ‘oyun gecesi, yemek pişirme günü gibi etkinlikler tavsiye edilirken, beşinci sınıfa kadar olan öğrenciler için de ders çalışma saatlerinin nasıl ayarlanacağı, eksik konuların tekrarının önemi gibi konular hatırlatılıyor. 6’ıncı sınıftan sonraki öğrenciler için de sanat etkinlikleri, kültür turları gibi tavsiyeler bulunuyor. 
 
 OYUNLARLA ONU EĞLENDİRİN!
 
 Avrupa Koleji Okulları Anaokulu Rehberlik  Bölümü’nden Uzman Psikolog Berna Gülşen tarafından minikler için hazırlanan yazıda velilere şu tavsiyelerde bulunuluyor: 
 “Oyun, çocukla ebeveynin birbirine olan bağını arttırır, çocuğun yaşadığı kaygıyı azaltıp hayata ve gelenek göreneklerine prova yapma fırsatı sağlamış olur. Çocuklarınıza vermek istediğiniz mesajları, oyun aracılığıyla verebilmeniz için tatilde uzun uzun zamanınız olacaktır. 
 Tatil süreci içinde paylaşımlarınızı artırabilmeniz, çocuklarınızın ilgi, yetenek ve değerlerinin farkına varmanız ve bu farkındalık doğrultusunda ileriki yıllar için doğru yönlendirmeler yapabilmeniz için bir kaç etkinlik örneği vermek istiyoruz. Bu oyunları oynayıp küçük sohbetler yapabileceğiniz gibi sizler de yaratıcılığınızla bu oyunları çeşitlendirebilirsiniz. 
 Haftanın bir gecesini “Aile Oyun Gecesi” olarak belirleyebilirsiniz. Bu gece bütün aile televizyonu kapatıp ortak oyunlar oynayabileceğiniz özel bir gece olabilir. Haftanın bir gününü yemek pişirme günü olarak belirleyebilirsiniz. O gün neler yapılacağını birlikte planlayarak, çocuğunuzun mutfakta sizin yardımcınız olarak çalışmasına fırsat verebilirsiniz.”
 
 Berna Gülşen, TV ve bilgisayar kullanımı ile ilgili de şu tavsiyelerde bulundu: "Televizyon programlarını izlemeleri, bilgisayar ve dijital oyunu oynamaları elbette kaldırılmamalı, yasaklanmamalıdır. Ancak, tüm günü bu tür etkinliklerle geçirmelerine engel olunmalıdır. Belli bir süre koymak ve o süreye uymak sizi ve çocuğunuzu rahatlatacaktır.” 
 
 YAŞADIĞINIZ ŞEHRİ KEŞFEDİN
 
 Birinci sınıftan beşinci sınıfa kadar olan öğrenciler için hazırlanan tavsiyelerde ise bir tatil programı yapmanın önemi vurgulandı. Bu gruptaki öğrencilere şu tavsiyeler yapıldı: 
 “Tatilde şehirde kalmayı planlıyorsanız tarihi bakımdan bu zengin şehri yeniden keşfetmek için iyi bir fırsat olabilir. Bunların dışında tüm tatil boyunca yaşadıkları yerde kalacak olan çocuklar hazırlanmış olan müzikal, atölye çalışmaları, sinema ve tiyatrolara giderek 1. dönemin yorgunluğunu üzerinizden atarak 2. dönem için kendinizi hazırlayabilirsiniz. Unutmayın! Yarıyıl tatili, eksikliklerinizi tamamlamak ve dinlenmek için en güzel fırsattır. Tatil sırasında kitap okumayı da ihmal etmeyin sakın. Kitap en iyi tatilde ve yolculuk sırasında okunur.” 
 
 EKSİKLİKLERİ TAMAMLAYIN
 
 6’ncı sınıftan sonraki öğrenciler için hazırlanan tavsiyeler içinde daha fazla etkinlik bulunuyor. Şehir turu, sanat etkinlikleri ve kültür turları gibi etkinliklerin tavsiye edildiği bu guruptaki öğrencilere hitaben hazırlanan yazıda şunlar belirtiliyor: 
 “Öncelikle çalışma planı yapın. Tatilin kişinin kendini geliştirmesi, etkin bir şekilde dinlenebilmesi için çok basit bir planlama ile daha rahat, stressiz bir öğrenme süreci olarak değerlendirilmesi öğrenci başarısı açısından daha olumlu sonuçlar doğuracaktır. Her öğrenci kendi durumuna göre bir çalışma stratejisi belirlemeli. Kısa ve uzun vadeli hedefler, öğrencilerin çalışma isteklerini kamçılayacaktır. 
 Gerçekleştiremeyecekleri hedefler koyarlarsa belli bir süre sonra ümidin kırılmasına ve çalışma isteğinin azalmasına neden olacaktır. Konu tekrarı yapmak ise tatil sonunda eksikliklerini gidermiş, zayıf yönlerini iyileştirmiş ve iyi yönlerini daha da güçlendirmiş bir öğrenci ortaya çıkarır. İşte verimli tatil budur. “