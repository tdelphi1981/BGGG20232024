İlaç toplama kampanyalarına fren!
 
 Sağlık Bakanlığı, hastaların sağlığını tehlikeye düşürebileceği nedeniyle eczacı odalarından kullanılmış ilaç toplama kampanyalarının durdurulmasını istedi. 
 Türkiye İlaç ve Tıbbi Cihaz Kurumu tarafından Türk Eczacıları Birliği’ne gönderilen yazıda, kullanılmış ilaçlara yönelik düzenlenen ilaç toplama kampanyalarının durdurulması istendi. Yazıda, şu görüşlere yer verildi: 
 "’Beşeri tıbbi ürünler, Bakanlıkça onaylanmış, kullanıma hazır özel bir ambalajda ve belirli bir isim ile pazara sunulan, hastalığı tedavi etmek veya önlemek, teşhis yapmak veya bir fizyolojik fonksiyonu düzeltmek, düzenlemek veya değiştirmek amacıyla kullanılan doğal veya sentetik kaynaklı etkin madde ve maddeler kombinasyonlarıdır. Tüketicinin elinde bulunan, açılmış, kullanılmış, saklama koşulları bilinmeyen, dağıtım koşulları kontrol edilemeyen ilaçların yardım amacıyla da olsa ihtiyaç sahibine gönderilmesinin ve bu şekilde toplanan ilaçların yeniden kullanılmasının hastaların sağlığını tehlikeye sokabileceği ortaya çıkmıştır. Bu nedenlerden dolayı ilaç toplama kampanyalarının ivedilikle durdurulması gerekmektedir." 
 DHA