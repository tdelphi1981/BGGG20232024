'Engelliler konusunda alınması gereken mesafeler var'
Finansmanı, Aile ve Sosyal Politikalar Bakanlığı'nca sağlanan ve Trabzon Valiliği tarafından yürütülen, 'Engelsiz Yaşama, Engelsiz Destek Projesi, Engellilerin Entegrasyonu Çalıştayı' yapıldı.
 Trabzon Valisi Dr. Recep Kızılcık, bir otelde yapılan çalıştayda yaptığı konuşmada, engelliler konusunda eğitimden toplumsal hayata kadar alınması gereken önemli mesafeleri olduğunu belirtti. Devletin özellikle son 10 yılda engellilere yönelik çok çeşitli destekler yapıldığını anlatan Kızılcık, şu bilgileri verdi: "Evde bakımdan tutunda, engelli vatandaşlarımızın, çocuklarımızın da diğer bireyler ve vatandaşlarımız gibi başta eğitim hakkı olmak üzere topluma karışma, bireyselliğini kazanma ve bir birey olarak yaşamlarını idame ettirecekleri bir meslek sahibi olabilmeleri ve devletimizin sunduğu kamu hizmetlerinden yararlanma haklarının olduğu yönündeki bu tür projeler çok önem arzediyor. Artık özürlülük ailelerimiz tarafından da bir ayıp olarak değil, her an hepimizin karşı karşıya kalabileceği bir durumdur. Gerçek özürlülüğün bir organımızın, uzvumuzun arizi veya arızalı, eksik olması değil, kalplerimizde, gönüllerimizdeki sevginin, şefkatin eksik olması olarak değerlendirildiği bir döneme, bir iklime gelmiş olmamın da mutluluğunu yaşamaktayız. Burada şüphesiz en büyük çaba anne ve babalara, velilerimiz ve çocuklarımız tarafından gösterilmiş, onların bu çabalarına devlet olarak, hükümet olarak, sivil toplum kuruluşları olarak bizlerde elimizden geldiğince hatta daha fazlasını göstermek gayreti ile bu aşamaya gelmiş bulunuyoruz."
 Ulaşılan noktanın yeterli ve tatmin edici olmadığına da vurgu yapan Kızılcık, "Her alanda olduğu gibi bu alanda da daha üst noktalara, daha mutlu olabileceğimiz, toplum olarak kaynaşabileceğimiz noktalara ulaşmak hedefimizdir.  Nitekim bu çerçevede eğitimden tutunuzda mesleki eğitime ve topluma, toplumsal hayata daha rahat karışabilme yönündeki yürütülen çalışmalara kadar almamız gereken önemli mesafelerin olduğunu da biliyoruz." şeklinde konuştu.
 Engelliler için bir ay içinde yeni bir anaokulunun hizmete gireceği müjdesini de veren Vali Kızılcık, egelilerin eğitimlerini ilk aylardan itibaren daha iyi alabilmelerinin önemine dikkat çekti.
 Trabzon Belediye Başkanı Dr. Orhan Fevzi Gümrükçüoğlu da engelli vatandaşların toplumsal hayatta yerlerini rahat bir şekilde alabilmeleri için gerekli imkanları temin etmek gerektiğini dile getirdi. Belediye olarak bu çerçevede çalışmalar yaptıklarını anlatan Gümrükçüoğlu, "Bu çalışma neticesinde  kentlerimizi, onlarla ortak yaşayabileceğimiz hale getirilmesi için, yani yolda yürürken bir binaya girdiğinde, asansörünü kullanırken, ve diğer tüm günlük yaşam etkinliklerindeki eksikliklerimizi, kent eksikliklerimizi gidermeye devam ediyoruz." ifadelerini kullandı. (CİHAN)