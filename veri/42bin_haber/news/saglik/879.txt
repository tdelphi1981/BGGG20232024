Yapay diş kökünde lazer farkı
 
 Meffert İmplant Enstitüsü Başkanı Ali Arif Özzeybek, implantı çeneye bağlayan ve üzerine yapay dişin oturduğu "abutment" adı verilen yaklaşık 2,5 milimetrelik dayanak bölümünün artık lazerle işlendiğini söyledi.  
 Dayanağın lazerle işlenmesi sayesinde diş etinin implanta daha sıkı bağlandığını anlatan Özzeybek, şu bilgileri verdi: 
 "Doğal ve sağlıklı bir diş, ağızda diş etine sıkı sıkıya tutunmuş durumdadır. Böylece dişin oturduğu noktada yiyecekler diş etinin içine kaçmaz. Kullandığımız yaygın implantlarda bu doğallık yakalanamıyor. İmplant oturttuğumuz noktada diş etine sıkı sıkıya bağlanmadığı için içeriye yiyecekler kaçabiliyor. Bu da implantın zamanla diş etinden çekilmesine ve estetik sorunlara yol açıyor. Lazerle işlenen implant dayanağında ise artık bu sorunlar görülmüyor. Epitel doku burayı kaplayarak tutunuyor. Böylece hem implantın ilerde çekilme sorunu olmuyor hem de estetik açıdan görünüm bozulmuyor."  
 Diş etinin yapay köke iyice bağlanmasıyla yüzde yüz doğala yakın bir mekanizma oluştuğunu ifade eden Özzeybek, bunun implantın daha sağlam olmasını sağladığını belirtti. 
 ÜÇLÜ LAZER MEKANİZMASI
  
 İmplant tedavisinde lazerli dayanakların ilk olarak bu ay içinde ABD’de kullanılmaya başlandığını bildiren Özzeybek, bunların Türkiye’ye 1-2 ay içinde gelmesinin beklendiğini söyledi.  
 Özzeybek, "Bir süre önce implant tedavisinde lazerli implantlar ve lazerle dökülen dişler kullanılmaya başlanmıştı. Şimdi bunlara lazerli dayanakların da eklenmesiyle implant tedavisinde başarının daha da artması bekleniyor" diye konuştu. 
 AA