Muayenehaneye kürtaj yasağı
'Üreme Sağlığı Yasa Taslağı'nda sona gelindi. Başbakan Recep Tayyip Erdoğan'a sunulan taslakta kürtaj konusunda muayenehanelere sıkı yaptırımlar var 
 Sağlık Bakanlığı, Aile ve Sosyal Politikalar Bakanlığı ve Adalet Bakanlığı, 'Üreme Sağlığı Yasa Taslağı'na ilişkin çalışmalarını tamamlamak üzere.   Bakanlar Kurulu'na sunum yapılan öneri üzerinde bir miktar daha çalışılacak. Taslakta öncelikle kürtaj ile ilgili tanımlara yer veriliyor. Ayrıntıları, TRT Haber'e konuşan Sağlık Bakanı Recep Akdağ açıkladı.  Bakan Akdağ, kürtajın bir aile planlaması ve çocuk sayısı kontrol yöntemi olarak kullanılmaması gerektiğini düşünüyor. Kürtaj için yasal sınır yine 10 hafta olarak kalıyor. Kürtaj başvurusu yapan kadına, riskler anlatılacak. Kürtaj, ancak tam teşekküllü hastanelerde yapılacak. Bu kapsamda muayenehanelerde kürtaj yapılmayacak.  Bakan Akdağ, kürtaj yapılan kuruluşların gerekli özeni gösterecek donanıma sahip olması gerektiğini söyledi. Akdağ, “Muayenehanelerde bile kürtaj yapıldığını biliyoruz. İstenmeyen sonuçlarla da karşılaşılabiliyor. Bir taraftan anneyi koruyacağız, annenin haklarına istinaden bebeği koruyacağız" dedi.  YENİ YAPTIRIMLAR YOLDA   Kürtaj yasağına uymayan muayenehanelere ise etkin yaptırımların geleceği belirtildi. 
 
 1 Ocak 2013 tarihinden itibaren ise Türkiye, yeni bir sistemle tanışıyor. "Sağlık net 2 veri" projesiyle hastaların tüm bilgileri kayıt altına alınacak. Özel hastane ve muayenehanelerdeki hekimler de hastaya ait bilgileri bu yeni yazılım üzerinden paylaşacak.  Bakan Akdağ’ın proje hakkında şunları söyledi: "Bu oldukça zor bir proje, dünyada Türkiye gibi 75 milyona ulaşmış nüfusu olan herhangi bir ülkede bunu gerçekleştirebilmiş olan bir yönetim yok. "  Uygulama hastanın isteğine bağlı olacak.