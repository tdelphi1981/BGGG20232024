Soğuk havalara dikkat
Karadeniz Teknik Üniversitesi (KTÜ) Tıp Fakültesi Halk Sağlığı Ana Bilim Dalı Öğretim Üyesi Prof. Dr. Murat Topbaş, son zamanlarda iklimsel değişiklikler nedeniyle hava sıcaklıklarında, mevsim normallerinin dışında bir seyrin söz konusu olduğunu belirterek, 'Bu mevsimde bol salep, yeşil ve siyah çay, ıhlamur, tarçın gibi sıcak içecekler tüketilebilir'dedi.
Topbaş, AA muhabirine yaptığı açıklamada, sabah havaya bakıp ince veya normal kalınlıkta giysi ile dışarı çıkıldığında akşama doğru bu giysinin yeterli olamadığını belirterek, 'Bu durum insanların mevsimsel olarak olağan kabul edilen soğuk algınlığı, nezle ve grip hastalıklarına yakalanmasına neden olmaktadır' dedi.

Sabah güneşli bir hava ile güne başlarken öğleye doğru yağmur, akşam saatlerinde de sıcaklıkta ciddi sayılabilecek düşüşler görülebildiğine dikkati çeken Topbaş, şöyle devam etti:

'Bu durum insan sağlığını da etkileyebilmektedir. Sabah havaya bakıp ince veya normal kalınlıkta bir giysi ile dışarı çıkıldığında akşama doğru bu giysi yeterli olamamaktadır. Bu durum insanların mevsimsel olarak olağan kabul edilen soğuk algınlığı, nezle ve grip hastalıklarına yakalanmasına neden olmaktadır. Ayrıca gün içerisinde hava sıcaklığındaki bu değişimler uykusuzluğa, yorgunluğa, bitkinliğe yol açmakta, bu da iş yaşamında motivasyon kaybına ve dikkat eksikliklerine neden olabilmektedir. Bu nedenle havanın bu değişkenliğini ve mevsimin kış olduğunu kabul etmemiz gerekir. Sabahları hava ne kadar güzel olursa olsun ince, yazlık giysiler giyilmemeli, normal kalınlıkta giysiler giyilmeli, hatta pardösü veya mont gibi biraz daha kalın giysiler yanımızda olmalıdır.'

-'salep, yeşil çay, ıhlamur, tarçın tüketilmeli'-

Topbaş, özellikle bu dönemde mevsimin önemli getirilerinden olan turunçgiller, elma ve ayva gibi meyvelerin tüketilmesi gerektiğini vurgulayarak, 'Ayrıca su alımına dikkat edilmelidir. Bu amaçla süt, salep, yeşil ve siyah çay, ıhlamur, tarçın çayları gibi sıcak içecekler tüketilebilir. Soğuk algınlığı olan kişiler dinlenmeli, başka kişilere hastalık etkenlerini bulaştırmamak için kalabalık ortamlardan uzak durmalıdır. Her dönemde olduğu gibi el hijyenine dikkat edilmeli, kirlendiği her durumda eller sabunlu su ile yıkanmalı, hapşırırken ağız ve burun kısmı avucumuzla değil, kolumuzun dirsek iç yüzü ile kapatılmalıdır. Sonrasında akşam bu giysi, eller ve kollar yıkanmalıdır' diye konuştu.

Topbaş, astım, KOAH, 65 yaş üstü yaşlılar gibi grip hastalığının risk oluşturabileceği kişilerin bu ay içinde grip aşısı yaptırmaları gerektiğini de kaydederek, 'Uyku düzenine dikkat edilmeli, özellikle toplu çalışılan yerlerde iş motivasyonunu artırmak için değişik aktiviteler yapılabilir' dedi.