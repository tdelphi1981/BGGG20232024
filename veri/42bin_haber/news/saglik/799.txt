Hastanede gıda skandalı
 
 Ordu’daki yerel gazeteler, Gıda, Tarım ve Hayvancılık Bakanlığı tarafından sağlığa zararlı ilan edilen bazı gıda ürenlerinin Ordu Devlet Hastanesi’ndeki hastalara yiyecek olarak verildiği iddialarını manşetlerine taşıdı. 
 CHP Ordu Milletvekili İdris Yıldız da bu iddiaları, Sağlık Bakanı Recep Akdağ ve Gıda, Tarım ve Hayvancılık Bakanı Mehdi Eker’in yanıtlaması istemiyle Meclis Başkanlığı’na iki ayrı yazılı soru önergesi verdi. 
 İDDALAR DOĞRU MU?
  
 İddiaların doğru olması halinde vahim sonuçlar doğuracağına dikkat çeken Yıldız, Bakan Recep Akdağ’a verdiği soru önergesinde şu sorulara cevap verilmesini istedi: "Gıda Tarım ve Hayvancılık Bakanlığı tarafından sağlığa zararlı ilan edilen ’bazı gıda ürünleri’nin Ordu Devlet Hastanesi’ndeki hastalara yiyecek olarak verildiği iddialarına yönelik olarak, Bakanlığınızca bir soruşturma açılmış mıdır? Eğer açılmamışsa, Ordu yerel basınına da yansıyan bu iddiaları araştırmak için bir girişiminiz olacak mıdır? Gıda Tarım ve Hayvancılık Bakanlığı tarafından sağlığa zararlı ilan edilen ürünler Bakanlığınızca takip edilmekte midir? Değilse yukarıda sözü edilen durum iki Bakanlık arasındaki koordinasyon sıkıntısından mı kaynaklanmaktadır? Sözü edilen durumla ilgili olarak hastane yönetiminin tutulan tutanakları dikkate almadığını ve bu uygulamanın sürdüğünü iddia edilmektedir. Bu iddia doğru mudur? Doğru ise sorumlular hakkında ne gibi işlemler yapılmıştır veya yapılacaktır? Bu ve buna benzer durumları önlemek için almış olduğunuz tedbirler nelerdir?" Bakan Mehdi Eker’e de sorular yöneten Ordu CHP milletvekili İdris Yıldız, gıda taklidi yaparak tüketiciyi yanıltan 25 firmanın 6 Aralık 2012’de teşhir edildiğini hatırlatarak bu firmalarla ilgili yapılan işlemleri de sordu. 
 Yıldız’ın Bakan Eker’e yönettiği sorular ise şöyle: "Gıdada taklit ve tağşiş yaparak, tüketiciyi yanılttığı gerekçesiyle teşhir ettiğiniz firmaların üretimlerine devam edip etmedikleri Bakanlığınızca denetlenmekte midir? Yukarıda belirtilen tarihten bu yana sözü edilen firmalarla ilgili hangi işlemler yapılmıştır? Bakanlığınız tarafından sağlığa zararlı ilan edilen ‘bazı gıda ürünlerinin’ Ordu Devlet Hastanesi’ndeki hastalara yiyecek olarak verildiği iddialarına yönelik olarak, Bakanlığınızca bir soruşturma açılmış mıdır? Eğer açılmamışsa, Ordu yerel basınına da yansıyan bu iddiaları araştırmak için bir girişiminiz olacak mıdır? Bakanlığınızın, tüm gıdaların sağlıklı tüketilmesinde yasal sorumluluğu bulunduğu gerçeği göz önüne alındığında bu ve buna benzer durumlar için almış olduğunuz önleyici tedbirler nelerdir? " 
 BAŞHEKİM: '' BİLGİM YOK '' 
 Ordu Devlet Hastanesi Başhekimi Opr. Dr. Celalettin Akyol, iddialardan bilgisi olmadığını belirterek, "Bana bu konuda bir ihbar gelmedi. Böyle istismar olacak bir şeye rastlamadım. Sayın milletvekili neyi kastediyor, hangi ürünü kastediyor bilmediğim için yorum yapamam" dedi. 
 DHA