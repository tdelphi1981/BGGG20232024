'Lazerli varis tedavisinde hasta normal hayata çabuk dönüyor'
Kayseri Özel Tekden Hastanesi Opr. Dr. Mehmet Aksüt, tedavi edilmeyen varisin ileriki safhada tedavisinin zorlaştığını belirterek, "Lazerli varis tedavisi cerrahi tedaviye göre kişinin normal yaşama daha çabuk dönmesini sağlıyor." dedi.
 Opr. Dr. Mehmet Aksüt, varis rahatsızlığı konusunda cerrahi tedavi gerektiren hastaların yaklaşık yüzde 70'inde lazer tedavisi ile varislerin artık tarihe karıştığını, hastaların aynı gün evlerine giderek normal hayatına devam ettiğini dile getirdi.
 Aksüt, varis hastalığı hakkında bilgiler vererek, "Varis hastalığı bacak toplar damarlarının genişlemesi, uzaması ve büklümlü bir hale gelmesidir. Toplumda çok yaygın görülen bir hastalıktır. Varis hastalığı sadece kozmetik bir sorun değil, aynı zamanda çok ciddi şikayet oluşturarak yaşam kalitenizi olumsuz yönde etkileyebilmektedir." diye konuştu.
 Varis hastalığının 6 evresi olduğunu anlatan Aksüt, şöyle konuştu: "Her evrede her hastaya yapılacak birden fazla tedavi şekli olduğu için hekim-hasta birlikte tedavi için karar verir. Varis Hastası eğer tedavi olmaz veya tedavide gecikilirse zor ve zahmetli bir duruma gelerek hem hastayı hem de hekimi sıkıntıya sokar. Tedaviyle bile düzeltilmeyecek kalıcı renk değişikliklerine ve iyileşmeyen yaralar oluşmasına sebep olabilir. Aynı zamanda ucuz bir tedavi, maliyeti daha yüksek bir hal alır."
 "LAZER BİR AMELİYAT OLMADIĞI GİBİ İZ DE BIRAKMIYOR"
 Lazerli varis tedavisi hakkında da bilgiler veren Opr. Dr. Aksüt, "Lazerle varis tedavisi, klasik ameliyatın yerini almış endovenöz lazer tedavisi bacağın büyük yüzeysel toplar damarına ultrason eşliğinde özel bir katater yardımıyla damar içine lazer enerjisi vererek hastalıklı damarı ortadan kaldırıyoruz. Lazer tedavisi, varis hastalarının günlük hayatına çok çabuk bir şekilde dönmesini sağlamaktadır." şeklinde konuştu.
 Aksüt, aynı zamanda lazer bir ameliyat olmadığı gibi iz de bırakmadığını hatırlatarak, şu bilgileri verdi: "Varis hastaları bu işlem için narkoz almamaktadır. Bu işlem uygulandıktan sonra birkaç saat hastanemizde misafir ettiğimiz hastamız yürüyerek evine sağlıklı şekilde gidebilmektedir. Lazer tedavisi hastamızın üzerinde herhangi bir kesi yapılmadan uygulanmaktadır. İşte bu nedenle hasta üzerinde bir iz yer almamaktadır. Cerrahi kesi olmadığı için hastanın normal hayata dönüş süresi daha hızlı oluyor."
 Opr. Dr. Mehmet Aksüt, lazerli tedavi sonrasında hastada morarma ve şişlik yok denecek kadar az oluştuğunu, hastanın kısa zamanda iyileştiğini, ameliyattan 48 saat sonra varis hastasının banyosunu yapabildiğini ve tüm günlük aktivitelerini yapabilecek hale geldiğini sözlerine ekledi. (CİHAN)