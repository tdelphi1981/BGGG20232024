Kanser hastaları için paten kayıyor
Patenci Adam olarak tanınan Kanada vatandaşı Akbar İbrahimzadeh, çıktığı 6 bin 500 kilometrelik Türkiye turu kapsamında İstanbul'a geldi.Taksim Meydanı'nda basın mensuplarına açıklama yapan İbrahimzadeh, Ankara'dan başladığı turu kapsamında 67 günde Kayseri, Yozgat, Rize, Artvin, Van, Diyarbakır, Gaziantep, Mersin, Konya, Muğla, İzmir, Balıkesir, Çanakkale ve Tekirdağ'dan geçerek İstanbul'a ulaştığını belirterek, bu süreçte 5 bin 300 kilometre yol katettiğini söyledi.

Hedefi olan 6 bin 500 kilometrenin geriye kalanını İstanbul'da tamamlamak istediğini aktaran İbrahimzadeh, bu doğrultuda günde 100 kilometre yol gideceğini kaydetti.

İbrahimzadeh, amacının yardım için para toplamak olmadığını vurgulayarak, Amacımız hem kansere dikkati çekmek, hem de dünya rekoru kırmak. Türk halkından Allah razı olsun, çok ilgi gösterdiler diye konuştu.

Yolculuğu boyunca fotoğraf ve video çektiğini anlatan İbrahimzadeh, bu görüntülerden bir belgesel yapacaklarını dile getirdi.

İbrahimzadeh, İstanbul'daki güzergahı bugün belirleyeceklerini sözlerine ekledi.

Vatandaşların yoğun ilgi gösterdiği İbrahimzadeh, konuşmasının ardından mini bir paten gösterisi sundu.

Kanada'nın İstanbul Konsolosu ve Ticaret Müsteşarı Shawn Steil de Taksim Meydanı'na gelerek İbrahimzadeh'e destek verdi.