İlaç asla buzdolabına girmemeli!
Tüm Eczacı İşverenler Sendikası (TEİS) Genel Başkanı Nurten Saydan, "Eczacınız önermedikçe ilaçlarınızı asla buzdolabında saklamayın" dedi 
 Saydan, AA muhabirine yaptığı açıklamada, vatandaşların buzdolaplarını "ecza dolabı gibi kullanmaması" gerektiğini söyledi.
 Eczacıların "buzdolabında saklayın" dediği ilaçların dolapta saklanması gerektiğini ifade eden Saydan, şöyle konuştu "Eczacınız önermedikçe ilaçlarınızı asla buzdolabında saklamayın. Vatandaşlarımızın hala yanlış bildiği bir durumla karşı karşıya olduğumuzu Sayın SGK Başkanı’nın, ’evdeki ilaçlar buzdolabına konuyor’ sözlerinden anlıyoruz.  
 Buzdolaplarında en çok ateş düşürücü, öksürük ve vitamin şuruplarının saklandığını görüyoruz. İlaçlarınızı asla buzdolabında saklamayın. Çünkü bazı şurupların içindeki bazı maddeler dibe çöker ve her dozda eşit miktarda ilaç alınmamış olur. Bu da tedavi sürecini etkiler. Aynı şekilde buzdolabında saklanan tablet ilaçların da etken maddelerinde bozulmalar meydana gelebilir. Eczacıların tembih ettiği, buz aküsü veya buz kalıbıyla birlikte verdiği ve ’buzdolabına konulacak’ dediği ilaçlar da asla buzluk bölümüne veya buzluğa yakın yere konulmamalıdır. Çünkü bu şekilde de ilaçların bütün yapısı bozulur, böyle bir hata yapıldığında ise ilaçların kullanılmaması gerekir." 
 İLAÇLAR NASIL MUHAFAZA EDİLMELİ? 
 
 Saydan, ilaçların güneşin altına, soba, kalorifer, ocak yanına bırakılmaması gerektiğine işaret ederek, "İlaçlar ecza dolabı ya da camlı bir dolapta saklanmalıdır. Dolabın konulacağı yer; kuytu, serin, rutubet olmayan, güneş görmeyen bir yer olmalıdır. En önemlisi çocukların uzanıp alamayacağı yüksekliğe konulması ve mümkünse kilitlenmesi gerekmektedir" dedi. 
  
 KUTUDAN ÇIKARILMADAN SAKLANMALI
  
 İlaçların asla evde stok yapılacak ürünler olmadığını vurgulayan Saydan, şöyle devam etti: "Ancak evimizde bulundurmak zorundaysak, ilaçların kutusundan çıkarılmadan saklanması gerekir. Çünkü ilacın kutusu korunması, son kullanma tarihinin takip edilmesi ve ilaçların karıştırılmaması için çok önemlidir. İlaçların etkileri aç, tok veya yemek arasında, kaç saat arayla kullanılacağı şeklinde değişiklik gösterir. Ayrıca ilaçların etken maddeleri, kullandığınız diğer ilaçlarla, aldığınız besin, alkol gibi içeceklerle etkileşime uğrayabilir. Bazı ilaçlar dikkat dağınıklığı, refleks zayıflığı, uyku ve sersemlik yapabilir.  
 Bu yüzden bir ilacı alırken, nasıl ve nelerle kullanılacağı konusunda mutlaka eczacıya danışılmalıdır." Saydan, ilaçların mutlaka eczaneden, eczacı elinden alınması gerektiğine değinerek, "Meyve ve sebze adları verilerek, masum gibi gösterilen bitkisel ilaçlara kesinlikle itibar edilmemelidir. İlaçlar, eczane dışındaki yerlerden alınmamalıdır. Hepimizin bildiği gibi bütün ilaçlar zehirdir. Zehirle ilacın farkı sadece dozudur. Bu doz konusunda sizi ancak eczacınız bilgilendirebilir" diye konuştu.
  