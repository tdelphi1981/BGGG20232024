Beynin en 'karakteristik' haritası
Beyin yapılarının kişilik ve yetenek üzerindeki etkilerinin belirlenmesine yönelik ABD hükümetinin desteklediği proje ilk meyvesini verdi. Beynin en ayrıntılı haritası yayımlandı.
ABD Başkanı Barack Obama başkanlığındaki hükümetin desteklediği beyin haritası projesinde ilk ayrıntılı görüntüler yayımlandı. Amerikalı bilim adamları, beyin yapılarının kişiliği ve yetenekleri nasıl belirlediğinin anlaşılmasına yönelik uluslararası proje kapsamında ayrıntılı beyin görüntülerini inceledi. Aralarında ABD ve Avrupa'daki 10 merkezden en iyi nörologlar ve nanoteknoloji uzmanlarından oluşan dev bir ekibin yürüttüğü 'Human Connectome' adı verilen projenin ilk ayağı 5 yıl sürdü. Bin 200 sağlıklı kişinin verileri toplanarak katılımcıların beyni gelişmiş sistemler sayesinde görüntülendi.
Araştırmaya imza atanlardan Prof. Dr. David Van Essen, ilk olarak 68 katılımcının beyin görüntülerinin yayım landığını belirterek, 3 ayda bir düzenli olarak yayınlanacak görüntülerle proje sayesinde, bilim camiasının 'beklemeden', kişilerin davranışları ve 'beyin devreleri' arasındaki bağlantıyı incelemeye başlayabileceğini vurguladı.

Şizofreninin kaynağına yolculuk 

Prof. Dr. Essen, araştırma sonuçlarının, ruhsal hastalıkların kaynağı ve beyindeki değişimlerin inceleneceği başka araştırmalara da temel oluşturacağına dikkati çekti. Katılımcılara farklı işler yaptırılırken beyinleri 2 teknik kullanılarak görüntülendi. İlk tekniğin, sinir hücrelerinin bulunduğu, duyu organları ve beynin başka bölgelerinden gelen bilgiyi 'işleyen' gri bölgedeki hareketlerin ortaya çıkmasını sağladığı belirtildi. İkinci olarak myelin kılıfıyla çevrili sinir hücreleri liflerinin bulunduğu beyindeki beyaz bölgeyi kaplayan anatomik 'devreler' gözler önüne serildi. ABD hükümetinin 10 yıl çalışma için 3 milyar dolarlık bütçe ayırdığı proje, Alzheimer, Parkinson, şizofreni, otizm gibi beyinle bağlantılı hastalıkların tedavi yollarının bulunması amaçlanıyor. Çalışmada aynı zamanda sinir hücrelerinin yerleri saptanıp etki alanları incelenecek.