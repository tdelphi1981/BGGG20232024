İlk kez anne karnında bu görüntü kaydedildi
Bilim insanları, 4 boyutlu tarama yöntemiyle ultrasonda ilk kez anne karnındaki bir bebeğin bakın neyini kaydetti.
İngiltere'deki Durham Üniversitesi Psikoloji Departmanı'nın, sağlık ve bilim alanında önemli makalelere yer veren PLOS ONE dergisinde yayınlanan araştırma sonuçlarına göre, 15 sağlıklı bebekte görülen yarım ağız açma hareketinin 'esneme' olduğu belirlendi. 

Doğumdan önce bebeklerin hıçkırdıkları, yutkundukları ve gerindikleri biliniyordu. Ancak esnemeleri ilk kez bu kadar net bir şekilde tespit edildi. Esnemenin, bebeğin sağlığını gözlemlemede yeni ve önemli bir ipucu olacağı düşünülüyor.

Araştırmayı yürüten ekibin başındaki Nadja Reissland, "Anne karnındaki bebeğin esnemesinin fonksiyonunu ve önemini halen bilmiyoruz. Ancak elde ettiğimiz veriler, esnemenin cenin gelişimi ve bebeğin sağlık belirtileri ile bağlantılı olabileceğini gösteriyor. Rahimdeki bebeğin esneme sıklığı, erken gebelikte beynin olgunlaşması ile ilgili olabilir" açıklamasını yaptı.

Reissland ve ekibinin gözlemi, gebeliğin 24 ve 36. haftaları arasındaki 8 kız ve 7 erkek bebekte yapıldı. Esnemenin 28. haftadan itibaren azaldığı, erkek ve kız bebeklerde önemli bir farklılığın olmadığı ortaya çıktı.