İklim değişikliği, obezite ve şeker hastalığını artırıyor
İklim değişikliği nedeniyle taze gıda üretiminin azaldığı ve işlenmiş gıda ürünlerine talebin artığı, bu nedenle de obezite ve şeker hastalığının yaygınlaştığı bildirildi.
Uluslararası Şeker Hastalığı Birliği tarafından yayınlanan rapora göre, düşük ve orta gelir düzeyindeki ülkelerde şeker hastalığı vakaları son yıllarda artış gösterdi. İklim değişikliği etkilerinin insanların beslenme alışkanlıklarını değiştirmesi de bunun ana nedeni arasında. Dünya üzerinde 366 milyon şeker hastası yaşıyor. Bu hastalığın, 2030 
yılında 500 milyon kişide yani yaşayan on yetişkinden birinde görüleceği tahmin ediliyor. Şeker hastalığı yılda 4,6 milyon kişinin ölümüne ve küresel ölçekte 465 milyar dolar değerinde sağlık harcamalarına neden oluyor. 
 
İşlenmiş gıdalara talep artıyor
 
Çevre ve Şehircilik Bakanlığı Çevre Yönetimi Genel Müdürü Mehmet Baş, konuyla ilgili yaptığı açıklamada, iklim değişikliğiyle taze gıda üretiminin azalması ve bedelinin artmasının, daha ucuz olan işlenmiş gıda ürünlerine talebi artırdığını söyledi. Toplumun yeme alışkanlıklarının da buna bağlı olarak değiştiğine dikkati çeken Baş, düzensiz beslenmeyle de obezitenin artığını ve şeker hastalığının 
yaygınlaştığını anlattı. Baş, iklim değişikliği etkilerini azaltmak için çeşitli projeler ürettiklerini ve uyguladıklarını dile getirdi.
 
 8 sektörü kapsayan iklim değişikliği politikası
 
İklim değişikliğiyle ilgili mücadele politikalarının oluşturulduğuna işaret eden Baş, 'Enerji, sanayi, ormancılık, tarım, binalar, ulaştırma, atık ve iklim değişikliğine uyum konuları olmak üzere tam 8 sektörü kapsayan iklim değişikliği politikalarını 2011-2023 yılları arasında uygulamak için İklim Değişikliği Eylem Planı'nı (İDEP) hazırladık. Eylem planında yer alan tüm sorumlu 
kuruluşların çalışmaların uygulanmasına ilişkin bilgi girişi yapabilecekleri internet tabanlı İDEP İzleme Sistemi de oluşturuldu' dedi. Baş, 2012'de yayımlanan 'Sera Gazı Emisyonlarının Takibi Hakkında Yönetmelik' ile 2016'dan itibaren, Türkiye'nin toplam sera gazı emisyonlarının 
yaklaşık yarısının, tesis bazında kayıt altına alınacağına dikkati çekerek, ülke genelinde 218 emisyon azaltım projesi geliştirildiğini kaydetti. Türkiye'nin iklim değişikliğinden en çok etkilenecek olan Akdeniz Havzası'nda yer aldığını vurgulayan Baş, bu olumsuz etkilere karşı hazırlıklı olmak amacıyla çalışmaları sürdürdüklerini sözlerine ekledi.