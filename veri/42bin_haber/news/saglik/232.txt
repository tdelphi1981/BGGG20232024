Sağlık için takipteyiz
Sağlık Bakanlığı hasta takip sistemi ile tedavi sonrası hastada komplikasyon gelişip gelişmediği ve iyileşme süreci kontrol altında tutulacak. Uygulama ilk olarak diyabet, diz protezi ve gebelik tedavisi için başlatılacak.

Hastalara uygulanan tedavi yöntemlerinin başarısını ölçmeyi hedefleyen Sağlık Bakanlığı  yeni bir uygulama başlatmaya hazırlanıyor. İlk etapta diyabet, diz protezi ve gebelik için haziran ayında başlatılacak hasta takih sistemi ile, tedavi sonrası komplikasyon gelişip gelişmediğine, sürecin başarıyla tamamlanıp tamamlanmadığına bakılacak.
Hedef kaliteli hizmet
Sağlık hizmetinin daha kaliteli hale gelmesi için hekim ve kurumun nitelik açısından da performansını artıracak uygulamalar üzerinde çalıştıklarını belirten Sağlık Bakanlığı Sağlık Hizmetleri Genel Müdürü İrfan Şencan, Hazirandan itibaren bakanlığın bütün  hastanelerinde şeker hastalığı, diz protezi ve gebelik/doğum tedavilerini, tüm bilgilerin yer aldığı internet ağı üzerinden takip edeceklerini söyledi. Bu tür sağlık takiplerinin İngiltere gibi ülkelerde de yapılmaya çalışıldığını ifade eden Şencan, Biz de ilk etapta bu üç branşı seçtik. Uluslararası uzmanlarla çalışıyoruz. Öncelikle standartları oluşturacağız, daha sonra da uygulamaya geçeceğiz dedi.
Veri tabanı oluşturulacak
Sistemin uygulanan tedavinin sonuçlarını izlemek üzerine olacağını anlatan Şencan, şu bilgileri aktardı: Bir diyabet hastası ya da diz protezi yapılan bir hasta tedavi sonrası  hangi sıklıkla ve ne tür şikayetlerle tekrar hastaneye başvurmuş, tedavi tekrarlanmış mı, tekrarlanmışsa hangi nedenle olmuş, bir komplikasyon gelişmiş mi, şikayetleri artmış mı gibi takipler yapacağız. Sağlık bilgi sistemimiz bu takipleri yapmaya elverişli. Bu bize klinik kalite ölçümü yapmamıza olanak sağlayacak. Bunu hem hekim hem de kurum için yapabileceğiz. Elde ettiğimiz bulgulara göre bir yol izleyeceğiz. Belki hekimle irtibata geçip soruna çözüm arayacağız.
AİLE 'DİŞ' HEKİMLİĞİ DÖNEMİ 
Bakanlık diş sağlığında da yeni dönem başlatıyor. Sağlık Bakanı Prof. Recep Akdağ, 2013te başlayacak ve 5 yıl sürecek Koruyucu Ağız ve Diş Sağlığı Eylem Planı'nı açıkladı. Buna göre artık aile hekimi, hastasının diş sağlığı ile de ilgilenecek. Bunun yanı sıra devlet vatandaşın dişlerini periyodik olarak kontrol edecek. Öncelikle çocuklar, gebeler ve engelliler kontrol altına alınacak.