Erken teşhis yapılacak
İngiliz bilimadamlarının Alzheimer'ın erken teşhis edilmesini sağlayabilecek bir kan testi geliştirdiği açıklandı.
BBC'nin haberine göre, İngiliz bilimadamlarının geliştirdiği, kliniklerde çabuk ve kolayca uygulanabilecek testte, sağlıklı kişilerde ve Alzehimer'a yakalananlarda farklı olan kandaki bazı "işaretlere" bakılıyor. 

Test, Alzheimer hastalığıyla bağlantısı bulunan amiloid ve APOE gibi proteinlerin incelenmesini sağlıyor. Erken başlayan hafıza soruları ve kandaki başka değerlerden de yararlanan bilimadamlarından Kevin Morgan, testin başka araştırmalarla doğrulanması gerektiğini ve hastalar üzerinde kullanılmasının yaklaşık 10 yıl alabileceğini belirtti. 

Ancak Nottingham Üniversitesi'nden Morgan testin umut verici olduğunu, test sayesinde sağlıklı ve Alzheimer'a yakalanan hastaların ayırt edilebildiğini gördüklerini vurguladı.
 
 