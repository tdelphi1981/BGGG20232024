Burun tıkanıklığı ne zaman ameliyat edilmeli?
 
 Burnun temel görevleri soluduğumuz havayı nemlendirmek, ısıtmak ve süzmek. Burun içindeki büyük boşluğu iki eşit parçaya ayıran bir orta bölme yani septum bulunuyor. Bu bölme burun dış kısmına yakın bölümde kıkırdak ve daha içeride de kemikten oluşuyor. 
 Burun boşluklarının yan duvarında ise burun etleri yani konkaların bulunduğunu belirten KBB Uzmanı Op. Dr. Hakan Yenice, konkaların burna giren havanın ısıtılması, nemlendirilmesi ve süzülmesine katkıda bulunduğunu söyledi.  Op. Dr. Hakan Yenice, burun tıkanıklığına neden olan durumları,  • Burun orta bölmesi eğriliği (septum deviasyonu),  • Burun yan duvar etlerinde büyüme (konka hipertrofisi, konka bulloza, polip,  • Burun mukozası şişmesi (nezle, rinit, alerjik rinit),  • Akut ve kronik sinüzit olarak sıraladı.  Yenice, burun tıkanıklığının ameliyat gerektirdiği durumlar, ameliyat yöntemi ile iyileşme süreci hakkında bilgi verdi ve sık sorulan soruları şöyle yanıtladı:  “Burun tıkanıklığı yapan nedenlerin tespitinde endoskopik muayene çok önemlidir. Hekim gerek görürse ek patolojilerin tespiti için BT gibi radyolojik inceleme yapabilir. Cerrahi girişim ile burun orta bölmesi eğriliği ve burun yan duvar etlerinde büyümelere müdahale edilebilir ve iyileşme sağlanabilir. Ancak mukoza şişmesi ile ilgili nezle, rinit ve alerjik rinit gibi sorunlar cerrahi ile giderilemez. Burun tıkanıklığı kişi için sorun haline gelmişse, yani kişi günün büyük bir bölümünü burundan değil de ağızdan nefes alarak geçiriyorsa, gece horlamaları oluyorsa operasyon yasam kalitesini düzeltmek için düşünülmelidir.  BÖLME EĞRİLİĞİNDE AMELİYAT NEDEN GEREKLİ?   Burun bölmesinin eğriliği, hem çevresindeki yüz kemiklerinin farklı gelişimlerine bağlı çekilmeler sebebiyle hem de doğum sırasında ve erken çocukluk döneminde oluşabilen darbeler sonucu oluşur. Eğer eğrilik aşağıdaki sorunlara neden oluyorsa ameliyatla düzeltilmesi hasta için yararlıdır:  • Burun solunumunun engellenmesi, horultulu solunum,  • Bas/yüz ağrısı,  • Tekrarlayan sinüs iltihapları,  • Gırtlak ve bronş iltihapları,  • Orta kulağı havalandıran östaki borusu nezlesi ve orta kulak iltihaplarına eğilim,  • Burnun arka bölümü veya sinüslerin ameliyatları,  • Belli tip burun kanamaları.  AMELİYAT NASIL YAPILIR?   Ameliyat burun içinden yapılır. Burun bölmesi üzerindeki örtü (mukoza) kesilir ve burun bölmesinin eğri olan kısmının üzerinden ayrılır. Kıkırdak ve kemikteki eğri ve fazla olan kısımlar çıkartılarak veya yeniden şekillendirilerek burun bölmesi düzeltilir. Yani amaç eğri olan burun ortasındaki duvarı düz bir duvar haline getirmektir. Daha sonra ayrılan mukozanın bu duvara yeniden yapışması için dikiş atılır ve gerekirse nasal silikon kalıp yerleştirilir.  BURUN YAN DUVAR ETLERİNE MÜDAHALE YAPILIR MI?   Eğer burun içindeki etler de (konkalar) çok büyük ve solunumu zorlaştırıyorsa, aynı zamanda burun etlerine de müdahale edilebilir. Tedavi seçeneklerinde radyofrekans kullanılarak konka küçültme ve endoskopik konka redüksiyonu yöntemleri mevcuttur.  HANGİ ANESTEZİ YÖNTEMİ UYGULANIR?   Çok özel durumlar dışında tamamen genel anestezi ile bu ameliyatlar yapılmaktadır. Bunun temel nedeni ise hem hastanın hem de hekimin ameliyat sırasında daha rahat olması ve daha etkin bir cerrahi işlem yapılabilmesidir.  AMELİYAT SONRASI DÖNEM ZOR GEÇER Mİ?   Ameliyattan sonra burun içine yerleştirilen silikon kalıp 48 - 72 saat sonra alınır ve hekim tarafında burun içi temizliği yapılır. Burun tıkanıklığı ve buna bağlı yakınmalar ortadan kalkar. Burun iyileşme süreci 1 - 2 hafta daha devam eder. Bu dönemlerde ağrı giderici ilaçlar kullanılmak ile birlikte birçok hasta ağrıdan çok fazla yakınmaz.  AMELİYATTAN SONRA ŞEKİL DEĞİŞİKLİĞİ OLUR MU?   Ameliyat sonrası burunda şekil değişikliği oluşmaz. Yüzde şişme ve morluklar oluşmaz. Burun orta bölmesi eğrilikleri düzeltilirken burun estetik cerrahisi de ameliyata eklenerek burun dişi değiştirilebilir. Aynı anda estetik cerrahi müdahalesi yaptığımız hastalarda şişlik morluk olabilir.  HANGİ YAŞLARDA YAPILABİLİR?   Genel olarak yüzdeki kemik ve kıkırdak gelişiminin durduğu 18 yaşından sonra ameliyat yapmak daha uygundur. Buna karşın 50'li ve 60'li yaslardaki hastalarda da yapılabilir.