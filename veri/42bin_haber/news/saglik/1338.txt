Doktorlara kazan kazan yasası
Sağlık Bakanlığı, üniversite hastanelerinden çok sayıda profesörün ayrılmasına neden olan Tam Gün Yasasıyla ilgili revizyonunu tamamladı. Doktorlar hem özel klinikte hem hastanede çalışabilecek, üstelik hastanede fark alabilecek.

BAŞBAKAN 14 MART TIP BAYRAMI’NDA AÇIKLAYACAK 
Doktorların merakla beklediği ve aksayan yönleri tespit edilerek revize edilmesi beklenen Tam Gün Yasası çalışmaları tamamlandı. Tasarı Bakanlar Kurulu’na yarın sunulacak. Kabul edilmesi halinde revize edilen Tam Gün Yasası’nı Başbakan Recep Tayyip Erdoğan 14 Mart Tıp Bayramı’nda açıklayacak.Çalışma kapsamında doktorlar hem hastanede hem klinikte çalışabilecek. Ancak doktorların hastaları kliniğe davet etmesinin önüne geçilecek. Bunun için, hastanede özel doktor seçimine fark ödenmesi sistemi getirilecek. Hastalar, ismen özel bir doktor seçtiklerinde fark ödeyecekler. Bu fark, doktorların unvanlarına göre belirlenen taban ve tavan fiyatlar aralığında olacak. Doktorların gelirlerinin artması için performansa dayalı ücret sisteminin yanı sıra mesai saatine göre maaş artırımı uygulaması da yapılacak. 
Mesaiye göre maaş 
Yasa tasarısına göre doktorların şikayet ettiği tam gün çalışıp yarım gün çalışanlar kadar para kazanma sorununa son verilecek. Tam gün çalışan doktorun döner sermayeden alacakları pay artırılacak. Yarım gün çalışanlar için sözleşmeli kadro getirmeyi planlayan Bakanlık yarım gün çalışacak personelin işe alıp almayacağına dair insiyatifi üniversitelere bırakacak. 
AMELİYAT SÖZLEŞMESİ 
VATANDAŞLARIN mağduriyetinin giderilmesi için de öğretim üyeleri ile Bakanlık arasında bir anlaşma yapılarak, üniversite hastanesinde belli bir sayıda ameliyat yapması istenecek. Böylece vatandaş, üniversite ve öğretim üyesi mağduriyeti bitecek. 
HOCAYA YÖNTEM TEŞVİKİ  
ÖĞRETİM üyesinin kendi bulduğu tedavi şeklini üniversitede ders olarak öğrencilerine öğretmesi karşılığında Sağlık Bakanlığı öğretim üyesine teşvik verecek. Bakanlık, yeni geliştirilen tedavi yöntemini satın alarak hocadan, tıp fakültesi kadrosuna ve öğrencilerine öğretilmesini talep edecek. 
OKULA DÖNÜŞ YOLU 
BAKANLIK üniversitelerden öğretim üyelerini tekrar Tıp Fakültelerine döndürmek için de yeni yasanın tanıyacağı hakları anlatıp diyalog süreci geliştirecek. Öğretim üyelerinin hem üniversitede hem de kendi özel polikliniğinde çalışabilmesi sürecin en önemli ayağını oluşturacak. Ancak doktor hastasını özel polikliniğinde tedavi edemeyecek. Ameliyatın parasını hastadan alıp tedavi için üniversitenin ameliyathanesini kullanamayacak.