Soğuk kalbi vuruyor
Hava sıcaklığının 10- 12 derece birden azalması, 7 yaş altı ve 65 yaş üstündekiler ile kalp yetmezliği, damar tıkanıklığı olan, kalp kapağı değişen hastaları olumsuz etkileyebiliyor 
 İzmir Kent Hastanesi Kardiyoloji Uzmanı Dr. Zülfikar Danaoğlu, Balkanlar’dan gelen soğuk hava dalgasının hava sıcaklığını 10- 12 derece birden azaltmasının, 7 yaş altı ve 65 yaş üstündekiler ile kalp yetmezliği, damar tıkanıklığı olan, kalp kapağı değişen hastaları olumsuz etkilediğini söyledi.  
 Önümüzdeki günlerde akciğer enfeksiyonu vakalarının artacağına dikkat çeken Uzm. Dr. Danaoğlu, 45 yaşı geçenlere de uyarıda bulunarak, "45 yaşın üzerindekiler, ani ısı düşmesinin yaşandığı bugünlerde özellikle soğuk havada yürürken ortaya çıkan göğüs ağrılarını ciddiye alsın. Soğuk hava damarları büzüştürüyor. Normal insanlarda bu sorun yaratmıyor ama, damarlarında problemleri olanlar ilk şikayetlerini hissetmeye başlıyor" dedi.
 
 Bahar havası yaşarken birden bire düşen hava sıcaklıkları ile sonbaharı yaşamadan kış havasına girilmesi, ani hava değişikliğinin yaratacağı sağlık sorunlarının da gündeme gelmesine neden oldu. İzmir Kent Hastanesi Kardiyoloji Uzmanı Dr. Zülfikar Danaoğlu, dış ortamdaki 10 dereceden fazla ani ısı düşüşünün bağışıklık sisteminin zayıflamasına yol açtığını söyledi. Ani ısı düşmesine her bünyenin uyum gösteremeyeceğini, çocukların ve yaşlıların bundan etkileneceği belirten Dr. Danaoğlu, soğuğun kalp hastası olduğunu bilmeyen 45 yaş üzerindekilere de ’ilk işaretleri’ ortaya çıkaracağını kaydetti.
 
 DİKKATLİ OLMASI GEREKENLER
 
 Uzm. Dr. Danaoğlu uyarılması gereken hedef kitlenin kalp hastaları, beyin ve bacaklarında damar tıkanıklığı, kalp yetmezliği olanlar, kalp kapağı değişenler, 65 yaş üstü ve diyabet hastaları olduğunu belirterek şöyle konuştu:
 
 "Sadece soğuk havalar değil hava sıcaklığının 10-12 derece birden düşmesi daha önemli ve risk yaratıyor. Çünkü hava sıcaklığının ani düşmesi bağışıklık sistemini zayıflatıyor. Yaşlılarda solunum sistemini temizleyen, siliya dediğimiz fırça görevini gören hücreler yavaşlıyor. Bunlar görevini yapamadığı için temizlik bozuluyor ve hastalık yapan mikropların akciğerlerin alt tabakalarına rahat ulaşmasına sebep oluyor. Böyle hastaların bulunacağı oda sıcaklığı 24- 25 derecenin altına düşmemeli. Yaşlılarda soğuk havanın etkisiyle bağışıklık sisteminin zayıflaması ve akciğer temizleme kapasitelerinin bozulması önemli bir tehdit. Zatürree adayı oluyorlar. Önümüzdeki haftadan itibaren soğuğa bağlı zatürre vakaları ile kalbe bağlı göğüs ağrısı vakalarında artış bekliyoruz."
 
 GÖĞÜS AĞRISI NEYİN İŞARETİ?
 
 Uzm. Dr. Danaoğlu, soğukla birlikte kalp yetmezliği hastalarında nefes darlığının da artmaya başlayabileceğini söyledi. Terleme olmadığı için vücuttaki suyun atılamadığını, vücutta su tutulmasının kilo artışına neden olduğunu ifade eden Dr. Danaoğlu sözlerini şöyle sürdürdü:
 
 "Bu süreçte kilo takibi iyi yapılmalı. Nefes darlığı ile birlikte kilo artımı da oluyorsa hastalara doktorlarına başvurmalarını, doktor kontrolünde idrar söktürücü ilaç dozlarını arttırmalarını öneriyoruz. Bugünlerde ve önümüzdeki hafta içinde özellikle soğuk havada yürürken ortaya çıkan göğüs ağrılarını 45 yaşın üstündekiler ciddiye alsın. Özellikle soğuk havada çıkan göğüs ağrıları masum değil.  
 Göğüs ağrısına kolda ağrı, uyuşma, çenede uyuşma gibi şikayetler eşlik ediyorsa, o kişilere mutlaka bir doktora görünmelerini tavsiye ediyoruz. Soğuk hava damarları büzüştürüyor. Normal insanlarda bu sorun yaratmıyor ama, damarlarında problemleri olanlar ilk şikayetlerini bu şekilde hissetmeye başlıyor. 7 yaş altındaki çocuklarda da bağışıklık sisteminin yeterince güçlenmemesi, soğukla birlikte bu sistemin zayıflaması risk oluşturuyor." 
 DHA