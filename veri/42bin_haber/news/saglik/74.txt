E-reçete yazmayan doktorun ilacını eczane vermeyecek
1 Ocak 2013'ten itibaren e-reçete yazmayan doktorun ilacını eczane vermeyecek!
 1 Ocak 2013 tarihinden itibaren doktorlar tarafından elle yazılan reçetelere eczaneler ilaç vermeyecek. Bu tarihten itibaren doktorlar reçeteleri internet ortamında hazırlayacak. Elle yazılmış, manuel reçeteler ise sadece bilgi işlem sisteminde yaşanan arızalarda geçerli olacak.
 Sosyal Güvenlik Eskişehir İl Müdürü Göksel Canpolat, SGK tarafından oluşturulan e-reçete uygulamasının Sağlık Bakanlığı ile yapılan koordineli çalışma neticesinde 1 Temmuz 2012'de Türkiye genelinde uygulanmaya başladığını söyledi. Canpolat, bu sebeple söz konusu bu tarihten itibaren doktorların yazdığı reçetelerinde e-reçete olarak yazılmasının şart olduğunu kaydetti.
 SGK kurumsal hekim şifresini alan hekimlerin Medula, sağlık hizmet sunucusu bilgi işlem ve aile hekimliği bilgi işlem sisteminin çalışmaması durumunda manuel reçete yazabileceğinin altını çizen Canpolat, şöyle dedi: "SGK kurumsal hekim şifresi almamış olan hekimlerin ya da şifre almış olmasına karşın e- reçete yazmayan hekimlerin (Sağlık Bakanlığı 1. basamak sağlık tesislerinde, KİT-belediye-bakanlık 1. basamak sağlık tesislerinde, özel 1. basamak sağlık tesislerinde, iş yeri hekimliklerinde, kurum hekimliklerinde ve üniversite 1. basamak sağlık tesislerinde görev yapan hekimler hariç) 1 Ocak 2013 tarihi itibariyle yazmış oldukları manuel reçeteler eczaneler tarafından kesinlikle karşılanmayacak."
 Canpolat, doktorlar tarafından bu yolla hastaya verilen sağlık hizmetlerinin, kuruma fatura edilmesine izin verilmeyeceğini vurguladı. Canpolat, "Belirtilen nedenlerden dolayı doktorların medeczane.sgk.gov.tr/doktor web uygulamasından SGK kurumsal hekim şifrelerini almaları,bilgi işlem sistemleri çalıştığı sürece reçetelerini, e-reçete olarak düzenlemeleri, yalnızca bilgi işlem sistemlerinin çalışmaması durumlarında manüel reçete yazmaları gerekmektedir." diye konuştu. CHA