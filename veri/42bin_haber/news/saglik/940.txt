Kışın Evde Çok Vakit Geçirmek Mideye Zarar Verebilir
Havaların soğuması ile birlikte evde geçirilen sürenin artması, uzayan yemek saatleri ve değişen beslenme alışkanlıkları nedeniyle mide rahatsızlıkları da artış gösteriyor. Özellikle göğüste yanma, ağza acı ve ekşi su gelmesi gibi belirtilerle kendini gösteren reflüye dikkat edilmesi gerekiyor. Memorial Şişli Hastanesi Gastroenteroloji Bölümü’nden Prof. Dr. Yıldıran Songür, kış aylarında artan mide rahatsızlıkları ve alınması gereken önlemler hakkında bilgi verdi.
 Kış mevsiminde yağlı ve şekerli gıdalara eğilim artar
 Kış mevsiminde hava daha erken kararmaktadır. Akşam sofraları diğer mevsimlere göre daha erken kurulmakta ve sofradan daha erken bir saatte kalkılmaktadır. Böylece yemekten en az 2 saat sonra ara öğün yemek ve yatmadan 2-3 saat önce yeme işlemini sonlandırmak mümkün hale gelebilir. Ancak yemek ile uyku saati arasındaki sürenin artması, yatmadan önce acıkmaya sebep olmaktadır. Bu vakitlerde abur cubur tüketimi artmaktadır. Ayrıca enerjinin yüksek tutulması için daha yağlı ve şekerli gıdalara eğilim görülmektedir. Tüm bunlar da reflü şikayetlerinin bu dönemde artmasına sebep olmaktadır.
 Karaciğer yağlanması kaçınılmaz son olmasın
 Kışın daha çok kapalı alanlarda olma isteği, pek çok insanı daha hareketsiz bir yaşama itmektedir. Gereğinden fazla meyve ve atıştırmalık tüketip daha hareketsiz kalınması, kilo artışına neden olur. Metabolizma, kış mevsiminde yaza göre daha az çalıştığından kilo alma hızı da artmaktadır. Dolayısıyla bel çevresi genişler ve karaciğer yağlanmasında artış görülebilir. Reflü şikayetleri de artan kilo ile birlikte kendini daha fazla hissettirmeye başlamaktadır.
 Hasta olmamak portakal suyu içerken dikkat!
 Kışın bağışıklığı artırmak ve dışardan gelecek enfeksiyonlara karşı daha dirençli olabilmek için C vitamini tüketiminde artış yaşanır. Genellikle bu mevsimde kolay ve fazla bulunan portakal ve portakal suyu tüketilir. Oysaki bağışıklık sistemini güçlendirmek için içilen portakal suyu, aşırı miktarlarda tüketildiğinde reflü şikayetlerinin ve mide sorunlarının yaşanmasına neden olabilmektedir. 
 Kışın kabızlık şikayetleri artıyor
 Kış mevsiminde kabızlık sorunu yaşayan hastaların sayısında artış gözlenmektedir. Kabızlık yaşanmaması için kişinin kendisine sorması gereken 3 soru vardır.
 1. Yeteri kadar su içiyor muyum?
 2. Gün içinde gerektiği gibi hareket ediyor muyum?
 3. Yeterince lifli gıda alıyor muyum?
 Bu 3 madde için de kişinin kendisine vereceği tatmin edici bir cevabı yok ise kabızlık yaşaması kaçınılmaz olabilir.“Ne?” değil “Ne Kadar?” ve “Ne zaman?”
 Reflü tedavisinin önemli bir bölümü, yaşam tarzını değiştirmekten geçer.  Ne yenildiğinden çok, ne zaman ve ne kadar yendiği önemlidir. 
 Mide sorunları yaşamamak için;
 • Yemek öğünleri aksatılmamalıdır. Sabah erken saatte kahvaltı ile güne başlamak ve günde 4 öğün yemeye dikkat etmek, mide sağlığı için önemlidir.
 • Özellikle akşam yemeklerinde tıka basa yenilmemelidir. 
 • Yemeklerden hemen sonra yatılmamalı, en az 2-3 saat beklenmelidir.
 • Sakız çiğnemekten ve şeker yemekten kaçınılmalıdır. Bunlar hava yutulmasına neden olup, reflüye davetiye çıkarmaktadır. 
 • Sigara içilmemelidir. Nikotin, yutma borusunun alt ucunu gevşetip, mide asidini artırmaktadır.
 • Akşam yemeğinden sonra fazla yağlı ve şekerli atıştırmalıklar tüketilmemelidir
 • Çay kahve ve alkol tüketimini sınırlandırılmalıdır. Alkol ile birlikte uzayan yemekler ve yenilen mezeler tehlikeli olabilir. 
 • Probiyotik yoğurt, iltihabi reaksiyonlara karşı etkili olduğu için tüketimi artırılabilir.
  