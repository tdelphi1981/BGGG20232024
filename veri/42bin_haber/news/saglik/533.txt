Yeni Yıl Akşamı Yediklerinize Dikkat Edin...
İyisiyle, kötüsüyle, hüzünlerle, sevinçlerle, aldığımız-verdiğimiz kilolarla, sağlıkla ve bazen hastalıklarla koca bir yılı geride bıraktık. Şimdi ise telaşımız 2013’ü karşılamak için…
 Günler öncesinden alış verişler yapıldı, hediyeler alındı. 2012’nin son akşamını en iyi şekilde geçirebilmek ve 2013’ü sevdiklerimizle güzel bir şekilde karşılayabilmek için planlar yapıldı.
 Sırada ise ‘2012’nin son akşamında ne yenmeli, nerde ve nasıl yenmeli ?’ sorusu var. Elbette ki yılbaşı sofrasının hem göze hem mideye hitap etmesi gerektiği kaçınılmaz bir gerçek. Ancak bu geceyi rahat geçirebilmemiz ve yeni yıla sağlıklı bir şekilde girebilmemiz için dikkat etmemiz gereken birkaç ayrıntı var.
 • Yılbaşını rahat geçirebilmenin ilk kuralı; gün içerisinde mideyi rahatlatacak öğünler tüketmektir. Akşam öğününde tüketilecek besinlerin enerji yoğunluğunun yüksek olduğunu düşünürsek, gün içerisinde yenilecek besinleri daha hafif, daha düşük kalorili olarak tercih etmekte yarar var. Güne başlarken hafif bir kahvaltı, gün içerisinde hafif bir öğle yemeği ve aralarda yapacağımız küçük atıştırmalar hem kan şekerimizi düzenleyecek, hem bizi zinde tutacak, hem de akşam öğününe daha tok girmemizi sağlayacaktır.
 • Gün içerisinde tüketeceğimiz 2- 2,5 lt su metabolizmamızı düzenlememize yardımcı olur. Vücuttaki toksinlerden arınmamızı sağlar.
 • Yılbaşı akşamının hem göze hem mideye hitap eden gösterişli sofrasında, ağır kızartmalar yerine fırın ya da ızgara et yemeklerini ve buharda pişmiş sebzeleri tercih etmemiz daha yararlı olacaktır.
 • Yemeğe güzel hafif bir çorba ile başlamak mide gerginliğini azaltacak ve midenin bir sonraki yemeğe hazırlanmasını sağlayacaktır. Çorbaların ağır, unlu, kremalı, yağlı olmamasına özen gösteriniz.
 • Yılbaşı akşamının olmazsa olmazı et yemekleridir. Yemekte 1-1,5 porsiyon et yemeği tüketmek lezzet açısından bizi doyuma ulaştıracaktır. Ancak burada dikkat edilmesi gereken nokta; etin yağlı ve yanmış olmamasıdır. Yağlı et; kolesterol ve diğer kan yağlarınızın yükselmesine sebep olur, baş ağrısı, ağırlık, terLeme gibi sıkıntılara yol açabilir.
 • Güzel bir et yemeğini lezzetli mezelerle süslemek şart tabi ki. Sağlıklı bir yılbaşı öğünü için zeytinyağlı mezeler iyi bir seçenek olabilir. Besin değeri yüksek olan kısır, barbunya pilaki, taze fasulye, haydari, yeşil mercimek salatası, közlenmiş sebze salatası, kırmızı biber ezmesi  gibi meze seçenekleri; kızartmalar, şakşuka, rus salatası gibi yağlı mezelerin yerine tercih edilebilir.
 • Öğünün karbonhidrat yoğunluğunu dengelemek adına eğer; pilav, makarna veya börek türü bir besin tüketecekseniz, ekmek tüketmemeniz daha uygun bir tercih olur.
 • Az yağlı, bol yeşillikli bir salata hem sofranızı süsler, hem de midenizde hacim kaplayarak tokluk hissi oluşturur.
 • Eğer kilo probleminiz varsa içecek tercihinizi light ürünlerden yana kullanabilirsiniz. Sağlık açısından ayran veya şeker ilavesiz meyve suları ölçülü olmak koşuluyla tavsiye edilebilir. Eğer alkollü bir içki kullanacaksanız; kadınlar için 1 ölçü, erkekler için 2 ölçü içki ideal olanıdır.
 • Yemeklerinizi kısa bir zaman diliminde tüketmeyin. Bu durum midenize fazla yük bindirir ve sizi rahatsız eder. Uzun bir zaman aralığında yavaş ve iyi çiğneyerek yemeklerinizi tüketmeye özen gösterin.
 • Tatlınızı yemeğin hemen ardından değil, yemekten en az yarım saat sonra tüketin. Şerbetli ve hamurlu ağır tatlılar yerine sütlü tatlılar veya meyve tatlılarını tercih etmeniz, geceyi rahat geçirmenize yardımcı olacaktır.
 • Yemek esnasında porsiyon ölçülerini ayarlamanız ise en önemli kuralımız. Her şeyin tadına bakabilirsiniz ancak kesinlikle midenizi tıka basa doldurmamalısınız.
 Yılın son gününü daha rahat geçirmeniz için bir günlük menü:
 Sabah: 1 dilim beyaz peynir
  4-5 tane zeytin
 Mevsim sebzeleri
 1-2 dilim tam buğday ekmeği
 Çay (şekersiz)
 Ara: 1 porsiyon meyve
 Öğle: 1 kase çorba
  1 tabak sebze yemeği
  ½ kase yoğurt
 1-2 dilim tam buğday ekmeği
 Ara: 2 adet grisini
  1 fincan limonlu yeşil çay (şekersiz)
 Akşam: 1 kase çorba
  3-4 köfte kadar et / tavuk / balık
  4 yemek kaşığı kadar zeytinyağlı sebze yemeği
  4 yemek kaşığı kadar meze tabağı
 6 yemek kaşığı kadar pilav ya da makarna veya 2 dilim börek
 Salata 
 1 su bardağı ayran
 Ara: 1 porsiyon sütlü tatlı
 Mutlu ve huzurlu bir yıl geçirmeniz dileğiyle…
 Dyt. Merve Sofuoğlu
  
 
  