Aynı beyni paylaşıyorlar!
Kanadalı yapışık ikizler Tatiana ve Krista Hogan'ın yapışık beyinleri, ikizlerin duyumsal izlenimleri ve duyguları paylaşmasını sağlıyor. 
Science Illustrated dergisinde yayınlanan makalede, benzersiz olarak değerlendirilen 6 yaşındaki Kanadalı ikizlerin başlarının boyunlarına kadar yapışık olduğu ve oldukça istisnai bir biçimde beyinlerinin büyük bölümlerini paylaştıkları belirtildi.

İkizlerin yapışık olan görme merkezleri, gözleri farklı yönlere baksa da birinin gördüğünü diğerinin algılamasını mümkün kılıyor. Aileleri, bazen aslında sadece Krista izleyebilirken bir çizgi filmin Tatiana'yı çok güldürdüğünü anlatıyor.

Başlarından yapışık ikizlerin büyük bölümünün sadece kafatası ve kan dolaşımı sisteminin bir bölümünü paylaştıkları biliniyor. Tatiana ve Krista'nınki gibi bir durum, tüm yapışık ikizlerin yüzde 6'sına tekabül ediyor. Bu ikizlerin yarısından biraz azı ölü doğuyor, yüzde 25'i de doğumdan sonra ilk 24 saatte yaşamlarını yitiriyor.

İkizleri doğumlarından bu yana takip eden, Vancouver'daki BC Çocuk Hastanesi'nden beyin cerrahı Douglas Cochrane, ikizlerin bu özelliğini 2 yaşlarındayken yaptığı bir testle tespit etti.

Cochrane, kızların sadece görsel deneyimi değil aynı zamanda duyuları da paylaştıklarına inanıyor.

Anneleri, daha küçüklerden birine verdiği emziğin ikisini de sakinleştirdiğini söylerken, doktorlarından bazıları da birinden kan alırken ikisinin de ağladığını aktarıyorlar.

Beyin taramaları, kızların beyinlerinin, görsel algıyı kontrol eden ve sırasıyla tüm duyulardan elde edilen izlenimlerin koordinasyonunda hayati rol
oynayan, okipital ve parietal lobların merkezi bölümünden yapışık olduğunu gösterdi.

Kızların, düşünce, görüş ve kararlarımızı barındıran frontal lob dahil olmak üzere beyinlerinin diğer bölümleri ayrık, bu da kızların çok farklı kişiliklere sahip olduğu gerçeğiyle bağdaşıyor.

Anneleri, Tatiana'nın neşeli bir yaradılışa sahip olduğunu, öte yandan Krista'nın mutsuz olduğunda çabuk sinirlendiğini, sıklıkla ikizine vurduğunu ya da tırmaladığını söylüyor.

Cochrane'e göre, kızların duyumsal izlenimleri paylaşması, okipital ve parietal loblarının yapışık olması değil talamik köprü denilen bir olayın sonucu.

Bu, ikizlerden birinin deneyim ettiği duyumsal izlenimlerin kendi talamusunda devirdaim ettikten sonra onun görme, duyma ve dokunma merkezlerine gitmeden önce ikizinin talamusuna girmesi anlamına geliyor. Böylece, ikizlerden birinin görebildiği, duyabildiği ve hissedebildiği şeyi diğeri de duyumsuyor.

Talamusun, bilincimizi etkilediği, öte yandan bilimadamlarının beyinde bilinçle ilgili bölüm hakkında en az bilgiye sahip olduğu biliniyor.

Beyin cerrahları, ikizlerin, bilincin ne olduğu ve nasıl oluştuğu gizeminin aydınlatılmasına yardımcı olabileceklerini düşünüyorlar.

Daha başka deyişle, yapışık ikizlerin, beynin, durmaksızın bombardımana tutulduğu çok büyük miktardaki bilgiyi, bunlardan hangilerinin en önemli olduklarını belirlemek ve ilişki kurmak için nasıl bir işleme sürecinden geçirdiğinin anlaşılmasına yardım etmesi umuluyor.