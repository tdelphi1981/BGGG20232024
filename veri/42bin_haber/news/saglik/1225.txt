Grip tedavisinde daha etkili ilaçlar yolda
Grip virüsünü öldürmede, bilinen ilaçlardan daha etkili yeni bir moleküler bileşikler grubu bulundu.
Uluslararası bir bilimadamları grubu tarafından bulunan bileşikler, virüslerin uyum sağlamasına bağlı olarak giderek etkisizleşen grip ilaçlarının yardımına koşarak, gribe dirençli ve virüslerin bağışıklık kazanmasını güçleştiren ilaçlar geliştirilmesinin yolunu açacak.

Bileşikler, Kanada'daki Simon Fraser Üniversitesi'nden Doç. Dr. Masahiro Niikura ve birlikte çalıştığı doktora öğrencisi Nicole Bance tarafından Science Express adlı bilimsel dergide bilim düyasına tanıtıldı.

Niikura, suda çözünür olmalarının, geliştirdikleri yeni bileşiklerin avantajlarından biri olduğuna işaret etti. Niikura, "Bunlar, ağızdan alındıktan sonra hastanın boğazına, grip virüsünün çoğaldığı yere ulaşıyor" dedi.

Grip virüslerinin bazı burun spreyi biçimindeki ilaçlara, ağızdan alınanlara göre daha az uyum sağladığını anlatan Niikura, ancak suda çözünür olmayan bu grip ilaçlarının ağızdan alınanlar kadar tercih edilmediğinin altını çizdi.

-İlacın işleyiş mekanizması-

Grip virüsleri, tutundukları hücrenin üzerinde bulunan bir çeşit şeker olan siyalik asit yardımıyla bu hücreden ayrılıyor ve yine bu maddeyi kullanarak sağlıklı bir hücreye tutunuyor. Virüs, bir kere tutunduktan sonra hücreyi ele geçirerek çoğalabiliyor.

Diğer grip ilaçları, nöroaminidaz adlı enzimin, virüslerin siyalik asiti sindirerek hastalıklı hücreden ayrılmasına katkı sağlama yeteneğini kesmeye odaklanıyor.

Yeni bileşikler grubu ise söz konusu enzimi tıkayarak siyalik asiti çözmesini engelliyor ve böylece virüslerin sağlıklı hücrelere tutunarak çoğalması önleniyor.

Geliştirdikleri bileşiklerin yapısının, siyalik asite diğer ağızdan alınan grip ilaçlarına oranla daha benzer olduğuna işaret eden Niikura, "Bu daha yakın eşleşmenin, gribin yeni geliştirilecek ilaçlara uyum sağlamasını zorlaştıracağını umuyoruz" dedi.