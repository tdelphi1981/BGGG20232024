Kırık kalça kemiğine narkozsuz ameliyat
Türkiye ve dünyanın nadir ve sayılı ameliyatlarından biri olarak bilinen narkozsuz kalça kemiği kırığı ameliyatı Bitlis’in Tatvan ilçesinde yapıldı. Bölgede ilk olan ameliyat, 90 yaşında kalp yetmezliği sorunu olan hastada başarıyla uygulandı.
 Başarılı geçen ameliyat, Özel Tatvan Can Hastanesi Ortopedi Uzmanı Dr. Savaş Tunay tarafından 90 yaşında kalp yetmezliği, hemo dinamik bozuklukları ve çeşitli rahatsızlıkları bulunan Abdabekir Çağlayan’a yapıldı. Türkiye ve Dünya’da nadir yapılabilen ve başarı oranı çok düşük olan bir ameliyat olan narkozsuz kalça kemiği kırığı ameliyatı, dünyada sayılı cerrahlar tarafından yapılabiliyor. Ameliyatın ölümle sonuçlanma riskinin yüksek olması nedeniyle çoğu cerrahın yapmaktan çekindiği bu ameliyat türünde, hastanın yaşının ilerlemiş olması da büyük bir risk taşıyor.
 Doğu ve Güneydoğu bölgesindeki birçok hastaneye başvurmasına karşın hastalığı, yaşının ilerlemiş olması ve ameliyatın riskli olması nedeniyle ameliyat edilemeyen Güroymak doğumlu 90 yaşındaki Abdabekir Çağlayan, Tatvan’da yapılan başarılı bir operasyonla ameliyat edildi.
 
 Çağlayan’ın parça kırık sağ kalça kemiğine lokal anestezi yöntemiyle eksenel fiksasyon uygulandı.
 Ortopedi Uzmanı Dr. Savaş Tunay, yapılan narkozsuz “kalça kemiği kırığı” ameliyatının Türkiye ve dünyanın sayılı ameliyatları arasında olduğunu ve bölgede ise yapılan ilk ameliyat olduğunu söyledi. Hastanın genel vücut düşkünlüğü, ciddi anlamda kalp yetmezliği ve hemo dinamik bozuklukları gibi birçok hastalığının bulunduğunu bu nedenle de ameliyat için uygun pozisyonda olmadığını belirten Dr. Tunay: "Hastamız düşme münasebetiyle sağ kalçasında parçalı kırık oluşan bir vaka. Aynı zamanda yüksek risk grubunda bulunması nedeniyle ve hem kardiyolojik açıdan hem de anestezi bakımından yüksek riskli olması nedeniyle gittiği hastanelerde ameliyat edilememiş. En son bize başvurdu. Bizde hemen zaman kaybetmeden hastamızın genel durumunu değerlendirdik. Hastamızın genel durumu gerçekten çok kötüydü. Son derece ümitsiz, çökmüş bir vaziyeteydi. Biz bu hastamıza önce moral verdik. Durumla ilgili kendisini ve ailesini bilgilendirdik. Ve hemen hızlı şekilde ameliyata hazırladık. Ameliyatta lokal anestezi yöntemiyle hastanın sağ parçalı kalça kırığına eksenel fiksasyon uyguladık. Ameliyattan sonra hastanın genel durumu düzeldi. Yiyip içmeye başladı. Hastamız 3 haftalık bir periyotla izlenecek ve bu izlenme sonunda eksenel fiksasyon hastamızın kalçasından çıkarılacak." dedi.
 "YAPILAN OPERASYON TÜRKİYE VE DÜNYA’DA NADİR YAPIYOR"
 Yapılan operasyonunun ciddi ve önemli bir operasyon olması nedeniyle büyük sorumluluk gerektiğine vurgu yapan Dr. Tunay, operasyonun Türkiye ve Dünya’da nadir yapıldığını belirtti.
 
 Dr. Savaş Tunay şöyle konuştu: "Lokal anesteziyle ameliyat yapmak çok nadir bir operasyondur. Bu hususta hem hastanenin hem de doktorun bu konuda deneyimli ve kapsamlı olması gerekiyor. Bu tür bir ameliyat Türkiye’de nadiren yapılabiliyor. Daha öncede birkaç vaka yapılmıştı. Zaten onları da yine ben yapmıştım. Artık Bitlis’te genel durumu son derece bozulmuş anestezi almasında bir takım sorunlar olan hastalar artık tedavi için başka yerlere gitmelerine gerek yok bize gelebilirler. Biz bu konuda her türlü bilgi ve birikimimizi hastalarımızın hizmetine sunmaya her daim hazırız. Ayrıca bu arada bu tür operasyonlar bilimsel yayınlarda yer alır." 
  
  