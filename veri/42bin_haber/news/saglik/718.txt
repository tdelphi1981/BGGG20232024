'e-Reçete tamam, sıra e-Sevk'te'
 
 Reçetelerin elektronik ortamda yazılmasına imkan tanıyan e-Reçete uygulamasını başlatan ve bununla reçete yolsuzluğunun önüne geçmeyi amaçlayan SGK, evrakların elektronik ortamda hazırlanmasına yönelik bir diğer uygula olan e-Sevk’i de 17 Ocak’tan itibaren Türkiye genelinde hayata geçirdi. 
 İkamet ettikleri yerdeki sağlık kurumları tarafından tedavisi yapılamayan ve il dışına sevk edilen genel sağlık sigortalısı ile bakmakla yükümlü olduğu kişilerin yol ve günlük giderlerine ait sevk ve tedavi belgeleri, "hasta sevk formu" düzenlenerek yapılıyordu. Hastaların başka illere sevkine ilişkin belgelerin elektronik ortamda yazılmasına ilişkin çalışmaların tamamlanmasının ardından, 2012 yılının Eylül ayında Sinop, Samsun, Çankırı ve Ankara’daki bazı hastanelerde e-Sevk’in pilot uygulamasına geçildi. 
 KAĞITLA YAPILAN SEVKLER KABUL EDİLMEYECEK
  
 Pilot uygulama kapsamında olumlu sonuçlar elde eden SGK, sevk işlemlerinin elektronik ortamda yapılmasına imkan veren e-Sevk uygulamasının ülke genelindeki tüm hastanelerde başlattı. 
 Ancak uygulamada yaşanabilecek teknik sorunlar, hekimlerin sisteme uyum sorunları ve hastane bilgi sistemi yazılımlarında yaşanabilecek muhtemel sorunlar ve benzeri nedenlerle hasta mağduriyetleri oluşmaması için 1 Mart 2013 tarihine kadar e-Sevk yapılamama sebebi de belirtilmek şartıyla manuel sevkler de kabul edilecek. Bu tarihten sonra kağıtla yapılan sevkler, kesinlikle kabul edilmeyecek. 
 AA