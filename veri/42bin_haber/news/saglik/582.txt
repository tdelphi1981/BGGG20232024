İşitme engelliye duyma rehberi
İşitme engeliler için Türkçe bilgisayar destekli dudak okuma eğitim programı hazırlandı.Doğu Akdeniz Üniversitesi Eğitim Fakültesi Özel Eğitim Bölümü Öğretim Üyesi Prof. Dr. Ahmet Konrot, yaptığı açıklamada, BAK-GÖR-DUY adını verdikleri sisteminin, konuşma sesini duyamayanların e dudak okuma becerisini geliştirebileceği bir eğitim programı olduğunu belirtti.

Algısal öğrenmeye dayalı programın, izleyicinin sadece görsel özelliklere yoğunlaşarak konuşmayı anlama becerisini geliştirdiğini ifade eden Konrot, sistemin herhangi bir bilgisayar, tablet, hatta cep telefonunda çalışabildiğini anlattı.

Konuşurken ağız hareketlerine de bakılıyor

İngilizce'de bu sisteme benzer programların bulunduğunu anımsatan Konrot, Sistemi tasarlarken, bu programlar bize kıvılcım oluşturdu ama İngilizce'nin özellikleriyle Türkçe'nin özellikleri bir birinden farklı olduğundan Türkçe için özel bir program geliştirdik diye konuştu.

Karşılıklı konuşma sırasında kişilerin ağız hareketlerine de bakıldığını ifade eden Konrot, Konuşma aynı zamanda ağzı da hareket ettirir. Ağız hareketleri görüntü olarak işitmeyi de destekleyici bir etkinliğe sahiptir. Araştırmalar, sadece dudak okuyan insanların işitme merkezlerinde de bir uyarılma olduğunu ortaya koyuyor. Dolayısıyla sisteme BAK-GÖR-DUY adını vermemizin nedeni bu dedi.
Programın kullanımının çok kolay olduğuna işaret eden Konrot, kullanıcıların konuşulanların doğru olup olmadığını klavyeyle test edebildiğini söyledi. Konrot, programdaki alıştırmaların basitten karmaşığa doğru sıralandığını da ifade etti.

İşitme kaybı oranı yüzde 43

Prof. Dr. Konrot, 65 yaş üzerindeki işitme kayıplarının oranının yüzde 43 olduğunu bildirdi. Yaşın ilerlemesiyle bu oranın daha da arttığına işaret eden Konrot, bu nedenle ileri yaşlarda dudak okuma becerilerini kullanmanın önemini vurguladı.

Konrot, sistemin www.bakgorduy.com adresinden deneme sürümünün indirilebileceğini kaydetti.