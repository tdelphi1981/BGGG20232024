Yılda 7 milyon kişi sigaradan ölebilir
Bülent Ecevit Üniversitesi (BEÜ) Tıp Fakültesi Göğüs Hastalıkları Ana Bilim Dalı Öğretim Üyesi Prof. Dr. Meltem Tor, günde 300, bir saatte 12 kişinin sigara nedeniyle öldüğünü belirterek, 'Gelecek 30 yılda mevcut sigara içme oranları devam ederse, gelişmekte olan ülkelerde her yıl 7 milyon kişi sigara içtiği için yaşamını yitirecektir' dedi.
Prof. Dr. Tor, AA muhabirine yaptığı açıklamada, sigara içmenin dünyanın ve Türkiye'nin en önemli ve tehlikeli halk sağlığı sorunu olduğunu söyledi.

Yetişkin nüfusun yaklaşık üçte biri olan dünya genelinde 1,25 milyar kişinin sigara içtiğini ifade eden Tor, şunları kaydetti:

'Sigara, içenlerin yarısını öldürmektedir. Günde 300, bir saatte 12 kişi sigara nedeniyle ölmektedir. Bu ölümlerin hemen hemen yarısı 35-69 yaşlarındaki kişilerde görülmektedir. Dünya Sağlık Örgütü verilerine göre ise her yıl yaklaşık 4,5 milyon insan sigaraya bağlı hastalıklar nedeniyle ölmektedir. Gelecek 30 yılda mevcut sigara içme oranları devam ederse, gelişmekte olan ülkelerde her yıl 7 milyon kişi sigara içtiği için yaşamını yitirecektir. 20-30 yıl sonra bu sayının 10 milyona ulaşacağı ve bu ölümlerin de yaklaşık 7 milyonunun az gelişmiş ve gelişmekte olan ülkelerde olacağı, 2025 yılında sigara içen kişi sayısının 1,6 milyar kişiye ulaşacağı ve her üç erişkinden birinin ölümünün sigaradan kaynaklanacağı tahmin edilmektedir.'

-Hamilelikte sigara tehlikesi-

Prof. Dr. Tor, anne ve babası sigara içen çocuklarda astım hastalığına yakalanma riskinin 1,5 kat fazla olduğuna işaret ederek, şöyle konuştu:

'Solunum yolu hastalıklarına yakalanma riskleri de 2 kat fazladır. Bu çocuklar yılda 30-80'e yakın miktarda sigarayı farkında olmadan içmektedirler. Eğer anne ve baba sigara içiyorsa, çocukların sigara içme ihtimali anne ve babası içmeyenlere göre 3 kat daha fazladır. Sigara içen çocuklarda daha sık akciğer hastalıkları görülmektedir. Gençlik yıllarında içilen sigara akciğerlerde kalıcı zararlara ve genetik değişikliklere neden olmaktadır. Annesi hamilelik sırasında sigara içen çocukların aniden ölme riskleri 2 kat daha fazladır.'

-'Tütün, eroinden 8 kat fazla bağımlı yapar'

Tütünün esrar ve eroinden 8 kat daha fazla bağımlılık yaptığını vurgulan Tor, şöyle devam etti:

'Sigara, akciğer gelişimini ve fonksiyonlarını bozar, öksürük, balgam, hırıltılı solunum, nefes darlığı yapar, fiziksel performansı, egzersiz yeteneğini azaltır. Akciğer kanseri, dünyada kanser ölümleri arasında birinci sırada yer almaktadır. Sigara içenlerin kanserden ölüm oranı, içmeyenlerinkine göre 15 ile 25 kat fazladır. Erkeklerdeki akciğer kanserlerinin yüzde 90'ı ise sigaradan kaynaklanmaktadır. Sigara aynı zamanda astıma zemin hazırlar ve ciddi astım krizlerine yol açar. Ayrıca bademcik iltihabı, diş çürükleri, diş dökülmesi, sinüzit, burun iltihabı, işitme kayıplarına ve daha birçok sistemde kalıcı hasara ve kansere yol açmaktadır.'

-Sigara tüketimi Türkiye'de azaldı-

Tor, tütün kullanma salgının genç nüfusu tehdit ettiğini belirterek, 'Tütün kullanmanın ülkemizdeki yaygınlığı yüzde 27'dir. Halen ülkemizde salgının yıllık maliyeti 50 milyar dolardır. Her yıl ülkemizde ölen kişi sayısı 110 bin kişidir. Sigara her 10 yetişkinden birinin ölümünden sorumludur' diye konuştu.

Türkiye'de uygulanan 4207 sayılı yasanın dünyada 6, Avrupa'da 3. kapsamlı kanun olduğuna dikkati çeken Prof. Dr. Tor, şu bilgileri verdi:

'Yasanın başarısı ise yadsınamaz. Son bir yılda uygulama başlamadan önceki yıla göre tütün tüketiminde yüzde 20'lik azalma gözlenmiştir. 4207 sayılı yasa sayesinde son bir yılda 2 milyon 200 kişi sigara bırakmıştır. Son 15 yılda ülkemizde ilk kez 100 milyar adedin altında sigara içilmiştir. Sigara kullananlarda yüzde 10 bırakma sağlanmıştır. Bu sayede 1,8 milyar lira devletin cebinde kalmıştır. Acil servislere sigara kaynaklı hastalıkların başvurusu yüzde 24 azalmıştır. Sigara bırakma konusunda kararlı ve istekli olanlar üniversite ve devlet hastanelerinin sigara bırakma polikliniklerinden mutlaka destek istemelidirler.'