Bir gram daha az tuz felç ve kalp krizinden koruyor
Trabzon İl Halk Sağlığı Müdürü Dr. Köksal Hamzaoğlu, günlük diyetteki tuzun bir gram azaltılmasıyla bile felçlerde yüzde 5, kalp krizlerinde yüzde 3 azalmanın sağlanabileceğini söyledi.


Dr. Hamzaoğlu, tuz kullanımıyla ilgili yaptığı açıklamada, sofra tuzunun insan vücudunun önemli fonksiyonlarında rol alan sodyum elementini içerdiği bilgisini verdi. Yüksek tuz tüketiminin, başta yüksek tansiyon olmak üzere felçler, kalp hastalıkları ve böbrek hastalıklarına neden olabildiğine dikkat çeken Hamzaoğlu, "Günlük tüketilen tuz miktarının kan basıncının en önemli belirleyicilerinden birisidir. Yüksek kan basıncının tüm dünyada ölümlerin yüzde 13'ünden sorumlu olduğu biliniyor. Aşırı tuz tüketimi sonucu gelişen yüksek tansiyonun felçlerin yüzde 51'ine, iskemik kalp hastalıklarının yüzde 45'ine yol açtığına, günlük diyetteki tuzun yalnızca bir gram azaltılmasıyla bile felçlerde yüzde 5, kalp krizlerinde yüzde 3 azalma sağlanması mümkün. Tuz alımı iyice düşürüldüğünde felçler ve kalp krizlerinden korunmanın katlanarak arttığı da biliniyor." dedi.

Hamzaoğlu, yüksek tuz tüketiminin yol açtığı ölümcül kronik hastalıklarla mücadele etmek amacıyla Dünya Sağlık Örgütü'nün günlük tuz tüketimini ilk olarak günde 6 gram düzeyine indirmeyi hedeflediğine dikkat çekti. Bu miktarın Türkiye'de halen günde 18 gram düzeyinin yaklaşık üç katı olduğunu kaydeden Hamzaoğlu, tuz tüketiminin 6 gram düzeyine düşürülebilmesinin her yıl yaklaşık olarak 2,5 milyon önlenebilir ölüm anlamına geldiğni ifade etti.
Dr. Hamzaoğlu, tuz kullanımının azaltılmasıyla ilgili ise şu önerilerde bulundu: "Sofralardan tuzlukları kaldıralım. Yemeklerin tadına bakmadan tuz ekleme alışkanlığından vazgeçelim. Ekmek tüketiminde tuzu azaltılmış olanları tercih edelim. Turşu, ketçap ve salata sosları gibi tuz içeriği yüksek besinlerden uzak duralım. Satın aldığımız hazır besinlerin tuzsuz veya tuzu azaltılmış olanlarını tercih edelim. Tuz yerine yemekleri tatlandırmak amacıyla maydanoz, nane, kekik, dereotu, fesleğen gibi baharatları kullanalım. Taze meyve ve sebze tüketimini tercih edelim."