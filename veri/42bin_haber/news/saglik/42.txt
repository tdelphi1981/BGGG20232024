İster tango yap ister göbek at!
DÜNYA Sağlık Örgütü'nün rakamlarına göre 2000'de 66 olan ortalama ömür 2009'da 68'e yükseldi. Ama iskeletimiz uzun yaşam süresine hazır değil.
 Florence Nightingale Hastanesi'nden Ortopedi ve Travmatoloji Uzmanı Prof. Dr. Uğur Işıklar, 'kemik yoğunluğunda azalma' rahatsızlığındaki artışa dikkat çekiyor: Ayağı halıya takılan kişinin omuzu, el bileği kırılabiliyor. 2030 yılında hastane yataklarının üçte biri kemik erimesi sebebiyle kırık vakası yaşayan hastalardan oluşacak. Kadınların bu konuda dezavantajı daha yüksek. Bu yüzden güneşle temas etmeleri, fazla kilo almamaları ya da zayıf kalmamaları gerekiyor. Aşırı zayıf kadınlarda kemik erimesi daha yoğun görülüyor. Kemikleri güçlendirmek için egzersiz dediğimizde insanlar ne yapacağım diye düşünüyor. Oysa egzersiz bir harekettir. Egzersiz yapamıyorsanız dans edin. Sadece kadınlara değil, erkeklere de bol bol dans etmelerini öneriyorum. Tango yapın, göbek atın, zıplayın.