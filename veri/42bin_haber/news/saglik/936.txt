Çocukluğunda astımı olanlara KOAH uyarısı
Gaziosmanpaşa Üniversitesi (GOÜ) Tıp Fakültesi Göğüs Hastalıkları Anabilim Dalı Öğretim Üyesi Yrd. Doç. Dr. Dursun Ali Sağlam, çocukluğunda astımı olanlarda, sigara kullanımı halinde ileri yaşlarda Kronik Obstrüktif Akciğer Hastalığı'nın (KOAH) gelişebileceğini bildirdi.
Sağlam, AA muhabirine yaptığı açıklamada, çocukluk çağındaki hastalıkların akciğer gelişimini etkilediğini ve KOAH için risk faktörü olduğunu vurguladı. Astım ve KOAH'ın örtüşen iki hastalık olduğunu belirten Sağlam, çocukluk çağında sürekli ve ağır astımı olanlarda ilerleyen yaşlarda sigara kullanımı ile uzun süre tahriş edici maddelere ve hava kirliliğine maruz kalma gibi nedenlerden dolayı KOAH'ın gelişebileceğini kaydetti.

Yrd. Doç. Dr. Sağlam, 'Çocukluğunda sürekli, ağır astım tablosu gösteren kişilerde ilerleyen yaşlarda hele de sigara içiyorlarsa KOAH gelişmesi hiç de sürpriz değildir. Çocukluğunda ağır astımı olanlarda akciğer fonksiyonları giderek kötüleşiyor ve KOAH gelişiyor. Bunun engellenmesi için astım belirtileri gösteren çocukların yakından takip ve tedavi edilmesi gerekir' ifadelerini kullandı.

Astımda ve KOAH'ta solunum yollarında kronik bir iltihap bulunduğunu anlatan Sağlam, 'KOAH, daha ziyade 40 yaş üstü sigara içen kişilerde ortaya çıkar ve KOAH'ın oluşma nedeni daha çok sigara kullanımı, uzun süre tahriş edici maddelere maruz kalma, hava kirliliği, genetik faktörler gibi nedenlerdir. Astım ise her yaşta görülebilen bir hastalık olup, alerji, aşırı duyarlılık ve kalıtımla ortaya çıkan bir hastalıktır' dedi.

KOAH ve astım hastalarının doktora benzer şikayetlerle başvurduğunu belirten Sağlam, şu bilgileri verdi:

'Yani iki hastalıkta da hastalarımız nefes darlığı, sıkışma hissi, öksürük ve balgam şikayetleriyle gelir. Her iki hastalıkta da belirtiler birbirine benzer. Fakat KOAH'taki nefes darlığı gittikçe artan tarzdadır. Nefes darlığı eforla artış gösterir. Yani KOAH'ın aşamasına bağlı olarak kişi de önce 3-4 kat merdiven çıkarken, daha sonra düz yolda yürürken, ondan sonraki aşamada ise evin içinde bir odadan bir odaya geçerken bile nefes darlığı olur. Astım ise ataklar halinde gelir. Genelde gece uykudan uyandırır, ara dönemlerde çok fazla şikayet olmaz, sonra tekrar atak gelişir. KOAH, kronik ve giderek ilerleyici bir yapıya sahiptir, geri dönüşümsüz hava yolu hasarına yol açar. KOAH'ı ilerlemiş hastalarda yaşam beklentisi azalır. Ancak sigaranın bırakılması hastalığın ilerlemesini yavaşlatır. Astım da ise ilaç tedavisiyle olumlu sonuçlar alıyoruz ve astım kontrol altına alındığında solunum yolları düzeliyor.'