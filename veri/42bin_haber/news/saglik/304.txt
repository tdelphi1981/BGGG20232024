Ayakla ilgili doğru bildiğimiz yanlışlar
Ayak sağlığına dikkat eden bir toplum olduğumuz söylenemez. Oysa omurga ile ilgili birçok rahatsızlığın temelinde, ayak sağlığına hak ettiği değerin verilmemesi yatıyor. Üstelik konuyla ilgili kulaktan dolma bilgiler ve doğru bilinen yanlışların sayısı da pek kabarık. Ayak ve ayak bileği cerrahi uzmanı, Ortopedist Dr. Selim Muğrabi yanlışları söyledi, doğruları gösterdi 
 ESRA ÖZÜBEK
  
 - Başparmak çıkıntısında, gece makarası veya parmak arası silikon tedavi edicidir. YANLIŞ 
 - Başparmak tedavisinin tek çözümü ameliyattır. Adı geçen aparatlar sadece hastanın ağrısını gidermede kullanılır. 
 - Başparmak çıkıntısının ameliyattan sonra tekrarı sık görülür. YANLIŞ  
 - Başparmak çıkıntısında doğru cerrahi teknik kullanıldığı sürece tekrarlama son derece az görülür. 
 - Başparmak çıkıntısının nedeni, giyilen ayakkabının kötü olmasıdır. YANLIŞ  
 - Başparmak çıkıntısının ana nedeni genetik alt yapıdır. Bu hastalarda ayakta düztabanlık ya da yüksek kavis gibi bir basma kusuru vardır. Yanısıra arka ayak adalesi olan aşil de kısa olabilir. Kötü ayakkabı, rahatsızlığı sadece tetikleyebilir.  
 - Başparmak çıkıntısı tedavisinde, çıkıntının törpülenmesi ana tedavidir. YANLIŞ  
 - Doğru tedavi, mevcut olan basma kusurunun düzeltilmesi ve gerekirse aşil tendonunun uzatılmasıdır.  
 - Herkes ortopedik ayakkabı kullanmalıdır ya da bu tarz ayakkabılarla rahat eder. YANLIŞ  
 - Ayak kavisinin yapısı ihtiyaç duyulan ayakkabıyı belirler. Düztabanlıkta yüksek kavise göre ayakkabının şekli belirlenir.  
 - Tırnak batmasını tedavi etmek için tırnak çekilmelidir. YANLIŞ  
 - Tırnak batmasında bozulmuş olan doku, tırnak yatağıdır. Yapılacak işlemin tırnak yatağını düzeltmek amacıyla yapılması gerekir.  
 - Çocuklarda içe basma, tabanlık kullanılarak düzeltilebilen bir durumdur. YANLIŞ  
 - Çocuklarda içe basmada; kalça açısal bozukluğu, düztabanlık, kaval kemiğinin şekilsel bozukluğu gibi farklı etkenlere göre tedaviler farklı şekillerde yapılır. Rahatsızlıkta hangi etkenin rol oynadığı tespit edilmeli, sonra tedaviye geçilmelidir. 
 - Topuk dikeninde ağrının sebebi, topukta oluşan sivri bir kemik yapısıdır. YANLIŞ  
 - Topuk dikeninde asıl etken, ayağın tabanında bulunan bir adalenin kısalmasına bağlı olarak ortaya çıkan ağrıdır.  
 - Çocukların ayak kontrolleri, çocuk doktoru tarafından yapılır. YANLIŞ 
 - Belli bir yaştan sonra tüm uzmanlık gerektiren kontrollerin, uzman doktorlar tarafından yapılması gerekir. Çocuklarda da bu kural değişmez. Buna ortopedi de dahil. Özellikle dört yaşında tüm çocukların ortopedist kontrolünden geçmesi önemli. Çünkü bu yaşta tespit edilen rahatsızlıklar, çocuğun ilerleyen yaşlarda karşısına çıkabilecek ayak rahatsızlıklarının erkenden tespit edilmesine olanak sağlıyor.  
 - Her diyabetlinin (şeker hastası) ayağında sorun olur. YANLIŞ 
 - ‘Diyabetiniz varsa ayağınızın başına bir şey gelebilir’ fikri bir köşede insanlara sufle ediliyor. Bu konu, Amerika’da popüler hale getirildi. Oysa diyabetli hastaların ayaklarında rahatsızlık görülme ihtimali çok yüksek değil. Ama diyabetli hastaların mutlaka bir ayak cerrahına görünmelerinde elbette fayda var.  
 - Profesyonel sporcuların performansının, ayak sağlığıyla ilgisi yoktur. YANLIŞ 
  
 - Profesyonel sporcuların tümü ayak kontrollerini aksatmadan yaptırırlar. Özellikle futbol, voleybol, basketbol gibi ayağı ilgilendiren sporları yapanlar, buna özellikle dikkat eder. Hatta tüm önemli sporcular, performansını arttırması için kendilerine uygun tabanlıkla kullanırlar spor ayakkabılarını. 
 - Ayak tabanlığı, sadece profesyoneller ve ayağı rahatsız olanlar için gereken bir malzemedir. YANLIŞ 
  
 - Tabanlık üç günden fazla spor yapan, ayağında sorun olan, yürümeyi seven herkes için gereklidir. Tabanlık, hayatı kolaylaştıran bir unsundur. Amerika’da, üç kişiden biri, kişiye özel tabanlık kullanır. 
 (24.11.2012 tarihli Cumartesi Postası'ndan alınmıştır.)