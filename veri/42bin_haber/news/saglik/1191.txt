Baş dönmesi ciddi hastalıkları belirtisi olabilir
Baş dönmesi genellikle denge sistemindeki bir bozulmadan ileri gelir ve hastalık değil, ancak ciddi hastalıkların önemli bir belirtisidir. Sıklıkla hastaların ifade ettiği sersemlik, dengesizlik veya bulantı hissi tıbbi olarak gerçek bir baş dönmesi değildir. Kişinin kendisinin veya etrafının döndüğünü hissetmesinin ise gerçek bir baş dönmesi olduğunu belirten Memorial Diyarbakır Hastanesi Nöroloji Bölümünden Doç. Dr. Ertuğrul Uzar, baş dönmesi ve nedenleri hakkında bilgi verdi.
Baş dönmesinin birçok nedeni vardır
Baş dönmesinin; iç kulak hastalıkları, sinir sistemi (denge siniri, beyincik ve beyin sapı) hastalıkları, psikojen (stresin ve sıkıntının dış dünyadaki ifadesi) ve sistemik nedenler (kan şekerinin düşmesi veya yükselmesi, B12 vitaminin eksikliği, tansiyon düşüklüğü veya yüksekliği, kansızlık) olmak üzere değişik sebepleri vardır. En sık baş dönmesi sebebi ise Pozisyonel Vertigo olup, bunu denge sinirinin iltihabı (vestibüler nörit) ve Meniere hastalığı takip eder. Bunların dışında beyin damar hastalıkları, beyin sapındaki ve beyincikteki iltihabi hastalıklar, MS, tümörler, migren atakları ve sara (epilepsi) nöbetleri baş dönmesine neden olabilir.

Baş dönmesine eşlik eden uyuşmaya ve ağrıya dikkat!
Tekrarlayan baş dönmesine eşlik eden başka bir bulgu yoksa kişi ya Meniere ya da Pozisyonel Vertigo hastasıdır. Her iki durumun ayırımı muayene ve işitme testleri ile yapılmaktadır. Meniere için kulak içi basıncını azaltan koruyucu tedaviler, Pozisyonel Vertigo içinde manevra dışında iç kulaktaki denge organını duyarsızlaştıran denge egzersizleri uygulanır. Eğer baş dönmesi dışında başka bir yakınman da oluyorsa (baş ağrısı, uyuşma, çift görme, peltek konuşma, dengesizlik, güç kayıpları gibi) bu durumda hasta, mutlaka nöroloji uzmanı tarafından detaylı bir şekilde incelenmeli ve nedene yönelik tedavi verilmelidir.

Baş dönmesinin tedavisi nedenine göre değişmektedir 
Baş dönmesinin nedenine yönelik tedavi esastır. En sık baş dönmesi nedeni olan Pozisyonel Vertigonun tedavisinde bir sedye üzerinde hastanın başının belli pozisyonlara çevrildiği epley veya semont manevrası ismi verilen bir tedavi uygulanmaktadır. Bu manevralar baş dönmesine neden olan, yerinden oynamış iç kulak kristallerinin tekrar yerine gelmesini sağlar. Bu tedavi sonrasında hastalardan 24 saat boyunca öne ya da arkaya çok eğilmemeleri ve başın yüksek pozisyonda tutulduğu bir şekilde yatmaları gerekir. Bunu etkin şekilde yapamayacak olan hastalara boyunluk kullanımı da önerilebilir. Bazı hastalarda vertigonun nüksetmesi ihtimali üzerine evde yapılabilecekleri baş dönmesi egzersizlerinin önerilmesi yararlı olacaktır. Baş dönmesi, beyin kanaması gibi hastalıkların tek bulgusu olabileceğinden beyin damar hastalıkları, MS gibi beyni etkileyen diğer hastalıkların teşhisi ve tedavisi hayati önem arz etmektedir.