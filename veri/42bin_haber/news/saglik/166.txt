Bebekte göz tansiyonuna dikkat!
Bebeğin gözlerinde büyüme, fazla yaşarma ve ışığa karşı hassasiyet varsa vakit kaybetmeden göz doktoruna başvurmak gerekiyor 
 Halk arasında göz tansiyonu olarak bilinen glokom, akraba evliliklerinde daha sık görülüyor ve kalıcı görme kaybına yol açabiliyor.  Karadeniz Teknik Üniversitesi’nden Prof. Dr. Nurettin Akyol, tüm yaş gruplarında göz tansiyonu ölçümü yapılması gerektiğine işaret etti. Bebekte göz tansiyonu varsa tek tedavi yolunun ameliyat olduğunu vurgulayan ve ikincil glokom denilen hastalık türünün çocukluk döneminde ortaya çıkabildiğini anlatan Akyol, şunları kaydetti:  “Anne babanın erken teşhis için bilinçli davranması gerekiyor. Bebeklerde gözde büyüme, fazla yaşarma, ışığa karşı hassasiyet, ışığa karşı göz kırpma varsa bir göz doktoruna başvurularak durumun araştırılması gerekir. Bebeklerde ve çocuklarda teşhis daha kolay yapılabilir. Erken teşhis edilen vakalar düzeliyor. Ama glokomla mücadele bitmiyor. Glokomla doğmuşsanız onunla yaşayacaksınız demektir.''