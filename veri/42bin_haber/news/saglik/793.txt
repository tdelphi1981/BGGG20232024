Ayak bakımı için 4 altın öneri
 
 Central Hospital’dan Dermatoloji Uzmanı Dr. Hicran Ercan, kan dolaşımımızı yavaşlatan ve cildin nefes almasını engelleyen bu durum karşısında öneride bulunuyor: “Kış aylarında ayaklara daha çok özen gösterilmeli. Kapalı ve hava almayan çizmelerin, botların içindeki ayaklar mantara zemin hazırlar.” 
 
 NEFES ALMAYAN AYAKLARA PRATİK ÇÖZÜMLER
 
 Güzel ve bakımlı ayaklara sahip olmak sadece kadınların değil, erkeklerin de önemsediği bir konudur. Ayaklardaki mantar hastalığı tırnakların sararmasına, kırılmasına, bozulmasına ve kalınlaşmasına neden olur. 
 Central Hospital’dan Dermatoloji Uzmanı Dr. Hicran Ercan mantarın sebep olduğu bu deformasyonu tetikleyen unsurları anlatıyor: 
 “Kışın daha çok kullanılan kapalı ayakkabıların, botların, çizmelerin oluşturduğu sıcak, karanlık ve nemli ortamın, mantarın büyümesi için ideal bir zemindir. Ayak mantarı, cildin kurumasına, kızarmasına, kabarmasına, kaşınmasına ve soyulmasına neden olabilir. Ayak tırnağı mantarı, üzerine basınç uygulanınca canınızın yanmasına neden olan kalın, hassas ve rengi bozulmuş sarı tırnaklara yol açar. 
 Ayakta ya da tırnakta oluşan mantar bulaşıcıdır. Ortak manikür, pedikür aletlerinin kullanımıyla, havuz, hamam, sauna gibi yerlerde bulaşabilir. Önlemek için sterilizasyonuna ve temizliğine emin olunan yerler tercih edilmeli. Bu nedenle evde ya da güzellik merkezlerinde kullanılan manikür pedikür aletlerinin sterilizasyonu çok önemlidir. 
 Gerekli koşulların sağlandığı yerleri tercih etmek gerekir. Kişiye özel aletler kullanmak bulaşma riskini azaltır. Ancak her kullanım öncesi aletlerin dezenfektanlarla temizlenmiş olması gerekir. Ayağında ya da tırnağında mantar olduğunu düşünen kişiler mutlaka bir uzman hekimden yardım almalı. İlaç tedavileri ya da lazerli tedavi ile mantar hastalığından tamamen kurtulmak mümkündür.” 
 BUNLARA DİKKAT!
 
 Uzm Dr. Hicran Ercan, diyabetli kişilerin, dolaşım bozukluğu olan özellikle 65 yaş üzeri bireylerin, bağışıklık sistemi zayıf olan, ayakları çok terleyen ya da sürekli nemli kalanların ayak mantarına yakalanma riskinin yüksek olduğunu söylüyor.
 
 Ayağı sıkan çoraplar giymek: Ayağa sıkı gelen, sert, dar ve rahat olmayan ayakkabıların ayaklara zarar verdiğini belirten Uzm. Dr. Hicran Ercan: “Bu tarz ayakkabılar ayaklarda nasır oluşumuna neden olur. Nasırlar (kallus), cildin genellikle sürtünmeyle birlikte aşırı basınca tepki olarak sertleşmesinin bir sonucunda ortaya çıkar. Cilt, kendini korumak için sertleşmektedir. Nasır oluşumunun önüne geçmekte en önemli unsur ayakta belirli bir noktaya yapılan baskının ortadan kaldırılmasıdır. Ortopedik ayakkabı ve terlikler kullanarak vücut ağırlığının ayak tabanına eşit yayılması sağlanabilir. Ayağı sıkan, dar ve sert ayakkabıların kullanılması tırnaklarda travma etkisi yaratarak kan dolaşımının bozulmasına yol açar. Bozulan kan dolaşımı tırnakların renk değiştirmesine, tırnaklarda ve ayaklarda şekil bozukluklarına sebep olur. Bozulan tırnaklar da mantar enfeksiyonuna zemin hazırlar.” 
 
 Çorap seçimi: Kış aylarında en çok şikayet edilen problemlerden olan ayak kokusuna engel olmak için öncelikle kişisel temizliğe özen göstermek gerektiğini anlatan Dr. Hicran Ercan “Kapalı ayakkabı giyenler mutlaka pamuklu çoraplar tercih etmelidir. Çünkü naylon çoraplar ayakların terlemesine ve kötü kokmasına sebep olur. Ayakkabıyı çıkardıktan sonra mutlaka ayaklar ılık su ile yıkanmalı ve parmak araları dahil her iki ayak, pamuklu bir havlu ile kurulanmalı. Islak tutulan ayaklarda zamanla mantar oluşabilir. Kurulanan ayaklara nemlendirici sürmek gerekir. 
 Özellikle diyabet, egzama, sedef ya da nasırı olan hastalar her yıkamadan sonra ayaklarına mutlaka nemlendirici krem ile bakım yapmalıdır. Sürülen kremin parmak aralarına kaçırılmamasına özen gösterilmelidir. Çünkü nemli kalan bu bölgelerde mantar oluşabilir. Ayakkabılar ve çoraplar düzenli olarak değiştirilmeli. Bir ayakkabı bütün gün giyiliyorsa, ayakkabıda bakterilerin ürememesi için sonraki gün farklı ayakkabı tercih edilmeli” diyerek ayak temizliğine dikkat çekiyor. 
 
 Topuk talı kullanımı: Halk arasında bilinen yanlışlardan biri çatlamış topuklara ponza taşı kullanılmasıdır. Uzm Dr. Ercan’a göre:“Topuk çatlaklarında ponza taşı kullanmak sakıncalıdır. Ayaklardaki çatlaklar çok derinse hastalar ponza taşı kullanırken enfeksiyon kapabilir. Bu da topuklarda çatlak tedavisinin sürecini uzatır. Bu gibi durumlarda hasta uzman bir hekim tarafından değerlendirilmelidir.” 
 
 Yanlış tırnak kesimi: Birçok insan yanlış tırnak kesimi yüzünden enfeksiyon kapıyor. Bu yüzden tırnak kesiminin önemine vurgu yapan Uzm. Dr. Hicran Ercan: “Yanlış kesilen tırnaklarda batma meydana gelebilir. Batık tırnak bir süre sonra enfeksiyon kapabilir. Bu da hastanın yaşam konforunu olumsuz etkiler. El ve ayak tırnaklarının kesim şeklinin farklı olduğu unutulmamalı. El tırnakları yuvarlak, ayak tırnakları düz kesilmeli. Uzunlukları tırnak altındaki etin hemen üzerinde olmalı yani fazla dipten olmayacak şekilde ayarlanmalı. Uzun tırnakların arasında kir, mikrop ve bakteriler üreyebilir. Parmakları ağzımıza alınca ya da uzun tırnaklarla vücudumuzu kaşıdığımızda bilerek veya bilmeyerek mikropların başka bölgelere taşırız. Bu yüzden tırnaklar fazla uzamadan kesilmeli ve araları belirli periyotlarla fırçalanmalı. Ayak peelingi de ayak sağlığında önemlidir. Belli aralıklarla ayak peelingi yapılmasını öneriyoruz. Kullanılan ürünlerin dermokozmetik olmasına özen gösterilmeli. Bazı ürünler alerjik reaksiyona neden olabilir.” diyerek tırnak bakımı hakkında önemli bilgiler verdi. 
 
 Uzm. Dr. Hicran Ercan kış aylarında ayakkabı alırken dikkat edilmesi gereken noktaları şu şekilde anlatıyor: 
 “Ayağı sıkmayan, ucu öne doğru sivri olmayan ortopedik ve rahat ayakkabılar tercih edilmeli. Ayakkabı, her iki ayakta da denenmeli ve mümkünse mağazada bir süre yürünmeli. Ayaklar arasında bazen numara farkı olabiliyor, bu gibi durumlarda büyük olan ayak numarasına göre ayakkabı almak daha sağlıklıdır.”