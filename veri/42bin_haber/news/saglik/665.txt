Erkek kısırlığının sebebi varikosel
 
 Varikoselle ilgili merak edilenleri Hisar Intercontinental Hospital Üroloji Uzmanı Op. Dr. Basri Çakıroğlu’na sorduk.
 
 Varikosel nedir? 
 Testisin kirli kanını alan toplardamarların (venlerin) genişlemesi sonucu, kirli kanın yumurtaların etrafında toplanması ve cilt altında ele gelecek şekilde büyümesine varikosel denir. Erkeğin torbalarındaki ısı vücudun ısısından 2-3 derece daha düşüktür. Yumurtalar etrafında kan göllenmesi sonucu artan ısı, sperm üretimini olumsuz etkileyerek sperm üretiminin belli bir seviyede duraklamasına, sperm hareketliliğinin ve yapısının bozulmasına yol açabilir. 
 Bunun sonucunda erkekte kısırlık oluşur. Her ne kadar erkeklerin %15 ile 25’inde görülse de kısırlık problemi yaşayan erkeklerin %40’ında görülen problemlerin başında gelir. İkincil kısırlık denilen sonradan ortaya çıkan kısırlık problemi yaşayan erkeklerin ise %80’inde varikosel görülür. Bu hastalar ilk çocuklarının ardından ikinci bir çocuk sahibi olamayabilirler. 
 
 Varikoselin belirtileri nelerdir? 
 Hastaların çoğunda belirti olsa da genellikle fiziksel aktiviteler ya da uzun süre ayakta kalmaya bağlı ağrı şikayeti ile bize başvururlar. Ağrıları daha çok günün ilerleyen saatlerinde meydana gelir ve sabah uyanıldığında genellikle geçmiş olur.  
 Varikoselin teşhisi, sıcak bir odada hem ayakta hem de yatar pozisyonda elle yapılan dikkatli bir muayene sonrasında konulur. Ancak hastanın aşırı kilolu, torba derisinin kalın olması ve muayenede şüphede kalınması durumunda renkli ultrason yapılarak teşhis doğrulanabilir.  
 Sol taraf toplardamarlarının böbrek toplardamarına direkt olarak bağlanmasından dolayı solda daha sık görülmekle birlikte sağ tarafta da varikosel görülebilir.
 
 Nasıl tedavi edilir? 
 Birçok varikoselli hastada kısırlık ve testis hacminde azalma ve ağrı olmadığından cerrahi düzeltme gerekmez. Semen parametrelerinde bozulma olan hastalarda ve klinik varikoselli hastalarda cerrahi tedavi uygulanmalıdır.  
 Varikosel ağrı nedeni de olabilir. Ağrının geçeceği garanti edilemezse de mikrocerrahi yöntem ve ağrıya yönelik operasyon tekniklerinin uygulanması ile birçok vakada ağrı ortadan kalkar.  
 Varikosel ameliyatları sonrası en sık görülen komplikasyon hidrosel (testisleri çevreleyen zarlarda sıvı birikimi olması sonucunda bir veya iki torbanın şişmesi)dir. Testis damarının yaralanması, kanama ve yara yeri enfeksiyonu diğer önemli komplikasyonlarıdır.