Avrupalı kadınların kanserle başı dertte
 
 Akciğer kanserinin 2015’e kadar meme kanserini geride bırakarak Avrupalı kadınlarda kanserden ölümler sıralamasında ilk sırayı alabileceği bildirildi. 
 İngiliz "Annals of Oncology" dergisinde yayımlanan araştırmada, halkın yaşlanma oranı göz önüne alındığında kanserden ölümlerin artmaya devam edeceği belirtildi. 
 KANSERDEN ÖLÜM ARTIYOR
  
 2009’da kanserden ölümler 1,23 milyon iken bu sayının 2013’te 1,31 milyonu  bulabileceği vurgulandı. 
 AB üyesi 27 ülkedeki verileri inceleyen araştırmacılar, bu yıl erkeklerde akciğer kanserinden ölümlerin 2009’a göre yüzde 6 azalacağı tahmin edilse de kadınlarda yüzde 7 artabileceğine dikkati çekti. 
 Milano Üniversitesi’nden Carlo la Vecchia, meme kanserinin bu sene kadınlarda kanserden ölümlerin ilk sırasında yer almaya devam edeceğinin ve yaklaşık 187 bin kadının bu kanser nedeniyle yaşamını yitireceğinin tahmin edildiğini (2009’da meme kanserinden 183 bin 700 kadın öldü) belirtti. 
 2015’ten itibaren kadınlarda akciğer kanserinden ölümün meme kanserinden ölümü geride bırakmasının beklendiğini belirten Vecchia durumun, 60’lı ve 70’li yıllarda kadınlarda tütün bağımlığının hızla artması ve bunun etkilerinin onlarca yıl sonra "hissedilmesi" ile açıklanabileceğini ifade etti. 
 SİGARA İÇEN SAYISI AZALIRSA ÖLÜM ORANI DÜŞEBİLİR
  
 Son yıllarda Avrupa’da sigara içen kadınların azalması nedeniyle 2020’den sonra kadınlarda akciğer kanserinden ölüm oranının düşebileceği kaydedildi. 
 Araştırmada ayrıca, İngiltere ve Polonya’da şimdiden akciğer kanserinden ölen kadınların meme kanserinden ölenlerden daha fazla olduğu vurgulandı. 
 AA