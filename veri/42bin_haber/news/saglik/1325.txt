Tuza dikkat!
Aşırı tuzlu yiyeceklerin tüketiminin, bağışıklık sistemi hastalıklarına yakalanma riskini artırabileceği belirlendi. İngiliz ''The Nature'' dergisinde yayımlanan, laboratuvar ortamında insanlar ve kemirgenlerin akyuvarlarının incelendiği 3 araştırma, tuzun bağışıklığın tepki vermesine neden olan hücrelerin üretimini yükselttiğini, dolayısıyla bağışıklıkla ilgili hastalıklarının ortaya çıkmasında rol oynayabileceğini gösterdi.

Bağışıklık sisteminin aşırı harekete geçmesinden kaynaklanan söz konusu hastalıkların son yıllarda batı ülkelerinde arttığını belirten bilimadamları, çevresel etkenlerin bu hastalıklarla bağlantılı olduğu fikrinin güçlendiğini vurguladı.

Araştırmacılar, farelerde, MS, sedef hastalıkları ile romatizmada rol oynayan Th17 hücrelerinin sayısında aşırı yükselme tespit etti.

İnsanlarda ise evde yapılan yemeklere göre fazla tuz ihtiva eden fast-food restoranlarındaki yiyeceklerle beslenen kişilerde söz konusu hücrelerin arttığı görüldü.

Araştırmacılardan Aviv Regev, henüz insanlara hiç tuz yememeleri gerektiğini söylemenin söz konusu olmadığına, sonuçların sadece varsayım olduğuna ve daha kapsamlı araştırmaların yapılması gerektiğine dikkati çekti.