Kalpte 'kısa devreye' dikkat
Trakya Üniversitesi (TÜ) Tıp Fakültesi Kardiyoloji Ana Bilim Dalı Başkanı Doç. Dr. Yüksel Aksoy, 'Kalbin hiç durmadan çalışmasını sağlayan eşsiz elektrik şebekesindeki ani kısa devrelerle kendini hissettiren kalpteki ritm bozuklukları, ani ölümlere ve kalp organında ciddi rahatsızlıklara neden oluyor' dedi.
Aksoy, AA muhabirine yaptığı açıklamada, ritm bozukluğunun genel olarak bedende kalp atış hızının düşmesi ya da artış göstermesi olarak tanımlandığını söyledi.

Ritm problemlerinin çeşitli belirtileri olduğunu anlatan Aksoy, kalp kapak hastalıkları veya hipertansiyon, çarpıntı atakları ile kalp dışı hastalıklarda da ritm bozukluğu oluştuğunu ifade etti.

Kalp ritm bozukluğunun toplumda bilinmediğini aktaran Aksoy, şunları kaydetti:

'Kalbin hiç durmadan çalışmasını sağlayan eşsiz elektrik şebekesindeki ani kısa devrelerle kendini hissettiren kalpteki ritm bozuklukları, ani ölümlere ve kalp organında ciddi rahatsızlıklara neden oluyor. Ufak veya büyük tedavilerle önlenebilecek bu durumların atlanması, olumsuz sonuçlar doğurabilmekte. Ayrıca, bu bozukluklar hastanın yaşam kalitesini bozmakta, iş kaybına ve ölüm korkusuna neden olmaktadır. Kalpteki ritm bozukluklarının hastaya fiziksel, duygusal ve psikolojik etkileri vardır.'

-Ritm bozukluğu belirtileri-

Normal olan kalp atımının dakikada 60 ile 80 aralığında değiştiğini anlatan Aksoy, bu sayının altında ya da üzerinde düzensiz şekilde seyreden atımların kalp ritm bozukluğu olduğunu söyledi.

Kalp ritm bozukluğunun çeşitli belirtileri olduğunu ifade eden Aksoy, şöyle konuştu:

'Ritm bozukluğuna bağlı çarpıntılar, kuş kanat çırpıyormuş ya da motor tekliyormuş gibi tanımlanabilir. Göğüste veya boyunda vuruntu hissi, baş dönmesi, bayılma, nefes darlığı, göğüste rahatsızlık hissi ve güçsüz veya yorgun hissetmek ritm bozukluğunun başlıca belirtilerindendir.

Öte yandan, ritm bozukluğunun ciddiyetine göre çeşitli tedavi yöntemleri vardır. İlaç, elektrik şoku ile tedavi, kalp pili ve cerrahi işlem ritm bozukluğunda uygulanabilir.'

-'Yaşam tarzınızı değiştirin'-

Kalp ritm bozukluğunda, yaşam tarzı değişikliğinin hayat kurtardığını kaydeden Aksoy, 'Sigara bırakılmalı. Alkol sınırlandırılmalı ya da bırakılmalı. Çay, kahve ve kola gibi kafeinli ürünler de sınırlandırılmalıdır. Bazı nezle ve öksürük ilaçlarından uzak durulmalıdır. Bu ilaçlar kalp ritmini bozan bazı maddeler içermektedir ' dedi.