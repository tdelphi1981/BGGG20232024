Yatalak hastalara 'iyi haber'
Felç, doku sertleşmesi gibi sağlık sorunları nedeniyle hayatını yatağa bağımlı veya oturarak geçirmek zorunda kalan, bu nedenle vücutlarında yaralar oluşan ve dolaşım problemleri yaşayan hastalar için ''şort'' geliştirildi.
 ''New Scientist'' dergisinde yayımlanan makalede, nörologlarca geliştirilen şortun, hastaya az miktarlarda elektrik akımları yolladığı, bu sayede dokuların uzun süre basınç altında kalmasına bağlı olarak gelişen ve daha çok kuyruk sokumu ve çıkık kemikler üzerinde oluşan doku ölümüne bağlı yaraları engellediği belirtildi.
 Kanada'nın Calgary Üniversitesi'nden Sean Dukelow ve ekibi, geliştirdikleri ''akıllı şortlar'' sayesinde, vücutta söz konusu yaraların oluşmasının engellenebileceğini bildirdi.
  
 Ekip, şortun içindeki elektrik sistemi sayesinde, hastanın kalça bölgesindeki kaslara 12 saatte bir, 10 dakikalık aralıklarla 10 saniye boyunca düşük elektrik akımı verilerek, kasların dolaşım sisteminin doğal olarak harekete geçirildiğini ve kemikli bölgelerde rahatlamaya neden olduğunu kaydetti.
 Felç, omurilik yaralanması ve çoklu doku sertleşmesi yaşayan 33 hastada şortun denendiğini belirten Dukelow, gönüllü deneklerin şortu 2 ay boyunca haftada 4 gün giydiğini belirtti.
 Dukelow, hastaların yüzde 85'inin memnun olduğunu ve bu sayede uyuyabildiğini, şortun günlük hayatlarını sürdürmelerine engel teşkil edebilecek bir durum oluşturmadığını bildirdi.
  
 Araştırmaya katılan tüm hastalarda 2 ay boyunca hiç yara oluşmadığını belirten Dukelow, bu durumun umut verici olduğunu çünkü yatalak hastalarda yaraların normalde birkaç gün içinde oluştuğunu kaydetti.
 Dukelow ve ekibi, yapılan testin küçük çaplı olduğunu, araştırmanın sonraki etabında daha iyi bakım koşulları altında daha fazla hastada şortun deneneceğini, böylece testin spinal (omurga) yaralanma sonrası hastaların vücudunda yara başlamasını önlemede ne kadar etkili olacağının belli olacağını sözlerine ekledi.
 Uzmanlar, her yıl on binlerce felçli hastanın yaklaşık yüzde 8'inin yatak yaralarının iltihap kapması veya kangrene dönüşmesi sonucu öldüğünü, bu yaralar 
 nedeniyle oluşan komplikasyonları tedavi etmek için sadece ABD'de her yıl 12 milyar dolar harcandığının tahmin edildiğini ifade ediyor. AA