MS hastasına nakış terapisi
İzmirin Ödemiş İlçesinde yaşayan ve Multipl Skleroz (MS) hastalığı nedeniyle büyük sıkıntılar çeken Emine Yalçın, Halk Eğitim Merkezinin açtığı kurslara katıldı. Önce kırkyama, ardından da nakış kurslarına devam eden Yalçın, MS hastalarına evde oturmayın çağrısı yaptı.
15 yıl önce, beyin ve omurilik rahatsızlığı olan MS hastalığına yakalanan üç çocuk annesi Emine Yalçının tedavisine İzmir Bozyaka SSK Hastanesinde Prof. Dr. Muhteşem Gedizoğlu tarafından başlandı. Hastalıkla mücadele eden Yalçın, arkadaşlarının tavsiyesi ile Ödemiş Halk Eğitim Merkezine yazıldı. Burada kırkyama kursuna devam eden Emine Yalçın, kendini bu işe vererek zamanını en iyi şekilde değerlendirmesini bildi. Yalçın daha sonra el nakışları kursuna devam etti.

 
Halk Eğitim Merkezinde terapi gibi uygulama yapıldığını belirten Yalçın, "15 yıl önce yakalandığım bu kötü hastalıktan kurtulmanın bir mucize olduğunu düşünüyordum. Birden ayaklarım boşluğa düşmüştü. Bu benim için gerçekten bir yıkımdı. Bununla nasıl mücadele edeceğimi düşünüyordum. Eşim İbrahimin beni kucaklayarak hastaneye götürdüğü günü hiç unutmuyorum. Kendisi bana büyük destek sağladı. Bu hastalığı birlikte yeneceğiz mesajını verdi. Bana büyük bir moral verdiği için kendisine minnettarım" dedi. 


İLAÇLARI BIRAKTIM 


Eşinin kendisini Bozyaka SSK Hastanesine götürdüğünü ve burada nörolog Prof. Dr. Muhteşem Gedizoğlunun tedaviye başladığını kaydeden Yalçın, "Altı yıl önce de Ödemiş Halk Eğitim Merkezindeki dikiş nakış kursuna katıldım. Burası bana adeta bir terapi merkezi gibi geldi. Kısa zamanda sağlığıma kavuştum. İlaçlarımı da bırakmanın mutluluğunu yaşıyorum. Bütün MS hastalarına evde oturmamalarını, mutlaka Halk Eğitim Merkezlerinde açılan çeşitli kurslara katılarak hastalıklarını unutup, kendilerine bir uğraş alanı yaratmalarını öneriyorum. Yaptığım işler bana büyük zevk veriyor ve zamanımı en iyi şekilde geçirmenin sevincini yaşıyorum" diye konuştu.

 
HEPİMİZİ ŞAŞIRTTI 


Kurs öğretmeni Neşecan Ersan da "Emine Yalçın kursumuza geldiğinde gerçekten rahatsızdı. Biz, önce onu kırkyama kursuna alarak, renklerin parçalarla bir araya gelmesini sağladık. Daha sonra nakış bölümüne geçen Emine Yalçın, burada birbirinden güzel eserler meydana getirerek hepimizi şaşırttı. Bu tür rahatsızlığı bulunan tüm hastalarımızı Halk Eğitimde yapılan etkinliklere davet ediyoruz" dedi.



 
  
 