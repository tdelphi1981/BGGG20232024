Sigara, 'sarı nokta' hastalığını tetikliyor
Uzmanlar, karanlığa sürükleyen ve 55 yaş üzerinde oldukça sık görülen 'sarı nokta' hastalığının nedenlerinden biri olarak sigarayı işaret ediyor. Op. Dr. Pervin Uygur, 75 ila 85 yaş arası her 3 kişiden birinde görülen sarı nokta hastalığının 55 yaş üstü kişiler, kalıtımsal risk taşıyan ve sigara içenlerde görüldüğünün altını çizdi.
Sarı nokta hastalığının tedavi edilmediği takdirde görme oranının yüzde 95 oranında azaldığını, hastanın kitap-gazete okuyamaz, televizyon seyredemez ve araba kullanamaz hatta tek başına dışarı çıkamaz hale gelebileceğini ifade eden Op. Dr. Uygur, görme kaybı, ani görme kaybı, cisimleri, çizgileri eğri veya kırık görme, görme kalitesinde bozulma, renk görmede bozukluklar ve göz önünde karartıların hastalığın belli başlı belirtileri olduğunu ifade etti. 

SARI NOKTA KALITIMSAL DEĞİLSE ÖNLENEBİLİR 

Op. Dr. Uygur, sarı nokta hastalığının risk faktörleri hakkında şu bilgileri verdi: "Yaşa bağlı sarı nokta hastalığının esas risk etkenleri, sigara kullanımı, kişinin yaşı, güneş ışığına uzun süre maruz ve kalıtımsal özellikleridir. Diğer risk etkenleri ise hipertansiyon, beslenme şekli, kolesterol yüksekliği ve şişmanlıktır. Yaşa bağlı ve kalıtımsal etkenleri ortadan kaldırmak mümkün değildir. Fakat diğer risk etkenleri kontrol edilebilir. Sigara içiliyorsa bırakılması gerekir. Güneş için filtreli güneş gözlüğü takılması gerekir. Kolesterolü dengede tutmak için beslenmede Akdeniz diyeti önerilir. Tereyağı, kırmızı et ve kolesterol içeren yiyeceklerden uzak durulması önerilir." 

YAŞ TİP KÖRLÜĞE SEBEP OLUYOR 

Hastalığın, sarı nokta tomografisi, göz anjiyosu ve göz dibi muayenesi ile teşhis edilebildiğini belirten Op. Dr.Uygur, hastalığın yaş ve kuru sarı nokta olmak üzere iki ayrı tipinin olduğunu vurguladı. Op. Dr. Uygur, hastalığın tiplerini şöyle açıkladı: "Kuru tip yüzde 80 oranında, yaş tip ise yüzde 20 oranında görülür. Fakat görme kaybına yol açması sebebiyle yaş tipte erken teşhis daha büyük önem taşır. Kuru tipe oranla daha hızlı ilerleyen hastalık, ani görme kaybı ile birlikte renkli görmenin ve kontrast hassasiyetinin bozulmasına, zamanla retina ve makulada oluşan yeni damarlarda kanama yapması sonucu körlüğe sebep olur." 

FOTODİNAMİK TEDAVİ

Yaş tip sarı nokta hastalığının tedavisinin ağrısız olduğunun altını çizen Op. Dr. Uygur, şöyle devam etti: "Göz içine iğne tedavisi ile müdahale ediliyor. Önce göz damla ile uyuşturuluyor. Bu uygulama sırasında hasta herhangi bir ağrı hissetmiyor. Fotodinamik tedavide ise önce toplardamardan özel bileşimde bir ilaç verildikten birkaç saniye sonra lazer tedavisi uygulanır. 4-6 hafta aralıklarla göz içine enjekte edilen bu ilaç, göz arkasındaki göz hücreleri tarafından hastalık durumunda salgılanan ve yeni damar oluşturan proteini engelleyerek görme kaybını önler. Bu tedavi başlangıçta en az 3 kez uygulanır ancak bazı hastalara takip sırasında aralıklarla uygulanması da gerekebilir."