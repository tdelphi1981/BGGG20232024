'Burun kanaması hayat kurtarabilir'
Pamukkale Üniversitesi (PAÜ) Tıp Fakültesi Kulak Burun Boğaz Hastalıkları Anabilim Dalı Öğretim Görevlisi Opr. Dr. Funda Tümkaya, 'Hastalıklarda burun kanaması olması hayat kurtarıcıdır. Çünkü burun kanaması, kafa içinde olacak kanama riskini azaltır' dedi.
Tümkaya, AA muhabirine yaptığı açıklamada, sıklıkla rastlanabilen burun kanamalarına yönelik halk arasında yanlış bilgi ve yargılar bulunduğunu belirterek, burun kanamasının kan kanseri, yüksek tansiyon gibi hastalıkların belirtisi olabilmekle birlikte çoğu vakada beyin kanaması riskini azaltması nedeniyle hayat kurtarıcı olabildiğini söyledi.

Kanamalarda 5-10 dakikayı geçmeyen durumlarda korkulacak bir durumun söz konusu olmadığını ifade eden Tümkaya, 'Hastalıklarda burun kanaması olması hayat kurtarıcıdır. Çünkü burun kanaması kafa içine olacak olan kanama riskini azaltır. Kanama sırasında yapılacak müdahale hastayı dik oturtmaya çalışmak ve solunum yolunu açık tutmak olmalıdır. Hastanın öne eğilmesi kanamanın artmasına, başını arkaya atması da kanın geniz yoluyla boğaza dolmasına sebep olur. Kanama sırasında hastanın dik oturarak başının dik tutulması ve burna dışardan baskı yapılması, elle kıkırdak bölgesinden bastırılması gerekir' şeklinde konuştu.

Tümkaya, burun kanamasının tek ya da çift taraflı olmasının çok önemli olduğunu dile getirerek, çocuk hastalarda kanama tek taraflıysa ve burun tıkanıklığıyla beraber enfekte burun akıntısı olması durumunda yabancı cisim girmesinden şüphe edilmesi gerektiğini kaydetti.

-'Kan kanseri belirtisi olabilir'-

Tümkaya, erişkinlerde ise tek taraflı burun kanamasına iltihaplı burun akıntısının eşlik etmesi durumunda kanser hastalıklarından şüphe edilebileceğine vurgu yaptı.

Burun kanaması şikayetiyle gelen hastaların hikayelerinin iyi dinlenmesi travma, yüksek tansiyon, kanama bozukluğuna yol açabilecek ilaç kullanımı ve kan hastalıklarının olup olmadığının sorgulandığını anlatan Tümkaya, yüksek tansiyona bağlı burun kanamalarında hastaların kan görmesinin kısır döngüye neden olduğunu, hastanın paniklemesiyle tansiyonun daha da yükselerek kanamanın artabildiğini belirtti.

Opr. Dr. Tümkaya, çocuklarda sebebi bilinmeyen burun kanamalarında mutlaka ileri kan tahlillerinin alınması gerektiğine dikkati çekerek, sözlerini şöyle sürdürdü:

'Çocuklardaki burun kanamaları, kan kanserinin ilk belirtisi olabilir. Kan hastalığı olan hastaların tedavisinde burna tampon koymak geçici bir çözümdür ve hekime sadece zaman kazandırır. Asıl tedavi etkene yönelik olmalıdır ve hematoloji desteği ile hastaları çeşitli kan ürünleri ile destekleyerek tedavi etme yoluna gidilmelidir. Burna konulan tamponlarının 2 günden fazla tutulması sistemik enfeksiyon riskini arttıracağını, tampon kullanıldığı sürece hastanın antibiyotikle korunması gerekmektedir.'