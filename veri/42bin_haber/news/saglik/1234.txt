Hastahaneye gitmeye son ! E-Doktor geliyor !
Dijital hastane ve tele tıp dönemi başlıyor, doktor hastalara sensörle müdahale edecek.
Sağlık Bakanlığı bir yeniliğe daha imza atacak. Sağlık Bakanlığı internet üzerinden tıbbi danışmanlık (e-aile hekimliği) hizmeti vermeye başlayacak. Dijital hastanelik modeline geçilecek. Yeni modelde evde sağlık hizmetleri mobil teknolojilerle desteklenecek. Yine doktorlar hasta dosyalarını ulusal düzeyde başka hastaneler yanında uluslararası hastanelerin doktorlarına tele-tıp yöntemiyle sorup fikir danışabilecek. 

Sağlık Bakanlığı'nın hazırladığı 2013-2017 Stratejik Planı'nda, atılacak yeni adımlar sıralandı. Buna göre sağlık hizmetine erişimi, hizmet sunumunun kalitesini ve etkinliğini arttırmak amacıyla sağlık bilgi sistemlerinin sağlık.net ile entegre çalışması sağlanacak ve bu yaygınlaştırılacak. 

TELE-TIP DÖNEMİ BAŞLIYOR
Tele-Tıp ve Tele-Sağlık hizmetleri yaygınlaştırılacak. Evde sağlık hizmetleri mobil teknolojilerle desteklenecek. Tele tıp sisteminde doktorlar hasta dosyalarını dijital ortamda başka hastane doktorları ve uluslararası hastanelerdeki meslektaşlarıyla paylaşacak, bilgi alışverişi yapacak. Ameliyatlar bu şekilde izlenebilecek. Bakanlığa ve bağlı kuruluşlara bağlı tesislerde 'dijital hastane" kavramı oluşturularak yaygınlaştırılacak. 

E-AİLE HEKİMİ
İnternet üzerinden tıbbi danışmanlık (e-aile hekimliği) hizmeti verilecek. Tüm sağlık kurumlarını kapsayan e-randevu sistemi oluşturulacak.

SENSÖRLÜ HASTALIK TAKİBİ
Kurumsal mobil uygulamalar ve giyilebilir-takılabilir kablosuz sensörler yardımıyla uzaktan hastalık takipleri yapılabilecek. Hekimler arasında portal vasıtasıyla bilgi ve iletişim platformu kurulacak.
 
24 SAAT ÜCRETSİZ DANIŞMA HATTI
24 saat ücretsiz hizmet veren üreme sağlığı danışma hattı kurulacak. Sağlık kurumları tarafından verilecek üreme sağlığı hizmetleri güçlendirilecek.

KUTU: 

SAĞLIK SERBEST BÖLGELERİ KURULACAK
Yine sağlık sektörünün ekonomiye katkısını arttıracak faaliyet alanları geliştirmek amacıyla sağlık serbest bölgeleri kurulacak. Sağlıkta off-set alımları yapılacak. Yerli ilaç ve tıbbi cihaz sanayisinin yurtdışına açılımını sağlayacak programlar iyileştirilecek. Tıbbi ürün ve hizmet ihracatını arttıracak programlar geliştirilecek. Tıbbi cihaz ve kozmetik ürünler için ürün izleme sistemi kurulacak ve İlaç Takip Sistemi entegre edilecek. Böylece kayıt dışılık azaltılacak. Sağlık tesislerinde yerli ürünlerin kullanımı teşvik edilecek. 

KUTU: 
ORMANLI YEŞİL ÇATILI ŞEHİR HASTANELERİ 
Kayseri, Ankara Etlik, Ankara Bilkent, Elazığ, İstanbul İkitelli, Yozgat'ta ihalesi sonuçlandırılan şehir hastaneleriyle toplam 13 bin yatak kazanılmış olacak. 
NİTELİKLİ ODA, ANNE EVİ: Hasta yatak odaları bir veya iki yataklı olacak şekilde bünyesinde lavabo, tuvalet ve duş olacak. Sadece annelere hizmet veren, çeşitli nedenlerle hastaneye ulaşımında zorluk yaşayan doğumu yaklaşan anne adaylarıyla yeni doğan yoğun bakım biriminde tedavi gören bebeklerin annelerine hizmet amacıyla anne evi yapılacak. 

KLİNİK OTEL VE KONUKEVİ: Klinik otel ve konukevi, yürüyen bantlı koridor ve merdivenler kurulacak. Kongre merkezleri, ücretsiz modern otoparklar olacak. Vale hizmetleri bulunacak. Sosyal yaşam merkezleri kurulacak. 

BLOKLAR ARASINDA GOLF ARABASIYLA GİDİLECEK. Özellikle bloklar arasında hasta transferi elektrikle çalışan ginger ve golf arabalarıyla sağlanacak. Spor merkezleri olacak. Kreş ve gündüz yaşlı bakımevleri bulunacak. Market, dini hizmet alanları olacak. 

HELİKOPTER PİSTİ VE YEŞİL ÇATILI BİNA: Helikopter pisti şehir içinden veya dışından acil hasta transferi için kullanılacak. Sadece estetik görünüm açısından değil, çevre bilinci bakımından örnek teşkil eden yeşil çatılarla biyolojik çeşitliliğe katkı sağlanması, çevrenin havasının temizlenmesi, mevsimlerin getireceği aşırı sıcak ve aşırı soğuk havalara karşı ısı yalıtımı sağlanacak. 

KOJENERASYON SİSTEMİ: Enerjinin hem elektrik, hem de ısı formlarında aynı sistemden beraberce üretilmesi hedefleniyor. Böylece konvansiyonel sisteme göre enerji tasarruf sağlanmış olacak. 
GRİ SU SİSTEMİ: Duş, lavabo, küvet sularının kullanım suyu olacak kalitede arıtılıp tekrar kazanılmasını sağlayan sistemler kurulacak. Ayrıca özel bir sistemle de çatılarda toplanan yağmur suları değerlendirilecek. 

DEPREM İZOLATÖRÜ: Deprem etkisinin en aza indirgenmesi, gerek yapının, gerekse yapıda bulunan donanımların ve cihazların depremden zarar görmesinin engellenmesi amaçlanıyor. 

ISI POMPASI, GÜNEŞ VE RÜZGAR ENERJİSİ: Yazın soğutma, kışın ısıtma ihtiyacının karşılanması için toprak kaynaklı ısı pompaları kullanılarak enerji tasarrufu sağlanacak. Tüketilecek enerjinin belli oranı güneş, rüzgar enerjisinden elde edilecek.