AIDS hastalarının ilacı devletten
Deşifre olmamak için tedaviden kaçınan hastaların hastalığı yayma riskine karşı yeni önlemler almaya hazırlanan Sağlık Bakanlığı, hastaların ilaçlarını doğrudan temin etmeyi planlıyor 
 Sağlık Bakanlığı Türkiye Halk Sağlığı Kurumu Başkan Yardımcısı Mehmet Ali Torunoğlu, 1 Aralık Dünya AIDS Günü nedeniyle AA muhabirine yaptığı açıklamada, hastalığın kontrolüne yönelik yeni stratejilerle ilgili bilgi verdi. 
 Tanı konulduktan sonra ne kadar erken ilaç tedavisine başlanırsa bulaştırma riskinin azaldığını ve tedavide başarı şansının arttığını anlatan
 Torunoğlu, hem kişiyi hem de toplumu korumak için uygulanacak önemli stratejilerden birinin hastaların en kısa sürede ilaca erişmesi olduğunu ifade
 etti. Torunoğlu, şu bilgileri aktardı: 
 "Aslında SGK hastaların ilaçlarını karşılıyor. Sosyal güvencesi olmayanlar için yeşil kart çıkarmak mümkün. Ancak kimi zaman hastalar hastalıklarını saklamak, deşifre olmamak için ilaç almaktan veya test yaptırmaktan kaçınıyor. Sağlık Bakanlığı olarak bunu engellemek için tanı tedavi protokolü kapsamında bilim kurulumuz liste hazırlayacak, biz de Sağlık Bakanlığı olarak bu ilaçları hızla temin ederek hastalara ulaştıracağız." 
 AIDS hastalığına yol açan HIV’in çok çabuk yapı değiştirebildiğini, bu nedenle hala aşısının bulunamadığını kaydeden Torunoğlu, virüsün aynı zamanda bu özelliğinden dolayı ilaca karşı da çabuk direnç kazanabildiğini belirtti. Bu nedenle tedavide yeni ilaçların devreye sokulması gerektiğini anlatan Torunoğlu, Türkiye’de ilaç ruhsatlandırma sürecinin bazen uzamasından dolayı yeni ilaçların hemen kullanıma sokulamadığını, sorunun bu yolla aşılabileceğini söyledi. 
 Bilim kurulunun ilaç teminiyle ilgili çalışmaları sürdürdüğünü belirten Torunoğlu, "Tahminimize göre 5-6 kalem ilaç temel olarak belirlenecek. Tabii bir
 de konsensüs oluşması, herkesin kabul edeceği liste oluşması lazım" dedi. 
 "Hastaların cebinden para çıkacak mı" sorusu üzerine ise Torunoğlu, "Bununla ilgili gerekli prosedürü tamamladıktan, Bakanlar Kurulu kararı
  çıktıktan sonra hastalara ücretsiz vereceğiz. Ceplerinden para çıkmayacak" şeklinde konuştu. 
  -"Riskli bölgedeyiz"-
  
 HIV/AIDS Kontrol Programı ile ilgili soru üzerine ise Torunoğlu, vaka sayısının az olduğu Türkiye’nin dünyada vakaların yoğun olarak görüldüğü Orta
 Avrupa ve Orta Asya ülkelerine yakın olduğunu söyledi. 
 Bu nedenle çok dikkatli olunması gerektiğini vurgulayan Torunoğlu, "İlave yeni stratejiler lazım. En önemli şey şüpheli durumlar sonrası test
 imkanlarının geliştirilmesi, bulaş yoluyla ilgili eğitim ve farkındalığın artırılması" dedi. 
 Bunun için askerleri eğittiklerini, eğitimlerin tüm topluma yaygınlaştırılması, kondom kullanımı ve tek eşliliğin öneminin anlatılması gerektiğini bildiren Torunoğlu, tanının hızla konulmasına yönelik imkanların geliştirilmesi gerektiğini bildirdi. 
 Gönülü danışmanlık ve test merkezlerinin sayısının artırılacağını açıklayan Torunoğlu, "Test yaptırmak isteyen kişi, kendisini afişe etmeden belli
 merkeze müracaat ettiğinde uzmanlar danışmanlık hizmeti veriyor. Pozitif ise uygun tedaviye yönlendiriliyor. Bu merkezleri hızla yaygınlaştıracağız" şeklinde konuştu. 
 Torunoğlu, halen büyük illerde 5 merkez bulunduğunu, bunların sayısını 23’e kadar çıkarmayı hedeflediklerini bildirdi. 
 -"Ev hanımları bile risk altında"-
  
 HIV/AIDS yönünden belirli gruplarda yığılma söz konusu olduğunu ama herkesin risk altında olduğunu bilmesi gerektiğini vurgulayan Torunoğlu, "Ev
 hanımları bu konuda mağdur. Eşleri dışardan alıp eve taşıyor. Kategorize etmek doğru değil, hepimizin dikkatli olması gerekiyor" ifadesini kullandı. 
 Torunoğlu, bu yılki Dünya AIDS Günü’nün temasının "Kısa sürede yeni enfeksiyonları, doğumla bebeklere bulaşı ve ayrımcılığı sıfıra indirgemek’
 olduğunu belirterek, "Hepimize görev düşüyor. Bunları yerine getirmeliyiz"  dedi. 
 Selma Bıyıklı Adabaş - AA