Geç yaşta ortaya çıkan epilepsi nöbeti neyin habercisi?
Erişkin bir yaştaysanız ve epilepsi nöbetleriniz oluyorsa en kısa zamanda bir uzmana başvurmanızda fayda var;çünkü geç yaşlarda ortaya çıkan epilepsi nöbetleri beyinde oluşan bir hastalığın ön habercisi olabilir 
 Hisar Intercontinental Hospital Beyin ve Sinir Cerrahisi Bölümü Başkanı Prof. Dr. Mustafa Bozbuğa ile beyin tümörlerinin bilinmeyen belirtilerinden biri olan epilepsi ataklarını konuştuk… 
 Epilepsinin, bir grup beyin hücresinin zaman zaman ve düzensiz aralıklarla ortaya çıkan, anormal ve güçlü elektriksel deşarjlarının doğurduğu klinik bir tablo olduğunu dile getiren Prof. Dr. Bozbuğa, ‘Toplumda en çok bilinen epilepsi türü grand mal epilepsidir. Bu türde bütün vücudu tutan, şiddetli kasılıp gevşemelerle görülen, bilinç kaybı ve bir takım istemsiz-otonomik hareketlerin de bulunduğu nöbetler görülür. Ancak epilepsi hastalığının çok sayıda tipi vardır ve nadir görülen bazı şekillerinde tanı koymak tecrübeli uzmanları bile zorlayabilir. 
 BEYİN HASTALIĞININ BELİRTİSİ
  
 Çoğu hastada epilepsi kendi başına bir hastalık olup tedavi doğrudan sara nöbetlerine yönelik olur. Bu tedaviler genellikle ilaç tedavisi şeklinde yapılır ve nadiren cerrahi girişimler gerekir. Ancak, bazı durumlarda sara nöbetleri kendi başına bir hastalık olmayıp, bazı beyin hastalıklarının belirtisi olarak da görülebilir. Bu hastalarda dikkat çeken en önemli özelliklerden biri, genellikle çocukluk çağı epilepsi ataklarının aksine geç yaşlarda ortaya çıkmış olmasıdır. 
 Dolayısıyla ileri yaşlarda görülen epilepsi nöbetleri daima altta yatabilecek primer bir beyin hastalığını akla getirmeli ve bu yöndeki tetkikler ışığında uzmanlar değerlendirmelidir. Erişkin yaşlarda başlayan epilepsi hastalığında birincil beyin hastalığı olarak beyin tümörleri görülür. Beyin tümörlerinin belirtisi olabilen bu nöbetler bütün vücudu tutabildiği gibi bazen sadece belirli bir vücut bölgesinde olabilir ya da duyusal algılama bozuklukları ve davranış değişiklikleri ile kendini gösterebilir. Yaygın ya da bölgesel tipte olsun epilepsilerin beyin tümörlerinde görülme sıklığı %25-50’dir. 
 Genellikle yavaş büyüyen ve beyinde kortikal uyarılmanın yüksek olduğu bölgelerin tutulduğu tümörlerde sıklıkla bir belirti olarak ortaya çıkar.’ açıklamasında bulundu. 
 
 BU BELİRTİLER VARSA... 
 •    Yavaş ilerleyici tipte bir baş ağrınız varsa, 
 •    Kişilik ve davranış değişiklikleri göstermeye başladıysanız, 
 •    Geçmişi olmayan bir epilepsinin ortaya çıktıysa ve epilepsi atakları yaşıyorsanız en kısa zamanda bir uzmana başvurmanızda fayda var. 
  