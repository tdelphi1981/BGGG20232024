Dişlerinizde çapraşıklık mı var?
Ortodontist Dr. Aylin Sezen Yalçın, ortodontiyle ilgili hastalarının en çok merak edip sorduğu soruları cevapladı. Yalçın, Ortodontik tedavi kaç yaşında başlamalıdan, tedavi sırasında ne yemeliye ve çapraşık dişleri tedavi ettirmeyince ne olura kadar pek çok sorunun cevabını toplu olarak verdi. Ortodontist Dr. Aylin Sezen Yalçın, uzmanlığı olmamasına rağmen ortodonti konularında yazı yazanların şehir efsanelerine neden olduklarını belirterek hastaları tarafından kendisine en çok sorulan soruları burada derlediğini söyledi. Yalçın ortodontideki en popüler soru ve cevapları şöyle aktardı:  
Her yaşta ortodontik tedavi yapılabilir mi ? 
Evet yapılabilir. Yaygın olarak bilinen ortodontinin sadece çocuklara uygulandığıdır. Oysa dişlerin yer değiştirilmesi her yaşta mümkündür. Yani isterseniz 8 yaşındaki çocuğunuzun çıkmayan dişleri tedavi ile sürdürülürken aynı anda sizin de dişlerinizin arasındaki boşluklar ortodontik tedavi ile kapatılabilir. Ortodontik tedavinin yaş olarak üst sınırı yoktur. İhtiyacı olan bireylere her yaşta uygulanabilir. Siz erişkinler için diş renginde braketler olduğunu gibi aynı zamanda braketlerin dil tarafından yapıştırılarak tedavi olduğunuzu gizlemek de mümkün. 
Ortodontik tedavinin süresi nedir ? 
Vakanın durumuna, hastamızın yaşına bağlı olarak 6 ay ile 36 ay arasında değişebilir. 
Tedavim sırasında nelere dikkat etmem gerekiyor ? Kısıtlamalar var mı ? 
Dişlerinizin üzerine yapıştırılan tellerin( braket) kırılmadan dişlerin yüzeyinde durması tedavinin başarısı açısından önemlidir.Bu sebeple yenilen gıdalara özen gösterilmelidir. Tedaviniz süresince aşağıdaki gıdalardan uzak durmanız gerekmektedir; (ya da küçük parçalara bölerek yemelisiniz).Sert gıdalar, kuruyemiş, sert şekerler, elma, erik , ayva gibi meyveler,cips..Sakız,lokum gibi dişlere braketlerinize yapışabilecek ve temizlenmesi zor olan gıdalar… Kola gibi asitli içecekler… 
Tedavi sırasında ağrı veya hassasiyet olacak mı?  
Tellerin takıldığı ilk günler yanakların ve dudakların iç yüzeylerinde hafif tahriş ve dişlerde çiğneme sırasında ağrı olabilir. Şikayetlerinizin derecesi ne olursa olsun en fazla 10 gün içerisinde ağzınızda tel olduğunu hissetmeyeceksiniz. 
Dişlerim düzeldikten sonra tekrar bozulabilir mi ? 
Dişleriniz düzeldikten sonra telleriniz diş yüzeylerinden çıkartılacaktır. Bu işlemin ardından size mevcut durumu koruması amacı ile pekiştirme aygıtları uygulanacaktır. Eğer bu aygıtlar size önerilen sürelerde kullanılmazsa ve uzun süre kontrole gelinmezse dişlerinizin tekrar bozulma ihtimali vardır. 
Dişlerimi düzelttirmezsem ne gibi problemlerle karşılaşabilirim ? 
Dişlerinizdeki düzensizlikler yaşınız ilerledikçe daha şiddetlenecektir. Yani uzun dönemde dişlerinizin görünümü sizi daha çok rahatsız eder bir hal alacaktır. 
 
 Dişlerinizin düzgün kapanmıyor olması, çene eklemlerinize normalden daha fazla baskı gelmesine sebep olup, uzun dönemde ağız açıp kapama kısıtlamaları, çene kilitlenmesi gibi problemlere yol açabilir. 
 
 Dişlerinizdeki düzensizlikten dolayı diş araları ve bazı yüzeyleri daha zor temizleneceğinden, çürük oluşumu düzenli diş dizisi olan bir bireye göre daha fazla olacaktır. 
Dişlerimdeki (çocuğumun dişlerinde) ortodontikproblemi nasıl teşhis edebilirim?  
Hastalarımız çoğunlukla köpek dişlerinin yukarda kaldığı şiddetli çapraşıklık durumlarında uzmana danışmaktadırlar. O düzeyde dikkat çekici bir durum yoksa ortodontik sorunlar geç yaşlarda fark edilmekte ve hastalar "bu yaşta tedavi olamam " diyerek ortodontik tedaviden vazgeçerek ya o şekilde kalmayı tercih ediyorlar yada sağlıklı dişlerini kestirerek protez yaptırmak durumda kalıyorlar. 
 
 Benim önerim yaşı 3 yaşını aşmış her bireyin, ideal olarak 6 ayda 1, eğer bu çok sık oldu diyorsanız en geç senede 1 kere diş doktoru kontrolüne gitmesidir. Gittiğiniz doktor ortodontist olmasa bile, bilinçli diş doktorları ortodontik problemi teşhis ederek, sizleri uzman kişilere yönlendirecektirler. 
Kulaklarımın önünde ağrı var bu ağrının dişlerimdeki bozukluk ile ilgisi olabilir mi?  
Çene ve yüz sisteminde oluşmuş ağrılar, dişlerden kaynaklanabilir. Ama kesinlikle dişlerden kaynaklandığını söylemek zordur çünkü bu ağrılara yol açabilecek birçok sebep olabilir. Bu tarz bir durumda dişlerin tedavisi yapılması gereken birincil işlemlerden birisidir. 
Telleri çıkardıktan sonra dişlerimin üzerinde leke kalır mı?  
Dişlerin temizliğine hassasiyet gösterilirse leke kalması mümkün değildir. Leke diye bahsedilen renklenmeler aslında çürük başlangıç alanlarıdır. 
Ortodontik tedavi dişlerimin çürümesini hızlandırır mı? 
Dişlerin üzerine yerleştirilen tellerin girintili çıkıntılı yüzeyleri yiyeceklerin birikimine oldukça elverişli alanlardır. Eğer dişler doğru fırçalanmazsa,ortodontik tedavi ile dişleriniz de çürüyecektir diyebiliriz. 
Tedavi amacı ile bazı dişlerin çekilmesi gerekiyormuş. Diş eksiltmenin sakıncası var mı?  
Ortodontik tedavi amacı ile diş çekilmesi hastalarımızın velileri tarafından çoğunlukla istenmemektedir. Halbuki diş çekimi kararı, dişlerin çene kemikleri üzerine yerleştirilemediği durumlarda tedavi sonucunun daha başarılı, elde edilen sonucun daha kalıcı olmasını sağlar.