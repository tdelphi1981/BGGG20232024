Karnından 25 kilogramlık kist çıktı
İzmir'de çeşitli şikayetlerle hastaneye başvuran Cemile Meryol'un karnından, 25 kilogram ağırlığında kist çıkarıldı 
 İzmirli 58 yaşındaki ev kadını Cemile Meryol, karın şişliğine eşlik eden hazımsızlık ve nefes alma güçlüğü şikayetiyle İzmir Katip Çelebi Üniversitesi Atatürk Eğitim ve Araştırma Hastanesi’ne başvurdu. 
 Muayenesinde, karın boşluğunda hangi organa bağlı olduğu tespit edilemeyen bir kitle olduğu belirlenen Meryol, genel sağlık durumundaki bozulmaların artması üzerine ameliyata alındı. 
 Kadın Doğum Klinik Şefi Opr. Dr. Ferit Soylu ve Başhekim Yardımcısı Genel Cerrahi Uzmanı Opr. Dr. Mehmet Bayındır başkanlığındaki ekip tarafından gerçekleştirilen operasyonda, Meryol’un karın boşluğundan 25 kilogram ağırlığında ve 45 santimetre çapında miyom çıkarıldı. 
 AMELİYATHANEYE KOŞTULAR
  
 Hastanın karnını açtıklarında kitle nedeniyle organlarını göremediklerini vurgulayan Soylu "Kitleyi incelediğimizde, dalak altına kadar ilerlemiş, karın zarına yapışık, rahim tepesinden kaynaklanan içi sıvı dolu bir miyom olduğunu gördük" dedi. 
 Karın içinden çıkarılamayacak büyüklükteki kistin içindeki sıvının bir kısmını boşalttıklarını ifade eden Opr. Dr. Soylu, şöyle konuştu: 
 "Kitleden 9 litre kadar sıvı boşalttık. Boşalttıktan sonra kitlenin kalan çapı, 45 santimetre civarındaydı. Kisti dalaktan ayırıp batın dışına aldık, rahim ve yumurtalıklar dahil tüm kitleyi çıkardık. 25 kilogram civarında bir kitle. 30 bin ameliyat yaptığım 42 yıllık meslek yaşamımda çok büyük kistlerle karşılaştım ama 25 kilogramın üzerinde böylesi bir kitleyi ilk kez çıkardım. 
 Cerrahiden gelen arkadaşlarımız ve asistanlarımız operasyon sırasında kisti görebilmek için yarıştılar. Çok şaşırdık tabii ki. Emekliliğime çok kısa bir süre kaldı. Finalini bu şekilde yapmış olduk. Yaptığım 20-30 bin ameliyat vardır ama bunu unutmam mümkün değil." 
 Cemile Meryol da ameliyatın ardından "üzerinden büyük bir yük kalktığını" belirterek, "Kendimi çok iyi hissediyorum, ameliyat olmuş gibi değilim. Doktorum kitleyi gösterince şaşkınlığa uğradım. Doktorlar da hem korktu hem mutlu oldu. Herkesten Allah razı olsun" dedi. 
 AA