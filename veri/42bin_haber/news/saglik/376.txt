Çok yediğinizi düşünmek bile tok tutuyor
Yemekler sırasında kişinin Çok yediğini 'düşünmesinin' iştahı azaltabileceği belirlendi.
İngiltere'deki Bristol Üniversitesi'nden Jeffrey Brunstorm ve ekibi, öğle yemeğinde 100 gönüllüden bazılarına 300 mililitre, bazılarına 500 mililitre çorba ikram etti. Araştırmacılar, yemek sırasında 'hileli bir doldurma ve boşaltma' yöntemi kullanarak fark ettirmeden gönüllülerin kasesindeki çorba miktarını değiştirdi. 500 mililitre çorba içtiğini düşünenler 300 mililitre, kasenin 300 mililitre olduğunu düşünenler ise 500 mililitre çorba içti. Yemekten 2 saat sonra 500 mililitre çorba içtiğini sananların diğerlerinden daha az acıktığı görüldü. Araştırmanın obeziteyle mücadeleye ışık tutabileceğini belirten bilimadamları, bu sonuçların açlığın denetiminde idrakin rolünü gösterdiğini vurguladı. Bilimadamları, iştahın sadece mönünün boyutu ve içeriğiyle yönlenmediğini belirtti. Araştırma, 'Plos One' dergisinde yayımlandı.