Çölyak hastalarına çok önemli haber
Bahri Dağdaş Uluslararası Tarımsal Araştırma Enstitüsü ve Mevlana Kalkınma Ajansı (MEVKA) tarafından hayata geçirilen Karabuğdayla Sağlıklı Yaşama Merhaba projesi kapsamında yetiştirilen karabuğdaydan üretilen ürünler, çölyak hastaları için umut oldu.
MEVKA Genel Sekreteri Ahmet Akman, karabuğday ürün tanıtım gününde yaptığı konuşmada, çok önemli bir projeyi başarıyla tamamladıklarını belirtti.
Projenin özellikle çölyak hastaları için büyük önem arz ettiğini ifade eden Akman, proje için yurt dışında önemli araştırmalar yaptıklarını söyledi. 

Bahri Dağdaş Uluslararası Tarımsal Araştırma Enstitüsü'nün çalışmalarıyla ürünün ilk kez Konya'da üretildiğini aktaran Akman, Karabuğday ve unundan elde edilen pek çok ürün var. Çölyak hastaları için bir fırsat ortaya çıkarmış olduk. Bu konuda toplumu aydınlattığımızı düşünüyorum. Müteşebbisleri üretim alanına çekmeliyiz. Karabuğday, çölyak hastalığının yanı sıra kalp, damar ve şeker hastalıklarına iyi gelen bir ürün diye konuştu.
 
ORGANİK SEVİYEDE BİR ÜRÜN  


Proje Koordinatörü Ziraat Yüksek Mühendisi Ahmet Güneş ise alınan izinlerin ardından 2011 yılında üretime başladıklarını dile getirdi.
Projeye bir çok sivil toplum kuruluşunun katkı sağladığını anlatan Güneş, şunları kaydetti:
 
Üründen dekarda 150 kilogram dane verimi aldık. Bu ürünün çiçeğinden faydalanan arılar, dekarda 10 kilogram bal verdi. Arıcılık açısından da önemli bir ürün. Karabuğday üretiminde ilaç ve gübre kullanmadık. Organik seviyede bir ürün. Şu an elimizde iki çeşitten, bin 400 kilogram tohum bulunmakta. Bu tohumluk, gıda sektörü tarafından çoğaltılmalı ve çiftçiyle buluşturulmalı.
 
Güneş, karabuğdayın çölyak hastalarının imdadına yetişecek glütensiz bir ürün olduğuna dikkati çekerek, bu hastalara bir fırsat sunduklarını vurguladı.
Çölyak hastalarının genelde ithal ürünler tükettiğini anımsatan Güneş, Bu ürünler marketlerde 9-10 lira arasında değişen fiyatlarda satılıyor. Piyasası oluştuğu anda glütensiz karabuğday mamullerini 4-5 liradan marketlerde bulabileceğiz. Piyasaya rahatlıkla arz edilebilir bir ürün dedi.
 
  
  
 