Şeker hastalarına özel ayakkabı
Hatay'da bir ayakkabı imalatçısının, şeker hastası yakınının isteği üzerine özel malzeme kullanarak yaptığı ayakkabı, ülkenin dört bir yanından ilgi görüyor.
Ayakkabı imalatçısı Ali Yıldırım, AA muhabirine yaptığı açıklamada, şeker hastası olan yakınının, ayaklarında yara ve şişme olması nedeniyle normalden 2 numara büyük ayakkabı giymek zorunda kaldığını söyledi.

Yakınının bu durumuna üzüldüğünü ve bunun üzerine Diyabetle Yaşam Derneği yetkilileriyle görüştüğünü ifade eden Yıldırım, onların da tavsiyesi üzerine şeker hastaları için özel ayakkabı yapmak için kolları sıvadığını kaydetti.

Ayakkabı için hava alabilen sünger ithal ettiğini bildiren Yıldırım, şunları söyledi:

'Hava alabilen sünger ile yumuşak ve ince olan napa deri yardımıyla yakınım için ayakkabı yaptım. Yaptığım ayakkabı, ayaklar şiştiğinde iki numaraya kadar büyüyebiliyor. Ayaklar, eski haline döndüğünde ayakkabı da küçülüyor. Ayakkabıların altında da ortopedik poli taban kullandım. Şeker hastası yakınımın ayakları şiştiği için iki numara büyük ayakkabı kullanmak zorunda kalıyordu. Bu ayakkabı sayesinde çok rahat etti ve ayağından daha büyük ayakkabı almaktan kurtuldu.'

-Çok ayakta kalanlar ve kiloluların da tercihi-

Yakını için yaptığı ayakkabının kendisine ışık tutuğunu ve bu kapsamda diğer şeker hastalarının da sıkıntılarına çözüm bulabilmek amacıyla imalatı arttırdığını dile getiren Yıldırım, haftada 400 çift ayakkabı yaptıklarını ve bunları Türkiye'nin değişik illerine gönderdiklerini belirtti.

Ayakkabıyı kullananlardan ve sattıkları toptancılardan çok iyi geri dönüşümler aldıklarını anlatan Yıldırım, 'Bu ayakkabıyı kullananların sadece şeker hastası olmasına gerek yok. Çok ayakta kalan, çok yürüyen ya da aşırı kilolu kişiler de bunları tercih ediyor' dedi.

Ayakkabıları 59 liradan satışa sunduklarını ifade eden Yıldırım, 'Şuan için yurt dışına satışımız yok. Ayakkabının patentini almak için çalışmalara başladık. Hedefimiz haftada 400 çift yaptığımız ayakkabıyla marka olup dünyaya açılmak' diye konuştu.

Her insanın ayak yapısının farklı olduğunu, bu nedenle kişiye özel ayakkabı yapacaklarını da söyleyen Yıldırım, imal ettikleri ayakkabılardan daha fazla yapıp çok sayıda kişiye ulaşmak istediklerini de sözlerine ekledi.