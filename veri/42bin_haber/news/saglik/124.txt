Bakanlıktan 'bitkisel ürün' açıklaması
Sağlık Bakanlığı, bitkisel tedavi edici zayıflatıcı ürünlerin internet ortamında satışlarının arttığı tespitleri üzerine Bilgi Teknolojileri Kurumu ile yapılan işbirliği çerçevesinde belirlenen 700'e yakın internet sitesinin güvenli internet kapsamına alınarak erişimlerinin engellendiğini bildirdi.
sağlık bakanlığı'ndan yapılan yazılı açıklamada, bazı internet haber sitelerinde, İnönü Üniversitesi Tıp Fakültesi Adli Tıp Ana Bilim Dalı Öğretim Üyesi Prof. Dr. Osman Celbiş'in yasaklı madde içeren zayıflatma ürünleriyle ilgili bakanlığın denetim yapmadığı yönündeki iddialarının yer alması üzerine açıklama yapma gereği duyulduğu belirtildi. 

Türkiye İlaç ve Tıbbi Cihaz Kurumu'nun 2 Kasım 2011'de kurulmasıyla bakanlığın denetimlerini sıklaştırdığı vurgulanan açıklamada, son 10 ayda endikasyon belirtilerek tanıtılan veya zararlı kimyasallar içerdiği belirlenen yüzlerce kozmetik ve gıda takviyesi ürünle ilgili toplatma kararı verildiği anımsatıldı.
 
MUCİZE ÜRÜNLER ÇOK TEHLİKELİ  


Denetimlerde birçok ürünün, halkı yanıltıcı satış ve tanıtımının yapıldığının tespit edildiği kaydedilen açıklamada, özellikle bazı internet sitelerinde, medyada tanınan yüzlerle yapılan reklamlarla satışa sunulan ve kısa sürede zayıflattığı iddia edilen Gıda, Tarım ve Hayvancılık Bakanlığı'ndan ruhsatlı ürünlerin, numuneler alınarak incelediği belirtildi. 

Halk arasında Antakya biberi, Samandağ biberi, mango hapı, elma krom kapsülleri olarak bilinen ürünlerde yapılan numune analizlerinin bazılarında fenolftalein adlı ilaç etkin maddesi, bazılarında ise ağır metaller veya sibutramin olduğunun belirlendiği kaydedildi. 

Gerekli yasal işlemlerle toplatmanın yapıldığı ve sonuçların kamuoyuyla paylaşıldığı ifade edilen açıklamada, şu bilgilere yer verildi:
İnternet ortamında satışların arttığı tespitleri üzerine Bilgi Teknolojileri Kurumu ile yaptığımız işbirliği çerçevesinde belirlediğimiz 700'e yakın internet sitesi güvenli internet kapsamına alınarak erişimleri engellenmiştir. 

Radyo Televizyon Üst Kurulu'na başvurularak yüze yakın ürün hakkında, yerel ve ulusal televizyon ve radyo kanallarında yayın ve reklamlarının engellenmesi ve durdurulması sağlanmıştır. 

Gümrük ve Ticaret Bakanlığı Reklam Kurulu'na yaptığımız başvurular sonucu bakanlıkça bu tip ürünlere cezai yaptırım uygulanmıştır.
Emniyet kuvvetlerimiz ve İnterpol ile ortak yürüttüğümüz çalışmalarla piyasada yasal olmayan kaçak ve sahte ürünlerle ilgili işlem yapılarak sitelerin kapatılması ve ürünlerin toplatılması işlemi yapılmıştır. 

Ayrıca 81 il valiliği sağlık müdürlüğüne gönderdiğimiz talimatlarla denetimler yerel olarak da artırılıp adı geçen ürünleri satan şahıslar hakkında cumhuriyet başsavcılıklarına suç duyurusunda bulunulmuştur. 

Sağlık Bakanlığı'nın açıklamasında, Besin desteği altında izin alıp bilimsel herhangi bir veriye ve çalışmaya dayanmayan, ticari amaç öncelikli, bitkisel tedavi edici, mucize zayıflatıcı ürün olarak piyasaya sunulan ürünlerin halk sağlığı açısından son derece tehlikeli olduğu ve hekimlere danışılmadan sağlık vaatli hiçbir ürünün kullanılmaması uyarısı yapıldı.

 
  
 