Kanserli çocuklara palyaçolu tedavi
Lübnan 'İbtisame' (Gülücük) Derneği, Lübnan'daki kanser ve kronik hastalıkları olan çocukları palyaço kıyafetleri giymiş çalışanlarıyla tedavi ediyor.İbtisame Derneği'nden iki doktor, 'Kışta ve Tak' isimleriyle palyaço kılığına girerek, derneğin çocukları eğlendirerek tedavi etme programına katıldı ve 2 yıl boyunca hastanelerde tümör, sterilizasyon, hijyen standartları ve psikolojik destek dersleri aldı.

Telkelah'tan kaçıp Lübnan'a gelen ve kan kanseri olduğunun anlaşılması üzerine tedavi olmak amacıyla başkent Beyrut'taki bir hastaneye yatırılan Zeyna, 4 aydır hastanede tedavi görüyordu.

Kemoterapi tedavisi gören Zeyna, palyaçoların geldiğini gördüğünde beyaz elbisesini giymek için odasına koştu, palyaçolarla oynayabilecek olmak bir an olsun ona çektiği acıları unutturmuştu.

Zeyna'nın giydiği beyaz elbiseye uyum sağlasın diye palyaçolar gelinle damat rolünü canlandırdı, Tak'ın çaldığı düğün müziği eşliğinde hayali olarak pasta kesildi. Zeyna'ya dileğinin ne olduğu sorulduğunda cevabı, küçüklerin her zaman yaptığı gibi Allah'tan şifa dilemek değil evine gidip kapının ardında pasta bulmak oldu.
Kanser hastası 9 yaşındaki Zeynep ise palyaçoları odasının kapısında karşıladı. Gözlerinde çocuksu bir sevinçle Zeynep'in tek temennisi, palyaçoların kendisini her zaman ziyaret etmesi oldu.

İbtisame Derneği Koordinatörü Sara Kabbani yaptığı açıklamada, çocukların doktor önlüğü giymiş palyaçoları gördüklerinde hastanede olduklarını unuttuklarını ve psikolojilerinin düzeldiğini söyledi.

Palyaçoların her hafta 5 hastanede toplam 120 çocuğu ziyaret ettiğini ve şu ana kadar ziyaret edilen çocuk sayısının 14 bine ulaştığını kaydeden Kabbani, bu çalışmayı bütün bölgeye yaymayı amaçladıklarını belirtti.

2009 yılında faaliyete başlayan İbtisame Derneği, 2012 yılında resmi statü kazanmıştı. İbtisame Derneği bu çalışmayla, hastanede yatan çocukları odalarında ziyaret ederek dış görünüşleri ve mizahi yönlerini kullanarak kronik hastalıkları olan çocukların maneviyatını yükseltmeyi amaçlıyor.