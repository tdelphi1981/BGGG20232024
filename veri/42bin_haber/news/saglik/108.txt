Muğla organ bağışında Türkiye dördüncüsü
Organ bağışında toplumsal bilinci artırmaya yönelik 3-9 Kasım kutlanan Organ Bağışı Haftası Muğla'da kutlanmaya başladı. Türkiye'nin organ bağışı konusunda Avrupa'nın gerisinde olduğunu belirten yetkililer, organ bağışında İzmir'in ilk sırada, 2 bin 500 kişilik organ bağışıyla Muğla'nın dördüncü sırada yer aldığını bildirdi.
 Organ Bağışı Haftası etkinlikleri çerçevesinde makamında basın toplantısı düzenlenen İl Sağlık Müdürü Dr. Cihan Tekin, organ bağışının ülke için çok önemli bir sağlık meselesi olduğunu söyleyerek, "Türkiye'de organ bağış oranı düşük ama bu sorun yalnızca ülkemize ait değil. Tüm dünyada olduğu gibi ülkemizde de nakil sayıları istenen orana maalesef ulaşamıyor. Hafta boyunca okullarda hafta ile ilgili eğitimler verilirken halkımızın yoğun olarak bulunduğu alanlarda stantlar açarak vatandaşlarımızı bilgilendiriyoruz." dedi. İl Müdür Yardımcısı Dr. Sumur Gazezoğlu ise Türkiye'de 70 bin civarında diyaliz hastası olduğunu ve yılda yaklaşık 7 bininin organ yetmezliğinden hayatını kaybettiğini belirterek, "Ülke genelinde organ bağışları sıralamasında ilk sırayı Ege Bölgesi alırken Muğla 2 bin 500 kişilik organ bağışı ile Türkiye dördüncüsüdür." diye konuştu. Organ bağışlarının Sağlık müdürlükleri, hastaneler, Emniyet müdürlükleri ve organ nakli merkezlerinde yapılabildiğini anlatan Gazezoğlu, "Hafta sebebiyle bizleri ziyaret eden Yerkesik Belediye Başkanı Yusuf Demirci, ziyareti sırasında tüm organlarını bağışlayarak bizleri sevindirdi." şeklinde konuştu.
  
 Organ bağışının insani ve vicdani bir sorumluluk olduğunun altını çizen Başkan Demirci de, "Hayatımın en güzel ve en önemli kararını verdiğimi düşünüyorum. İnsana hizmet sadece yaşarken değil ölürken bile yapılır. Yerel yönetimlerin vatandaşa daha yakın olduğunu düşünürsek ilk önce örnek olması gerekenler de yerel yöneticilerdir. Benim için bırakacağım en anlamlı ve en değerli miras olduğunu düşünüyorum." ifadelerini kullandı. (CİHAN)