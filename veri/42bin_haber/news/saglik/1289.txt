7 dakikada rekor organ bağışı
Antalya Valiliği koordinatöründe Sağlık İl Müdürlüğü tarafından düzenlenen "1 saatte en fazla organ bağışı rekor denemesi"nde Guinness dünya rekoru ilk 7 dakika içinde kırıldı. Sürenin bitmesine 53 dakika 50 saniye kala dev kronometrede görülen 475 rakamı, rekor olarak kayıtlara geçti. Kepez Arena'da düzenlenen "1 saatte en fazla organ bağışı rekor denemesi" dalındaki Guinness dünya rekoru denemesi, saat 15.00'de vatandaşların form doldurmasıyla başladı. 128'i şahit, 230 sağlık ekibinin görev yaptığı organizasyonda 40 masada başvurular kabul ediliyor.

Sağlık Bakan Yardımcısı Agah Kafkas, Antalya'da önemli bir organizasyona imza atıldığını ifade etti. Organ bağışı ile canlara can katıldığını dile getiren Kafkas, "Canlı nakilde dünya birincisiyiz. Canlara can katıyoruz, ama cenazemizi vermekte zorluk çekiyoruz" dedi.

Organ bağışı bilincinin oluşmasına katkı veren herkesi kutlayan Kafkas, duyarlılık gösterenlere de teşekkür etti.

Antalya Valisi Ahmet Altıparmak da güzel bir organizasyon gerçekleştiğini vurguladı.

Etkinlikte daha sonra Guinness Türkiye Temsilcisi ve Hakemi Şeyma Subaşı'nın geri sayımı başlatması ile başvurular alınmaya başladı. Daha önce 474 kişiyle Çin'e ait rekor, ilk 7 dakika içinde kırıldı. Sürenin bitmesine 53 dakika 50 saniye kala dev kronometrede görülen 475 rakamı, yeni rekor olarak kayıtlara geçti.

Uğur Acar ve Turan Çolak da organlarını bağışladı

Organizasyonda Türkiye'nin ilk yüz nakli yapılan Uğur Acar ile dördüncü yüz nakli yapılan Turan Çolak da organlarını bağışladı.

Tüm organlarını bağışladığını açıklayan Acar, Antalya'da güzel bir organizasyona imza atıldığını belirterek, organizasyonu düzenleyenlere teşekkür etti. Akdeniz Böbrek Hastaları ve Sosyal Yardımlaşma Derneği olarak "Bugün biz yarın belki de siz" sloganıyla hareket ettiklerini dile getiren Acar, "Buradan tüm Türkiye'ye sesleniyorum. Lütfen organ bağışında duyarsız kalmayalım" diye konuştu.

Türkiye'nin dördüncü yüz nakli yapılan Turan Çolak, herkesi duyarlı olmaya davet ederek, kendisinin de organlarını bağışladığını söyledi.

Medical Park Antalya Hastane Kompleksi Organ Nakli Bölüm Başkanı Prof. Dr. Alper Demirbaş ise Antalya'nın organ naklinde dünyada birçok ilkleri gerçekleştirdiğini belirterek, bugün de rekoru kıracağına inandığını bildirdi. 

Antalya'nın turizm başkenti olduğu kadar organ naklinin de başkenti olduğunu söyleyen Demirbaş, organ bağışı rekoru ile bunu taçlandırmak istediklerini vurguladı. 

Sanatçılar Tarık Tarcan ile Sümer Ezgü de organizasyonda organlarını bağışladıklarını açıkladı.

Bir kişi de Nasrettin Hoca tiplemesiyle salona girerek, "Yaşasın yeniden kazanım hareketi", "İnsanlığın en büyük rekoru" yazılı pankartlarla bağışa destek istedi.