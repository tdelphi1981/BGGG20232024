Antibiyotik kullananlar dikkat
Gereksiz ve uygun olmayan antibiyotik kullanımının direnç gelişimine yol açması nedeniyle bazı hastalıkların tedavisinde sorun yaşandığı bildirildi.
 Karadeniz Teknik Üniversitesi (KTÜ) Tıp Fakültesi Çocuk Sağlığı ve Hastalıkları Ana Bilim Dalı Öğretim Üyesi Prof. Dr. Ali Baki, AA muhabirine yaptığı açıklamada, gereksiz ve uygun olmayan antibiyotik kullanımının önemli bir sağlık sorunu olarak ortaya çıktığını ve antibiyotiğin belli bir bakteriyi öldürme veya üremesini durdurma özelliğini kaybetmesi anlamına gelen antibiyotik direncine sebep olduğunu belirtti.
 Dünya Sağlık Örgütü'nün (WHO) antibiyotiklerin yaklaşık yarısının gereksiz yere kullanıldığına işaret ettiğini, Türkiye'de de antibiyotik kullanımının fazla olduğunu dile getiren Baki, ''Türk halkının yüzde 50'den fazlası her yıl antibiyotik kullanıyor. Bunların yüzde 30'u yanlış kullanım, yani her 3 kişiden biri yanlış veya diğer tabirle gereksiz antibiyotik kullanıyor'' dedi.
 Baki, WHO verilerine göre, Avrupa Birliği ülkeleri ile kıyaslandığında Türkiye'nin antibiyotik kullanımında birinci sırada olduğuna dikkati çekerek, ''Bu nedenle antibiyotiklere karşı direnç ülkemizde ABD ve Kuzey Avrupa ülkelerine göre 4 kat fazla. Dolayısıyla artık birçok mikroorganizma antibiyotiklerden etkilenmiyor. Çünkü dirençli. Bu şekilde giderse gelecekte zatürreyi, menenjiti ve bunun gibi bir çok hastalığı tedavi edemeyeceğiz'' diye konuştu.
 -Gereksiz kullanım vücut direncini de azaltabiliyor-
 Prof. Dr. Baki, dünyada yılda 25 bin kişinin yanlış antibiyotik kullanımı nedeniyle hayatını kaybettiğini dile getirerek, şunları söyledi:
 ''Türkiye'de antibiyotikler eczahaneden kolaylıkla alınabiliyor. Avrupa Birliği ülkelerinde böyle bir şey imkansız. Hekimlerimiz, maalesef çocuklarımızda sık görülen viral üst solunum yolu enfeksiyonları, yani halk arasında soğuk algınlığı, gribal enfeksiyon, rinofarenjit olarak da tabir edilen hastalıkların birçoğuna antibiyotik veriyorlar. Viral nedenli enfeksiyonlarda antibiyotik hiçbir işe yaramaz, hatta zararlı olur.''
 Antibiyotiklerin yanlış ve gereksiz kullanıldığı taktirde zararlı olduğuna işaret eden Baki, ''Antibiyotikler bağırsaklara, karaciğere, böbreğe, kalbe, beyine zarar verdiği gibi yararlı mikropları öldürüp, vücudun direncini azaltabiliyor, alerjik reaksiyonlara neden olabiliyor'' dedi.
 Prof. Dr. Ali Baki, ailelerin bilinçli davranması, çocukları sık bademcik iltihabı geçiren ailelerin, kültür aldırmadan antibiyotik kullanmamaları gerektiğini kaydetti.
 AA