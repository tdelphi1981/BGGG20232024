Kreş hastalıkları çocukları vuruyor
Çok sık hasta olan çocuklarda en fazla kreş enfeksiyonları görülüyor. Çocuk hayatının ilk 3 yaşında kreşe gittiyse çok sık hasta oluyor 
 Akdeniz Üniversitesi Hastanesi Çocuk Sağlığı ve Hastalıkları Uzmanı Prof. Dr. Ayşen Bingöl, "Çok sık hasta olan çocuklarda en fazla kreş enfeksiyonları görülüyor. Çocuk hayatının ilk 3 yaşında kreşe gittiyse çok sık hasta olacaktır" dedi. 
 Titiz ailelerin çocuklarını mükemmel yetiştirmek istemesinden dolayı çocukların normal olarak geçirdiği rahatsızlıkların çok sık hastalandıkları düşüncesine yol açtığını dile getiren Bingöl, "Çocuğun kendi kendine birtakım hastalıkları geçirmesi gerekir. Kendi enfeksiyon kütüphanesi ve kendi repertuvarını oluşturması gerekiyor" dedi. 
 'ÇOCUKLAR MİKROPLA KARŞILAŞMALI'
  
 Çocukların enfeksiyon ve mikroplarla karşılaşmasının onun için bir "okul" olduğunu, bu okulu çocuğun kendi kendine geçmesi gerektiğini vurgulayan Bingöl "İlk 3 yaş, çocukluk çağının bağışıklık sistemi açısından en zayıf dönemidir. Kreşe gittiği zaman çocukların burunlarında enfeksiyon ajanları kolonize olur ve bunlar tekrarlayan kulak, boğaz ve akciğer enfeksiyonlarına sebep olur" diye konuştu. 
 Kreş enfeksiyonlarının birinci sık enfeksiyonlar olduğunu, genelde bu enfeksiyonların burun enfeksiyonlarına neden olduğunu ve kendi kendini sınırladığını anlatan Bingöl "Çocukların 1 yılda 6 üst solunum, 2 bağırsak, 2 de alt solunum yolu enfeksiyonu geçirmesi oldukça normal. Bundan fazla geçiriyorsa sık enfeksiyondur. Yani hasta olan çocukları tedavi edeceğiz derken onları çok hırpalamamak gerekiyor" dedi. 
 Bazı çocukların gelişiminin iyi görünmesi ve kilosunun normal olmasına rağmen, bağışıklık sisteminin zayıf çalışabileceğine işaret eden Bingöl, çocuğun beslenme alışkanlıklarının uzmanlarca değerlendirmesinin ardından bağışıklık sisteminin düzelebileceğini kaydetti. 
 D VİTAMİNİNDEN YOKSUN ÇOCUKLAR YETİŞİYOR
  
 Bingöl, çocuklarda D vitamini eksikliğinin son yıllarda iyice gün yüzüne çıktığını belirterek, şöyle konuştu: "Çocuklar kreş ve kapalı alışveriş merkezlerinde çok sık zaman geçirdiği için D vitamini eksikliği oluşuyor. Bu da çok sık enfeksiyon geçirmelerine neden oluyor. Aileler ’kanser olacak’ diye çocuklarına güneş koruyucusu kullanıyor. Çocukların vücudu neredeyse hiç güneş görmeden gelişiyor. D vitamininden yoksun çocuklar yetişiyor. Bu sadece Türkiye’nin değil, Avrupa ve Amerika’nın da büyük sorunu haline geldi."