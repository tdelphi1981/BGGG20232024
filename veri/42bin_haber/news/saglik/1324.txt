Çok önemli uyarı: Ölüm riski var!
Sosis, salam, jambon gibi gıdaları fazla tüketenlere kötü haber. İşlenmiş et ürünlerinin erken ölüm riskini yüzde 44 oranında artırdığı ortaya çıktı. BMC Medicine dergisinde yayımlanan bir araştırmanın sonuçlarına göre, işlenmiş et ürünlerini sık tüketenlerde, kalp ve damar hastalıkları ile kansere bağlı erken ölümler daha fazla görülüyor.
10 bin kişi kanser oldu

10 Avrupa ülkesinde 500 binden fazla kişinin yaklaşık 13 yıl takip edildiği çalışmada, işlenmiş et ürünlerinde kullanılan kimyasal maddelerin insan sağlığı üzerindeki zararlı etkileri incelendi.

Araştırma süresinde 10 bin kişinin kanser, 5 bin 500 kişinin ise kalp ve damar sorunları nedeniyle yaşamını yitirdiği bildirildi. Araştırmacılar, günde 160 gramdan fazla işlenmiş et ürünü (yaklaşık iki sosis ya da bir dilim jambon) tüketenlerin, günlük işlenmiş et tüketimi 20 gram ve altında olanlara oranla yüzde 44 oranında daha fazla erken ölüm riski taşıdığını belirledi.

Hamburger ve köfte de dahil

Tütsüleme, kurutma, salamura gibi işlemlerden geçirilen et ürünlerine, işlenmiş et adı veriliyor. Bunların arasında sosis, salam ve jambon var. Tuz ve kimyasallar yardımıyla raf ömrü uzatılan hamburger ve köfte çeşitleri de işlenmiş et ürünü sayılıyor.