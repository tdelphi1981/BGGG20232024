Yirmilik dişler kâbusunuz olmasın!
 
 Diş Hekimi Ve Protez Uzmanı Dr. Çağdaş Kışlaoğlu anlattı:
  
 Her zaman tartışma konusu olan 20 yaş dişlerinin ağızda bırakılıp bırakılmaması konusunda Diş Hekimi Çağdaş Kışlaoğlu, doğru pozisyonda çıkması ve çevre dokulara zarar vermemesi halinde bu dişin yerinde kalmasında bir sakınca olmadığını belirtiyor.  
 Çene kemiği ile kaynaşmış ve anormal pozisyonlu bir dişin ileride yol açacağı sıkıntılar göz önüne alınarak dişin röntgen sonrası çekimine karar verilebilir. 
 HANGİ DURUMLARDA TEHLİKELİ?
  
 Çürük: 20 yaş dişinin pozisyonundan dolayı o dişte veya komşu dişte çürük görülebilir. 
 
 Dişeti enfeksiyonu: 20 yaş dişinin tam çıkmadığı durumlarda yemek artıkları ve bakteriler 20 yaş dişinin çevresindeki diş etinin altına girerek enfeksiyona neden olur. Bunun sonucunda ağız kokusu, ağrı, yüzde şişme ve ağız açıklığında azalma görülebilir. Enfeksiyon lenfler aracılığı ile yanak ve boyun bölgesine yayılabilir. 
 
 Basınç ağrısı: 20 yaş dişinin komşu dişlere basınç yapmasından dolayı ağrı olabilir. Bazı vakalarda bu basınçtan dolayı dişlerde aşınma olur. 
 
 Ortodonti: Pek çok genç hasta dişlerindeki çapraşıklıkları düzelttirtmek için ortodontik tedavi görmektedir. 20 yaş dişleri yer darlığı nedeniyle özellikle ön bölgede diş çapraşıklıklarının artmasına neden olur. 
 
 Protez: Total protez kullanan hastalarda gömük 20 yaş dişleri, protezde uyumsuzluk, vuruk ve kullanamama problemlerine neden olabilir. 
 
 Kist oluşumu: Gömük ya da yarı gömük 20 yaş dişinin çevresindeki yumuşak dokuda kist oluşabilir. Bu kist ve dişin alınması, ileride oluşabilecek kemik ve komşu diş hasarını önleme açısından büyük önem taşır. Nadiren de olsa kistin içinde tümör gelişebilir veya kistin aşırı büyümesine bağlı olarak çenede spontane kırıklar meydana gelebilir. 
 DİĞER DİŞ ÇEKİMLERİNDEN FARKLI
  
 Diş Hekimi Çağdaş Kışlaoğlu, 20 yaş dişinin konumu, şekli ve boyutuna bağlı olarak uygulanacak işlemin zorluk derecesinin değiştiğini söyledi. 
 Çekimden sonra hafif bir şişlik, ağrı ve kanama olabileceğini belirten Dr. Kışlaoğlu “Daha özel işlemler gerektiren bazı karmaşık çekimler de uygulanabiliyor. Diş hekiminizin alacağı önlemler ve bulunacağı tavsiyeler yan etkileri en az seviyeye indirger. 20 yaş dişiyle sorun yaşayanlar, ileri yaşlarda esneklik azaldığı için çekim zorlaşır, iyileşme süreci daha da uzar’’ şeklinde konuştu. 
 OPERASYON SONRASI BAKIM ÖNERİLERİ                           
  
 Diş Hekimi Çağdaş Kışlaoğlu, 20 yaş dişinin çekilmesinden sonra yapılması gerekenleri şöyle sıraladı; 
 * Yara yeri kesinlikle kurcalanmamalı. 
 * İlk 24 saat boyunca diş çekilen tarafla çiğneme yapılmamalı. 
 * Kanamayı artırıp iyileşme sürecini uzattığı için ilk 24 saat sigara içilmemeli. 
 * Kan pıhtısının yerinden oynamaması için hasta tükürmemeli. 
 * Kanama kontrol edilmeli ve dikiş atılmamışsa steril gazlı bezle tampon yapılmalı. 
 * Operasyon sonrası bölgeye soğuk bir tampon uygulayarak dolaşım yavaşlatılmalı ve yüzün şişmesi engellenmeli. 20 dakika soğuk tampon, 20 dakika ara, sonra tekrar 20 dakika soğuk tampon şeklindeki periyotlar şeklinde… 
 * İlk 24 saatten sonra her 2 saatte bir ılık tuzlu suyla gargara yapılmalı.