Gebelikte kafeine dikkat!
Uzmanlar, anne ve doğacak bebeğin sağlığının büyük ölçüde etkilendiği gebelik döneminde bol su tüketiminin hem anne hem bebek açısından çok faydalı olduğuna işaret ederken, asitli ve kafeinli içeceklere karşı ise hamileleri uyardı.
 Diyetisyen Tuba Örnek, “Kafein bebeğin kanına geçer. Alınan orta düzeyde kafein anne adayında çarpıntı ve benzeri yakınmalar yaratmasa da bebeğin kalp atımlarında ve solunumunda belirgin artışa neden olabilir” dedi.
 Diyetisyen Tuba Örnek, gebelik döneminde vücudun artan en önemli besin ihtiyaçlarının demir, kalsiyum, folik asit, B12 vitamini ve su olduğuna dikkat çekerken, gebelik süresince kemik yapısını oluşturan kalsiyumun yeterli miktarda alınmasının, bebeğin iskelet yapısını geliştirdiği gibi, annenin de kemik kütlesini korumasına yardımcı olduğunu belirtti. Gebelikte bol su tüketiminin hem anne hem bebek açısından çok faydalı olduğunu söyleyen Örnek, “Anne adayı günde yaklaşık 2 - 3 litre kadar su içmelidir. Bu yaklaşık olarak 10-12 bardak civarındadır. Yanınızda pet şişe taşırsanız gün içerisinde hiç fark etmeden bol miktarda su içtiğinizi görebilirsiniz” diye konuştu.
 Omega 3 yağ asitlerinin anne karnındaki bebeğin beyin oluşumu ve gelişimiyle  görmeyi sağlayan retina ile sinir sisteminin gelişimi aşamalarında önemli rol oynadığını anlatan Örnek, “Omega 3 ler açısından en zengin besin maddeleri balıklardır. Ceviz ve semizotu da Omega 3 içerir. Balık tüketilemiyorsa doktor ve diyetisyenin önerdiği balık hapı tabletlerinin de kullanabilir” dedi.
 -“KALKMADAN ÖNCE NİŞASTALI ÜRÜNLER TÜKETİLMELİ”-
 Anne adaylarının birçoğunun özellikle gebeliğin ilk aylarında sabah bulantısı sorunuyla karşı karşıya kaldığını ifade eden Örnek, “Hormonal değişikliklerin bu bulantılara sebep olduğu bilinmektedir. Bulantılarınızı azaltmak için; sabah yataktan kalkmadan önce, kraker veya sade kızarmış ekmek gibi nişastalı besinleri tüketin. Yataktan yavaşça kalkmaya çalışın, midenizin boş kalmasını engellemek için gün içinde azar azar ve sık sık yiyin. Yağ içeriği yüksek besinlerden kaçının” diye konuştu.
 Gebelik ayından sonra özellikle büyüyen rahmin, mideye mekanik baskı yaparak yanma şikâyetlerini artırdığını anlatan Diyetisyen Tuba Örnek, şöyle devam etti:
 “Son 3 ayda daha da çok rahatsızlık verici olur. Şikâyetinizi azaltmak için öncelikle az az, sık sık çok iyi çiğneyerek yemeye özen göstermelisiniz. Baharatlı, aşırı yağlı, kızartma yemekler salam, sucuk gibi tam pişmemiş baharatlı etleri, gazlı içecekleri tüketmemelisiniz. Aşırı kilo almak da mide yanmasını artırıcı bir faktör olur. Sigara, alkol, kahve ve çikolata mide yanması şikâyetini artırır. Geç saatlerde yemek yemeyiniz.”
 -“KAFEİN BEBEĞİN DE KANINA GEÇER”-
 Çay, kahve, asitli içecekler yüksek kafein içeriğinden dolayı önerilmediğine değinen Örnek, kafeinin bebeğin kanına geçtiğini söyledi. Örnek, alınan orta düzeyde kafeinin anne adayında çarpıntı ve benzeri yakınmalar yaratmasa da bebeğin kalp atımlarında ve solunumunda belirgin artışa neden olabileceğini belirtirken, “Kafein bir idrar söktürücüdür. Hamilelik sırasında fazla miktarda alınımı sıvı ve kalsiyum kaybı ile dehidratasyona yol açabilir. Özellikle yemeklerden hemen sonra alındığında bağırsaklardan demir emilimini yüzde 40 oranında azaltır ve bu demir gereksiniminizin çok yüksek olduğu hamilelik döneminde oldukça önemlidir” ifadelerini kullandı.
 -LEZZETLİ-SAĞLIKLI DİYET ATÖLYESİ-
 Bu arada uzmanlar ile hastaları bir araya getiren ve ilki diyabetlilerle yapılan“Lezzetli-Sağlıklı Diyet Atölyesi” etkinliğinin ikincisi, 9 Şubat Cumartesi günü Bayındır İçerenköy Hastanesi’nde hamilelerle gerçekleştirilecek. “Gebelikte Sağlıklı Beslenme” konusunun ele alınacağı ve kurulan mutfakta yemeklerin yapılacağı atölyede, hamilelikte artan folik asit, kalsiyum ve demir ihtiyaçları ile kabızlık sorununu gidermek amacıyla yemekler hazırlanacak, uzmanlar da gebelik sürecinde beslenmenin önemini hamilelere anlatacak.
 ANKA