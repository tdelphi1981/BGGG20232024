Her 4 evden birinde antibiyotik bulunuyor
Antibiyotik kullanım sıklığına ilişkin araştırmaya göre, her 4 kişiden biri evinde 'ileride gerekli olur' gerekçesiyle antibiyotik bulunduruyor.
Sağlık Bakanlığı Refik Saydam Hıfzıssıhha Enstitüsü Başkanlığı'nca, Gazi Üniversitesi Tıp Fakültesi Halk Sağlığı Ana Bilim Dalı Öğretim Üyesi Doç. Dr. Mustafa N. İlhan'ın koordinatörlüğünde, 8 ilde 4 bin 167 kişi, 80 aile hekimi ve 80 uzman hekimle görüşülerek, 'Toplumda Antibiyotik Kullanımı Sıklığı ve Hekimlerin Antibiyotik Reçetesi Yazma Durumları İle İlişkili Etmenlerin Belirlenmesi Araştırması' yaptırıldı.

Araştırmaya göre, her dört katılımcıdan biri evinde 'ileride gerekli olur' gerekçesiyle antibiyotik bulunduruyor, katılımcıların yüzde 17'si doktorundan antibiyotik yazmasını talep ediyor.

Doktor tavsiyesi olmadan antibiyotik kullananların oranı yüzde 26 iken, bu kişilerin yüzde 14'ü doktora gitmeye vakti olmadığını, yüzde 9'u muayene ve tetkik ücreti vermek istemediğini, yüzde 55'i ise daha önce benzer durumda doktorun verdiği antibiyotiği kullandığını söylüyor.

Katılımcıların yüzde 51'i soğuk algınlığı, yüzde 36'sı boğaz ağrısı, yüzde 18'i öksürük nedeniyle antibiyotik aldığını ifade ediyor

Ankete katılan hekimlerin yüzde 78'i muayene ettiği her hastaya reçete yazmadığını, yüzde 98'i ise her hastaya antibiyotik yazmadığını belirtiyor.

Hekimlerin yüzde 87'si hastanın antibiyotik yazılmasını talep etmesi halinde, yüzde 93'ü de hastanın evde bulundurmak için istemesi durumunda antibiyotik yazmayacağını kaydediyor.

-Kullanılan antibiyotiğin adı bile hatırlanmıyor-

Evlerindeki antibiyotikleri temin etme yollarıyla ilgili soruya katılımcıların yüzde 58'i doktordan antibiyotik yazmasını istediği, yüzde 21'i daha önceki tedaviden kalan ilaçlar olduğu, yüzde 6'sı eczacıya danışarak aldığı şeklinde cevap veriyor.

Katılımcıların yüzde 63'ü kullandığı antibiyotiğin adını hatırlamazken, yüzde 16'sı ilacın iyileşme sağladığını, yüzde 13'ü ise antibiyotik kullanırken ishal ve alerjik reaksiyon gibi yan etkilere maruz kaldığını belirtiyor.

Antibiyotikler ortalama 5-6 gün kullanılırken, katılımcıların yüzde 8'i ilacı kullanma süresini kendisinin belirlediğini, yüzde 50'si antibiyotik bittikten sonra kontrol için hekime başvurduğunu ifade ediyor.

-Penisilin alerjisi olanlarda antibiyotik kullanımına dikkat-

Gazi Üniversitesi Öğretim Üyesi İlhan, AA muhabirine, gereksiz antibiyotik kullanımının tüm dünyada önemli bir halk sağlığı sorunu olduğunu söyledi.

Antibiyotiğin mutlaka hekim bilgisi dahilinde kullanılması gerektiğine işaret eden İlhan, komşunun önerisiyle kulaktan dolma bilgilerle antibiyotik kullanılmasının, ölümcül sonuçlara neden olabileceğini vurguladı.

İlhan, 'Özellikle penisilin alerjisi başta olmak üzere pek çok etken madde içeren antibiyotikler alerjik reaksiyonlara neden olabilir, ayrıca böbrek ve karaciğer fonksiyon bozukluğu olan kişilerin antibiyotik kullanımda çok daha dikkatli olması gerekir' uyarısında bulundu.

-Antibiyotik, en sık kullanılan ilaçlar arasında yer alıyor-

İlhan, toplumda sık kullanılan ilaçlar arasında yer alan antibiyotiklerin virüs kaynaklı enfeksiyonlarda işe yaramadığını, ancak bakteri gelişmesi halinde kullanımının gerekli olduğunu söyledi.

Gereksiz kullanıldığında vücutta antibiyotiklere karşı direnç gelişeceğine dikkati çeken İlhan, 'Dirençli kökenlerle gelişen enfeksiyonların da tedavisi güçleşir. Çok sık antibiyotik kullanan kişide, bir süre sonra gerçekten antibiyotik tedavi gerektiğinde tedavi başarılı olamayabilir' diye konuştu.