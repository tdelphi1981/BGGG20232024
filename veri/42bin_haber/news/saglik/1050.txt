Diziler organ bağışını artırıyor
 
 Türkiye Nefroloji Derneği'nin yaptığı bir araştırmaya göre Türkiye'de her 7 kişiden birinin böbrek hastası olduğunu hatırlatan Atatürk Üniversitesi Organ Nakli Koordinatörü Dr. Fatma Eren, ''Ülkemizde 55 bin böbrek hastası var. Buna sadece böbrek olarak baktığımızda yani ilerde hepimiz böbrek bekleyen hastalar olabiliriz. Şu anda sağlıklı olmamız yarın sağlıklı olacağımız anlamına gelmiyor. Yarın bizim başımıza da gelebilir'' dedi.  Organ bağışında bulunmanın önemine değinen ve ''Oscar törenleri, organ bağışlayan aileler için düzenlenmeli'' diyen Dr. Eren, şöyle konuştu: ''Bence Oscar törenlerinin organ bağışı veren ailelere yönelik düzenlemesi gerekiyor. Çünkü çok kolay bir karar değil. Çok acılı olduğunuz bir anda, bir başkasının iyiliği için karar veriyorsunuz ve bağışta bulunuyorsunuz. Oscar törenleri bu aileler için düzenlenmeli. Çünkü eşinizi, çocuğunuzu kaybediyorsunuz, o acılı anınızda karar vermek çok zor. Keşke herkes bu duyarlılığa sahip olsa. Ama canlı vericileri de çok takdir etmek gerekiyor. Bu da onurlu bir davranış.''  ''BAĞIŞ ARTIŞINDA MEDYANIN BÜYÜK ROLÜ VAR''  Organ bağışı sayısının artmasında dizilerin ve medyanın rolünün büyük olduğunun altını çizen Eren, ''Tabii ki medyanın bu işte çok büyük katkısı var. Bazen olumsuz katkıları da olabiliyor ama olumlu katkısı çok fazla. Bu kesinlikle inkar edilemez. Çünkü biz burada 3-5 kişiye ulaşabiliyoruz. Ama ünlü birisi organ nakliyle ilgili program yaptığında ya da sahnede sergilediği bir gösteri, insanların bu olaya bakışını bir şekilde değiştiriyor. Organ bağışı daha olumlu hale geliyor'' dedi.  Medyanın bağış konusunda büyük kitleleri de harekete geçirdiğine dikkati çeken Eren, ''Basında yer alan organ nakliyle ilgili iyi haberler, büyük kitleleri harekete geçiriyor, geçirdi de. Türkiye'de organ naklinde büyük bir artış var. Bunun daha da artacağını düşünüyorum'' diye konuştu.  AA