Hemoroid hamilelikte sorun olmasın!
 
 Her üç kişiden birinin hemoroid hastası olduğunu düşünürsek hemoroid hastalığının toplum sağlığı açısından ne denli önemli olduğu daha rahat anlaşılıyor. 
 Hastalığın derecesine göre farklı tedavi yöntemleri geliştirilebiliyor. Ancak hamilelik sürecinde sıkça karşılaşılan ve hamilelik boyunca kişiyi oldukça rahatsız eden hastalığa bu süreçte çok da fazla müdahale edilemiyor. 
 Op. Dr. Ali Tuğrul Kadıoğlu özellikle hamile olan veya hamilelik düşünenler için önemli olduğunu düşündüğümüz bilgileri bizlerle paylaştı.
 
 Öncelikle hemoroid denilince ne anlamalıyız? 
 Anüste sıkça karşılaşılan üç tip hastalık vardır. Bunlar: Hemoroid, fissür ve fistüldür. Makatın içindeki mukozanın altında bulunan damarların genişlemesi, bollaşması ve bir nevi varis haline gelmesi hemoroid hastalığıdır. 
 
 Hastalık daha çok kimlerde görülür? 
 Normalde her insanda hemoroid vardır. Ama hastalık haline gelmesi bu damarların genişlemesi ve bollaşmasıyla olur. Çok çeşitli sebeplerle ortaya çıkan hastalık için kesin bir sebep söylemek pek de mümkün değil, fakat kalıtsal özellikleri olduğunu biliyoruz. Hastalığa eğilimi olan insanlarda gebelik süreci, beslenme düzensizliği vb. durumlarda hastalığın tetiklenme olasılığı oldukça yüksektir. 
 
 Gebelik sürecinde hastalığı tetikleyen faktörler nelerdir? 
 Gebelik sürecinde hastalığa eğilimi olan anne adaylarında hastalık oluşma riskinin artmasının sebebi, hamilelik döneminde mide bulantısı, aşerme gibi olayların ortaya çıkması ve beslenme alışkanlığının değişmesidir. Bunun yanı sıra, bebeğin büyümesiyle birlikte hem batın içerisindeki rahmin büyümesi ve aşağı doğru basınç oluşturması; hem de toplardamarlardaki basınç artışının artması da hastalığı tetikler. 
 
 Peki, gebelik sürecinde hastalığa yakalanmamak için alınacak önlemler var mı? 
 Beslenmeye dikkat etmek, ishal veya kabız olmamak, düzenli dışkılama alışkanlığının edinilmesi birkaç önlem olarak sayılabilir. Ayrıca, yalnızca gebeler için değil, herkes için söyleyebileceğim baharattan, alkolden ve asitli içeceklerden uzak durmaktır. Bu beslenme alışkanlığı bağırsak hastalıklarından da koruyan bir önlemdir. 
 
 Gebelikte hemoroidin dezavantajları nelerdir? 
 Bunun tatsız tarafı hastaya radikal bir ameliyat yapabilmenin ya da gebelik söz konusu olduğu için etkili ilaç kullanımının söz konusu olamaması. Ancak trombozu ortadan kaldırmaya yönelik ufak tefek girişimlerle, hastayı kısa dönemde rahatlatmaya yönelik girişimlerde bulunabiliyoruz. 
 
 Hemoroidin derecesine göre uygulanan tedavi yöntemleri nelerdir? 
 Hemoroid tedavisi derecelerine göre değişir. 1. derece hemoroidler genellikle ameliyat gerektirmez ve medikal tedaviler yeterli olabilir. 2. derece hemoroidde genellikle ilaç tedavisine yanıt alınamıyor. Hasta ya şikayetlerle idare ediyor ya da geliyor ameliyat oluyor. Bu hemoroidin lastikle boğma veya iğneyle büzüştürücü tedavilere cevap verme olasılığı yüksektir. Ancak 3. ve 4. derece hemoroidler, artık ameliyatı hak eden derecelerdir ve cerrahi müdahale şarttır. 
 
 Gebelikte karşılaşılan hemoroidin bebeğe zararı oluyor mu? 
 Genelde bebeğe büyük bir zararı olmaz. Zaten ana rahmindeki bebeğe zarar vermemek için radikal çözüm, yani ameliyat uygulanmıyor. Zira ameliyat sırasında kullanılan anestezik ilaçlar ana rahmindeki bebek için uygun değildir. Ağrısı çok olan bir hastalık olduğu için gebelikte maalesef kadın bu ağrıyı çekmek zorunda kalır. Hamilelik sürecinde karşılaşılan bu sorun hekimi de zorlayan, sıkıntıya sokan bir durumdur. Bu yüzden anne adaylarına tavsiyem, hamile kalmadan önce birkaç dakikalık operasyonla bu sorunu gidermeleri olacaktır.
 
  