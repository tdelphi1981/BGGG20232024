Çağın hastalığı obezite Konya'da masaya yatırılacak
Dünyada çağın hastalığı olarak değerlendirilen 'Obezite ve Tip 2 Diyabet', Konya'da Selçuk Üniversitesi'nin düzenleyeceği sempozyumda masaya yatırılacak.
 Selçuk Üniversitesi Tıp Fakültesi, 30 Kasım-1 Aralık tarihleri arasında yapılacak 'Obezite ve Metabolik Hastalıklarda Cerrahi Yaklaşımlar' konulu uluslararası sempozyum düzenledi. Konya Dedeman Otel'de yapılacak sempozyuma ulusal ve uluslararası alanda pek çok akademisyen katılacak. Obezite ve Tip 2 Diyabet hastalıklarının konuşulacağı sempozyumda hastanede yapılacak bir ameliyat canlı yayınla akademisyenlere izlettirilecek. 
  
 Selçuk Üniversitesi Rektör Yardımcısı ve Selçuk Üniversitesi Tıp Fakültesi Genel Cerrahi Anabilim Dalı Başkanı Prof. Dr. Mustafa Şahin, çağın en önemli sorunu haline gelen obezitenin tartışılacağı sempozyumun hem akademisyen hem de hastalara yol gösterici olacağını belirtti. Şahin, "Obezite özellikle gelişmiş batılı ülkeler olmak üzere tüm dünyada giderek artan ciddi bir sağlık sorunu haline gelmiştir. Obeziteye eşlik eden veya obezitenin neden olduğu hastalıkların yol açtığı risklerin yanı sıra tedavi maliyetleri de ülkelerin ekonomileri için ciddi bir yük haline gelmektedir. Morbid obezitenin tedavisinde cerrahi tedavi etkin ve önemli bir tedavi seçeneği olarak tüm dünyada kabul görmektedir." dedi.
   
 Tip 2 Diyabet hastalarının cerrahi müdahalelerden sonra kilo vermeye başladığını belirten Prof. Dr. Şahin, "Bu hastalarda belli bir süre sonra tansiyon ve şeker ilaçlarını kullanma ihtiyacı azalıyor. Bir süre sonra ise, bu ilaçların tamamen kesildiği bilinmektedir. Düzenlediğimiz bu sempozyumda bariatrik cerrahinin geçmişi, uygulanan tekniklerin avantaj ve dezavantajları, ortaya çıkan komplikasyonların tedavi yaklaşımları ayrıntılı olarak ele alınacak." diye konuştu.
   
 Sempozyumda "Bariatrik Cerrahinin Gelişimi", "Bariatrik Cerrahi İçin Hasta Seçimi ve Preoperatif Hazırlıklar", "Cerrahi Tekniklerin Avantaj ve Dezavantajları", "Tip 2 Diyabet Prevalansı ve Patofizyolojisi", "Metabolik Sendromu'da Cerrahi Tedavinin Yeri", "Morbid Obezitenin Tedavisinde Az Bilinen Teknikler", "Bariatrik Cerrahide Revizyon Cerrahisi" konuları ele alınacak. CHA