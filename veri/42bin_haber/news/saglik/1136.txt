Kişiye özel menü
 
 Kişiye özel menü hazırlamaya başlayan Canan Karakul, diyabet hastası babasının yemek konusunda çok sıkıntı yaşadığını, bunları başkalarının da yaşamaması için böyle bir işe giriştiğini söyledi. 
 Kanser ve alerji hastalıklarının son yıllarda çok sık görülmeye başladığını belirten Karakul, bu kişilere yemek anlamında hizmet veren yerlerin de yaygın olmadığını ifade etti. 
 Karakul, mutfakta kullanılacak malzemelerin Hatay’da organikle tarım yöntemiyle yetiştirildiğini dile getirerek, "Çölyak, diyabet ve kalp hastalarıyla çocuklar, yaşlılar ve diyet yapmak isteyenlerin yemeklerinin, özel olarak hazırlanması gerekiyor. Diyet öğünlerini hazırlamak hem zaman alıcıdır hem de bu yemeklerin malzemelerini bir araya toplamak oldukça güçtür. 3 gram ondan, 5 gram bundan şeklinde tarifleri olur. Hizmetimizden yararlanmak isteyenlere, sınırlı sayıda ve hiçbir yerde bulamayacakları menüler sunmaya başladık" diye konuştu. 
 DOKTOR REÇETESİ İSTENECEK    
  
 Hizmetlerinden yararlanmak isteyenlerin internet adreslerinden kendilerine ulaşabileceğine işaret eden Karakul, doktor reçetesini ulaştıranlara haftalık menü planlaması yaparak, yemeklerini istedikleri tarihte ve saatte teslim edeceklerini anlattı. 
 Karakul, zayıflamak ya da formda kalmak isteyenlere yönelik de hizmet sunduklarını belirterek, estetik amaçlı diyetlerinde bile diyetisyen reçetesi istediklerini vurguladı. 
 ÇOCUKLARA DA SEBZEYİ SEVDİRECEĞİZ  
  
 Çocuklara yönelik menüler de hazırladıklarını dile getiren Karakul "Annelerinin ’hiç karnabahar ya da kereviz yemiyor, ıspanakla arası yok’ dediği çocuklara özel sebze menüleri hazırlıyoruz. Özel olarak yaptığımız yemeklerle çocuklara da sebzeyi sevdireceğiz" dedi. 
 MUTFAĞA ÇAMAŞIR SUYU GİRMEYECEK 
  
 Karakul, fiyatların, istenen menüye göre değişeceğine dikkati çekerek, şöyle devam etti: 
 "Mutfağın temizliği konusunda özel malzemeler kullanıyoruz. Kanada’dan bir firmayla anlaştık. İçinde kimyasal barındırmayan, yararlı bakterileri öldürmeden sadece zararlı bakterileri öldüren çok özel bir malzeme var. Tüm mutfak bu malzemelerle hijyenik hale getirilecek." 
 Mutfaktan hiçbir yemeğin atılmasına, hiçbir lokmanın ziyan edilmesine izin vermediklerine işaret eden Karakul, gün bitiminde artan malzemelerin mahallede yaşayan kedi, köpek ve kuşların ulaşabileceği noktalara bırakılarak, onların beslenmelerine imkan sağlandığını sözlerine ekledi. 
 AA