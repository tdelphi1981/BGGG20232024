Fazla meyve, karaciğeri yağ deposu yapıyor
İnsan sağlığı için onlarca yararı olan meyvelerin tüketiminde dikkatli olunması uyarısında bulunan uzmanlar, özellikle tüketim zamanı ve miktarına karşı bilinçli davranılması gerektiğini belirtti. Uzmanlar, sağlık deposu meyvelerin fazla tüketimimin aşırı şeker nedeniyle bir çok hastalığa neden olabileceğine, karaciğeri yağ deposu haline getirebileceğine dikkat çekti.
Doç. Dr. Gökhan Özışık, aşırı derecede meyve tüketiminin karaciğere zarar verebildiğini, meyvedeki şeker oranının karaciğeri yağ deposu haline getirebileceğini belirtti. Aşırı tüketim durumunda insülin direnci ve kolesterol yüksekliğine yol açabileceğini kaydeden Özışık, "Bir erişkinin sağlıklı beslenmesi için günde 4-5 porsiyon meyve-sebze yemesi gerekmektedir. Bu öneriden meyve ve sebzenin besin değeri olarak aynı olduğu sonucuna varmak doğru değildir. Aralarındaki fark, enerjileri yani taşıdıkları kalori miktarıdır. Genel olarak, selülöz ve nişasta gibi kompleks karbonhidrat içeren sebzelerin fruktoz ve glukoz gibi basit karbonhidrat içeren meyvelere göre 'besin-enerji' oranı daha yüksektir. Yani, nispeten daha az şeker içermeleri (haliyle de daha az tatlı olmaları), sebzelerin daha değerli bir besin olarak kabul görmesini sağlar" dedi. 

MEYVE YEMENİN DE ZAMANI VAR

Meyve tüketiminde miktar kadar zamanlama konusunun da altını çizen Özışık, yemeklerden hemen sonra meyve tüketilmesinin yanlış olduğunu söyledi. Özışık, meyve yenebilecek en uygun zamanlar ve miktarı konusunda şu uyarılarda bulundu:

"Meyve (taze veya kuru fark etmez) yerken sınırları aşmayın. Sabah kahvaltı öncesi veya ana öğünden en az iki saat sonra meyve yiyin, akşam yemeğinden sonra meyveden uzak durun. Nispeten az tatlı, koyu renkli ve tadı buruk meyveleri tercih edin. Meyve kompostosu yaparken çok az şeker ilave edin, reçel tüketiminde dikkatli olun. Meyve salatasına tatlı krema ilave etmeyin. Çikolata sosuna batırılmış meyvelerden uzak durun. Meyveyi yoğurtla karıştırarak tüketirseniz daha az meyve yemiş olursunuz. Hazır meyve suları ve limonataları tüketmeyin. Tüketecekseniz de doğrudan taze meyveden kompresle elde edilen, şeker ilavesiz ve cam şişede olanları tercih edin. Meyveli dondurmanın daha sağlıklı bir seçim olduğunu düşünmeyin"