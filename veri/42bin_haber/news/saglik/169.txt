Bisiklete bin, kalbini koru
Bisiklet sporu, kalp direncini artırmakla birlikte ince damarların gelişimi için tetikleyici görev yapıyor 
 İzmir Kent Hastanesi’nde görev yapan Doç. Dr. Cevat Şeküri, bisiklet sporunun düzenli yapılması halinde kalp krizi geçirme yaşının geciktirilmesinde olumlu etkisi olduğunu söyledi. 
 Hollanda ve Türkiye arasındaki ticari, diplomatik ve kültürel ilişkilerin 400’üncü yılı kutlamalarına katılan Hollanda Kraliyeti Veliaht Prensi Willem Alexander ve eşi Prenses Maxima’nın etkinlik kapsamında İstanbul’da İstiklal Caddesi’nde pedal çevirdiklerine dikkat çeken Doç. Dr. Şeküri, "Hollanda ve diğer Kuzey Avrupa ülkelerinde bisiklet sporu bir yaşam biçimi haline gelmiş durumda. Hollanda ile Türkiye, kalp krizi yaşı açısından değerlendirildiğinde bu fark ortaya çıkıyor" diye konuştu. 
 ’BİZDE KALP KRİZİ 9 YAŞ DAHA ERKEN GÖRÜLÜYOR’
  
 Tüm dünyada olduğu gibi Türkiye’de de kalp damar hastalıklarının en sık görülen ve en çok sakat bırakan hastalıkların başında geldiğini belirten Doç. Dr. Şeküri, hipertansiyon, şeker hastalığı, kolesterol yüksekliği, şişmanlık, sigara kullanımı ve hareketsiz yaşam biçiminin en önemli risk faktörleri olduğunu kaydetti. 
 Doç. Dr. Şeküri, "Genç yaş grubunda sigara kullanımının yaygınlığı, hareketsiz yaşam biçimi, 10 milyonun üzerinde hipertansif ve 8.5 milyon insanda metabolik bozukluk olduğu düşünüldüğünde, ülkemizde 25 milyon insanın kalp damar hastalığı riski ile karşı karşıya olduğu ifade edilebilir. Kalp damar hastalığının en tehlikeli şekli şüphesiz kalp krizidir. Ülkemizde kalp krizi yaşı giderek daha genç kitleye doğru kaymaktadır. 
 Yapılan çalışmalarda Kuzey Avrupa ülkeleri özellikle Hollanda’da ortalama kalp krizi yaşı erkeklerde 67, kadınlarda 70 yaş iken, ne yazık ki ülkemizde erkeklerde 57, kadınlarda ise 65 yaş olarak dikkati çekmektedir. Hollanda gibi spora, özellikle bisiklet sporuna önem veren ve adeta bir yaşam biçimi alışkanlığı haline gelen Kuzey Avrupa ülkelerinde cinsiyet farkı gözetmeksizin kalp krizi yaşı 68, ülkemizde ise 59 yaş olarak görülmektedir. Ortalama olarak ülkemizde bireyler 9 yıl daha genç kalp krizine maruz kalmaktadırlar. Bu ciddi gerçek ülkemizin insanlarının kaderi olmamalıdır" dedi. 
 Doç. Dr. Cevat Şeküri, bu verilere bakıldığında Türkiye’de yaygın sigara kullanımının kalp damar hastalıklarındaki etkisi ve sporun kalp sağlığındaki öneminin bir kez daha ortaya çıktığını söyledi. 
 PRENS VE PRENSESİN MESAJI ÖNEMLİ
  
 Konuk prens ile prensesin bisiklete binerek, bu sporun Türkiye’de yaygınlaşmasını arzu ettiklerini söylerken, aslında sporun sağlık açısından öneminin vurgulanmak istendiğini kaydeden Doç. Dr. Şeküri şunları kaydetti: 
 "Sanayileşme, stresli ve yoğun yaşam koşulları, şişmanlık ve beslenme bozuklukları insanlarımızı hareketsiz yaşam şekline zorluyor. Çevre koşullarının sağlanması, bisiklet gibi basit kullanabilen ve kısmen ucuz olabilen bir spor alışkanlığı için vatandaşların teşvik edilmesi gerekir. Kuzey Avrupa ülkelerinde özellikle 4 kilometrenin altında olan mesafelerle bisiklet kullanımı çok yaygın. Bu güzel alışkanlıkla insanların kalp sağlığı ve şişmanlık açısından son derece olumlu etkileri ile birlikte, özellikle hava kirliliğinin önlenmesi bakımından çevre sağlığı korunmaktadır. 
 Bisiklet sporu kalp direncini arttırmakla birlikte ince damarların gelişimi için tetikleyici görev yapıyor. Bu sayede insanlar kalp krizi geçirse de daha hafif atlatma şansı kazanıyor. Ayrıca bisiklet, ulaşım masrafları açısından kişisel tasarruf aracı. Bisiklet sporu hem sağlık hem ekonomi açısından önemli." 
 DHA