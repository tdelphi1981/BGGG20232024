Uzun süre bilgisayar ekranına bakan çocuklara dikkat
Miyopi olan çocuklarda, okul döneminin başlamasıyla birlikte ışık düzeneğine dikkat edilmemesi halinde miyopi ilerlemesinin hızlanabileceği bildirildi.
Gözlerin yakındaki cisimleri net olarak gördüğü, ancak uzaktakileri net göremediği durum olarak tanımlanan miyopi, çocukları büyüme çağında tehdit ediyor. Dünyagöz İzmit Hastanesi'nden Prof. Dr. Orhan Elibol, okul döneminin başlamasıyla birlikte aydınlatma sistemine dikkat edilmezse çocuklarda miyopi ilerlemesinin hızlanabileceğini söyledi. 

Prof. Dr. Elibol, "Bilgisayar ekranına yakın çalışmak ve yanlış ışık seçimi de bu süreci hızlandırabilir. Gece mutlaka karanlıkta yatmak gerekir. Çünkü göz kaslarımızın tıpkı vücuttaki diğer kaslar gibi rahatlamaya ve gevşemeye ihtiyacı vardır." dedi. 

Prof. Dr. Orhan Elibol, ışığın her zaman gözün içinde var olan göz bebeğinin küçülüp büyümesini ve gözün uyum yeteneğini sağlayan kasların kasılmasına neden olduğunu hatırlatarak, "Bu kasların gevşemesi gerekir ki, miyopinin oluşumunu ve ilerlemesine katkıda bulunan mekanizmayı çalıştırmasın." dedi.
 
Çalışırken gözümüze direk gelen parlak ışıklardan korunulması gerektiğini ifade eden Prof. Dr. Orhan Elibol, şunları kaydetti: "Parlak ışıklardan korunmamız gerek. Bilgisayar ekranımız kapalıyken eğer ekranda bir parlama ya da dışarıdan gelen ışığın yansıması oluyorsa ekranın yerini değiştirmemiz gerekebilir. Baktığımız ekran parlamamalı, çalışırken direk karşıdan gözümüze ışık gelmemeli. Evde tercihen gün ışığı (sarı) ışık kullanılması, beyaz ışığa göre daha avantajlı olacaktır."