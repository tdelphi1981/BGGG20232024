Aortun kireçlenme riskini iki kat artırıyor
Genlerdeki değişim, aortun kireçlenme riskini iki kat artırıyor.ABD'deki Johns Hopkins Üniversitesi'nden bilim adamlarının yaptığı araştırmada, genetik varyasyonun neden olduğu kireçlenmenin fazla olması durumunda, yaygın kalp hastalığı olan aort darlığına yol açtığı belirtildi.

Araştırmacılar, Avrupa'da yaşayan yaklaşık 7 bin kişideki 2,5 milyon gen değişimini inceledi.

Kalp krizi riskini artıran, lipoprotein adı verilen bir tür kolesterol parçacığını kodlayan LPA genindeki değişimin kireçlenmeyle bağlantılı olduğu görüldü.

Araştırmacılardan Catherine Campbell, ilk kez lipoprotein ve aort kapağının kireçlenmesi arasında neden-sonuç ilişkisinin kurulduğunu vurguladı.

Bilim adamları, bu gen varyasyonuna 100 kişiden 7'sinde rastlandığını belirtti.

Araştırma New England Journal of Medicine dergisinde yayımlandı.

Aort kapağının kireçlenmesinin genetik olmayan etkenleri arasında, ileri yaş, yüksek tansiyon, obezite, yüksek kolesterol ve sigara kullanımı bulunuyor. Erkeklerin bu hastalığa yakalanma riski kadınlardan daha fazla.