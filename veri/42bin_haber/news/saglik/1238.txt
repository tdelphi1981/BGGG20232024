Asıl risk aşı olmayanlar
Türkiye nüfusunun yüzde 5'inde görülen, hepatit B hastalığının, yaşam şeklinin değiştirilmesi ve düzenli tedaviyle ilerlemesinin engellenebileceği bildirildi.
Selçuk Üniversitesi (SÜ) Tıp Fakültesi Enfeksiyon Hastalıkları Anabilim Dalı Başkanı Prof. Dr. Onur Ural, hepatit B hastalığının önemli sağlık problemlerinden olduğunu söyledi.
 
Hepatit B'yi bir tür karaciğer iltihabı olarak tanımlayan Ural, Çok değişik nedenlerle karaciğerde iltihap gerçekleşiyor. Ama bunlardan en önemlisi hepatit B'dir dedi.
 
Türkiye'de hepatit B hastalarının büyük kısmının hastalığının farkında olmadığını belirten Ural, hastalığın genelde kan bağışı için hastaneye gidildiğinde, evlilik öncesi yapılan tetkiklerde veya bir yakını bu hastalığa yakalandığında bende de var mı diyerek yaptırılan tetkiklerde ortaya çıktığını ifade etti. 
  
ASIL RİSK GRUBUNDA OLANLAR AŞI YAPTIRMAYANLAR  

Ural, erken teşhis edilmemesi halinde hastalığın zaman geçtikçe ilerleyeceğini ve sonrasında karaciğer sirozu, karaciğer kanseri ve kronik hepatite sebep olabileceğini dile getirerek, şöyle devam etti:
 
Türkiye nüfusunun yüzde 5'i bu mikrobu taşıyor. Hepatit B aslında korunulabilen bir hastalık. Ülkemizde yeni doğan bebeklere sağlık bakanlığı tarafından hepatit B aşısı yapılıyor. Asıl risk grubunda olanlar, aşısını yaptırmayan, çevresinden hepatit B bulaşan ve bunun farkına varmayan kişiler. Bunlar toplum içerisinde geziyorlar. Bu kişilerin hepatit olduğunu bilmesi, çevresine bulaştırmaması çok önemli. 
  
Hepatit B'ye yakalananların önce büyük panik yaşadığını aktaran Ural, şunları kaydetti:
Hastalar, 'neden bu hastalığa yakalandım, ne yapmam gerekiyor, yakınlarım, çocuklarım, çevrem için hangi tedbirleri almalıyım' gibi birçok soruyu kendi kendine soruyor. Bunun için bir uzmana başvurarak yardım alması, çevresine bulaştırmamak için neler yapması gerektiğini öğrenmesi gerekiyor. Ülkemizde şu anda bu hastalığın tedavisi rahatlıkla uygulanabilmekte ve devlet bunun ücretini ödemektedir. 
  
HERKES HEPATİT B TARAMASI YAPTIRMALI  

Ural, herkesin mutlaka hepatit B taraması yaptırması gerektiğinin altını çizerek, şunları ifade etti:
Aşılanmanız gerekiyorsa mutlaka aşılanın. Ailenizde, çevrenizdeki birilerinde hepatit B varsa çocuklarınızı, büyüklerinizi, aynı evde yaşayanları mutlaka taratın. Aşıyla koruma sağlayarak, bu hastalığa yakalanmalarını önleyin. Nasıl, şeker hastalığına yakalanınca ömür boyu şekerinize dikkat etmeniz ve doktor kontrolünde olmanız gerekiyorsa, hepatit B'de de doktor kontrolü şart. Hepatit B olduğunuzu fark ettiğinizde yaşam şeklinizi biraz değiştirmelisiniz. Yani kilo almamalı, yağlı yemeklerden uzak durmalı ve alkol tüketmemelisiniz. Tedaviyi düzenli almanız gerekiyor. Bu tedavi ömür boyu sürebiliyor. Hepatit B hastalarında düzenli tedavi aldıkları sürece karaciğer yetmezliği, karaciğer sirozu ve karaciğer kanseri gelişmiyor. Bu büyük bir şans. Uzun süreli tedavide hekim kontrolünde olduğunuz sürece hastalığın ilerlemediğinin de bilinmesi gerekiyor. Hepatit B'den korkmayın, aşı olun.

 
  
 