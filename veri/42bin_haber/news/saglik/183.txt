Kan bağışları kış aylarında düşüyor
Türk Kızılayı Alsancak Kan Alma Birimi'nde görevli Dr. Sabri Akar, kan bağışı çağrısında bulundu.
 Kanın anlık değil, devamlı ihtiyaç olduğunu vurgulayan Akar, "18-65 yaş arasında, sağlıklı her birey bağış yapabilir. Erkeklerde yılda dört, kadınlarda üç kez bağış yapılabilir. Bir seferde bir ünite (470ml) kan alınmaktadır. Ayrıca bağışçılarımıza, kurumumuz tarafından teşekkür mesajı yollanmaktadır." dedi.
 Özellikle ramazan ayında ve kış mevsiminde bağışların düştüğünü belirten Dr. Akar, "Bağışlar eski dönemlere göre daha iyi olsa da halen istediğimiz düzeyde değil. Oysa kan vermek kalp hastalıklarının önlenmesinde, varisin engellenmesinde, vücut hücrelerinin yenilenmesinde, boyun ve eklem ağrılarının iyileşmesinde önemli bir rol oynamaktadır." şeklinde konuştu. Eğitim seviyesi yüksek kişilerin kan bağışı konusundaki duyarsızlığına da dikkat çeken Sabri Akar, "Dileğimiz, herkesin kan bağışı konusunda duyarlı olması ve düzenli olarak kan vermesidir." dedi.
 (CİHAN)