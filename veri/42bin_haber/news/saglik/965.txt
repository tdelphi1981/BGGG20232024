Elektronik sigaraya dikkat!
 
 Elektronik sigarayla nefes yoluyla vücuda saf nikotin alındığını belirten Doç. Dr. Kemal Macit Hisar,Sağlık Bakanlığı tarafından da onaylanmayan bu ürünün kullanılmaması gerektiğini vurguladı.Doç. Dr. Hisar,"Bakanlık tarafından ruhsatlandırılmadığı için elektronik düzenek içerisine konulan ve nefesle ciğerlere çekilen nikotinin yanında başka zararlı maddeler de olabilir.Sigarayı bırakmak isteyenler nikotin sakızı, pastil ya da yapıştırma nikotin pad’i kullanabilirler.Bunlar ruhsatlandırılmış ve etkinliği kanıtlanmış ürünlerdir"dedi. 
 'TIBBİ YÖNTEMLERİ DENEYİN' 
 Tıbbi yöntemlerle ve Sağlık Bakanlığı tarafından ruhsatlandırılmış ürünlerle sigara bırakılmasını tavsiyesinde bulunan Doç. Dr. Hisar, "Vatandaşlarımız sigarayı bırakmak istiyorlarsa, Sağlık Bakanlığı’nın sigarayı bırakma polikliniklerine müracaat edebilirler.Gerçekleştirilen muayene sonrası verilen ilaçları kullanabilirler. Bunun dışında, akupunktur ve bitkisel kökenli birtakım ilaçlarla bırakılması mümkün değil. Kanıta dayalı tıbbın yöntemlerini tercih etmeleri gerekir" diye konuştu. 
 ’ÖZENDİRİCİ ÖZELLİĞİ VAR’ 
 Elektronik sigaranın özendirici bir özelliği bulunduğuna dikkat çeken Doç. Dr. Hisar, şunları kaydetti:"Elektronik sigaraların içerisinde kullanılan likitlerde ne tür maddeler bulunduğu bilinmediği için insanlar zarar görebilir.Ayrıca görüntü olarak sigara şeklinde olduğu için çocukları ve diğer insanları özendirebilir.Sigaranın bıraktırılması yönünde değil,özendirilmesi yönünde bir imaj oluşturuyor.2007 yılında elektronik sigaralar uydu televizyonları üzerinden yapılan reklamlarla pazarlanarak satılıyordu.O dönemde yapılan araştırmalarda elektronik sigaranın içinde normal sigaradan daha zararlı ölümcül maddeler çıktığı tespit edildiği için yasaklanmıştı.Yasaklandığı için de şu anda uydu televizyonlarında reklamı yapılmıyor.Fakat şimdi internet üzerinden pazarlanıyor.Şu an da satışı yapılanlar büyük ihtimalle yasal açıklardan yararlanılarak ya da internette yeterince kontrol olmamasından kaynaklanıyor." 
 DHA