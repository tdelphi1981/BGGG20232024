Yaşlılıkta beyni ergenliğe döndürecek keşif
ABD'li bilim adamları, erişkin farelerin beyninin gençleşmesini sağlayan genetik anahtarı buldu.
Yale Tıp Okulu'ndan bilim adamları, Nogo Reseptör 1 adı verilen genin işlevini devre dışı bırakarak erişkin farelerin beyinlerini gençleştirdi. Fareler bu sayede öğrenme ve beyin hasarlarında iyileşme sürecine girdi. Araştırmacılar, bu yolla insanlarda da beyin hasarlarında daha çabuk iyileşme sağlanabileceğine dikkati çekti. Neuron adlı bilimsel dergide yayımlanan araştırma Profesör Stephen Strittmatter başkanlığındaki bilim ekibince yapıldı. Çalışmada beynin yaşlanmasındaki ana genetik anahtar olan Nogo Reseptör 1 genini tanımlayan araştırmacılar, bu genin, beyinde, nöronlar arasında bulunan sinaptik bağlantılardaki hızlı değişiklikleri yavaşlatarak ergen beyninin elastikiyetini baskıladığını ve erişkinlikte beynin, eskiye göre daha durağan bir esneklikte kalmasına neden olduğunu ortaya koydu.

Rehabilitasyon evresini kolaylaştıracak 

Bu genin bulunmadığı farelerde beyindeki esnekliğin erişkinlikte de sürdüğünü belirleyen bilim adamları, bu genin işlevinin devre dışı bırakıldığı erişkin farelerin beyinlerindeki esneklik düzeyinin ergenlikteki seviyesine çıktığını gözlemledi. Araştırmacılar, yaptıkları deneyde genin bulunmadığı farelerde beyin yaralanmalarında iyileşmenin genç farelerdeki kadar hızlı olduğunu. Ayrıca bu farelerin yeni ve karmaşık motor görevlerini yerine getirmede erişkinlere göre daha çabuk ustalaşabildiklerini gözlemledi. Beyinde oluşan hasar nedeniyle hastalar, rehabilitasyon devresinde ellerini hareket ettirebilmek gibi görevleri yeniden öğrenmek zorunda kalıyor. Rehabilitasyonda genç hastaların erişkinlere göre daha hızlı gelişme kaydettiği biliniyor.