Hapishaneden gizlice sperm gönderdiler
İsrail hapishanelerindeki çok sayıda Filistinli mahkum, çocuk sahibi olmak için eşlerine gizlice sperm gönderiyor.
Tüp bebek operasyonu için parmaklılar ardından eşlerine gizlice sperm gönderen Filistinli mahkumlardan 4'ünün eşi hamile kaldı.

Rezzan Tüp Bebek ve Kısırlık Tedavi Merkezi tarafından Nablus'ta düzenlenen basın toplantısında konuşan embriyo uzmanı Tamara Aslan, hapishaneden kaçırılan spermlerin korumalı bir kutu içerisinde kendilerine ulaştığını ve 4 mahkum eşine uygulanan tüp bebek işleminin başarılı olduğunu söyledi.

AA muhabirine konuşan tüp bebek doktoru Salim Ebu Hizran da '24 saat içerisinde merkeze ulaştırılan spermler, işlemlerde kullanılmak üzere donduruldu. Merkezde hapishaneden gizlice gönderilmiş 50'den fazla sperm bulunuyor. Tüp bebek çalışmaları devam ediyor' dedi.

25 yıl hüküm giyen Ali Nezzal isimli mahkumun eşi, 'Geçen sene bir mahkumun eşinin bu yolla hamile kalmasının ardından eşinden böyle bir teklif geldi. Ben de olumlu karşıladım. Şu anda iki aylık hamileyim' diye konuştu.

Filistinli mahkum Mecdi er-Reymavi'nin eşi ise eşinin 29 yıl hapse mahkum edilmesi nedeniyle kızına bir kardeş doğurabilmek için bu yolu seçtiğini ve çok mutlu olduğunu ifade etti.

- 'Bütün engelleri yıktık' -

Mahkum Rafet el-Karvi'nin annesi, 'İşgalciler Rafet'in çocuklarını görmesini engellemeye çalıştı, ancak biz direndik ve bugün bütün engelleri yıktık. Oğlumun eşi hamile kaldı' ifadelerini kullandı.

Ahrar Esir Araştırmaları Merkezi Müdürü Fuad el-Hafeş, bu durumu İsrail hapishanelerine karşı zaferin başlangıcı olarak değerlendirerek, söz konusu olayın mahkumlara moral vereceğini kaydetti.

Bu arada mahkumların eşleri, spermleri hapishanelerden dışarıya nasıl kaçırdıklarını güvenlik sebebiyle anlatmayı reddetti.