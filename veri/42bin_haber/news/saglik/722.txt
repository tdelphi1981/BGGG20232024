Beyaz ekmek tarih oluyor
Türkiyede obeziteyle paralel gelişen kalp, tansiyon ve diyabet oranındaki artış bakanlıkları harekete geçirdi. Sağlık Bakanlığının kampanyasından sonra Tarım Bakanlığı da ekmekteki kepek oranını artıracak un tebliği hazırladı.

Tarım Bakanlığı’nın hazırladığı un tebliğine göre ekmekteki kepek oranı artacak; bundan böyle fırıncılar sadece kepek unu alabilecek, beyaz ekmek üretemeyecek. Sağlık Bakanlığı’nın en çok önem verdiği kampanya olan obeziteyle mücadeleye Başbakan Recep Tayyip Erdoğan da “Beyaz ekmeği sofralarınızdan kaldırın” sözleriyle destek verdi. Çünkü Dünya Sağlık Örgütü (WHO)’nun öngörüsüne göre çok değil, 2 yıl sonra dünyadaki obez sayısı 700 milyonu bulacak. Türkiye’de de durum çok iç açıcı değil. 
Ekmeksiz diyet zayıflatmıyor 
Bu yönde ülke çapında yapılan son araştırmalara göre Türk erkeklerinin dörtte birinde, kadınların da yarıya yakınında obezite belirlendi. Bu oran 10 yıl önce çok daha az iken günümüzde erkeklerde iki kat, 50 yaş üzeri kadınlarda da yüzde 10 arttı. Türkiye’nin en eski hastanelerden biri olan İstanbul Eğitim Araştırma Hastanesi, 53. kuruluş yıldönümünde, dünya genelinde önemli bir halk sağlığı sorunu haline gelen ‘obezite’yi masaya yatırdı. Harbiye Askeri Müze’de yapılan sempozyumda; diyetisyenler, zayıflama adına yapılan yanlışları, cerrahlar ise zayıflamanın önemine değinerek cerrahi yöntemleri ve sonuçlarını anlattı. 
Öte yandan sempozyumda söz alan Diyetisyen Nazlı Acar, “Beyaz ekmekten uzaklaşmanın şart olduğunu” belirtti ancak ekmeksiz de diyet olamayacağını vurgulayarak sağlıklı diyetin sırlarını şöyle anlattı: Beyaz ekmek yerine tam tahıl ürünleri tüketin. Tam buğday ve tahıllı ekmek vücuttan yağın atılmasını da sağlar. Aç kalarak zayıflayamazsınız. Tüm besin öğelerini eşit miktarda ancak öğün içine dağıtarak yemelisiniz. Günde en az 8-10 bardak su tüketin.Tuz tüketimini sınırlayın. Ne içerdiğini bilmediğiniz bitki çayını içmeyin. Markette, etiket okuma alışkanlığı edinin.” 
  Kilolu olduğu için sosyal çevresini terkederek eve kapanan insanların daha fazla kilo aldığını, bazen cerrahi yöntemin dahi imkansızlaştığını söyleyen genel cerrahi uzmanı Doç. Dr. Feyzullah Ersöz de tek tip diyetlerin asla faydalı olmadığını vurgulayarak “Liften zengin diyet daha tok tutuyor. Glikojenik indeksi düşük gıda almak önemli.  Ameliyattan başka seçeneği kalmamış hastalar için birkaç çeşit operasyon mümkün” açıklamasını yaptı. 
7 KİLO VER DİYABET RİSKİNİ AZALT 
‘Obeziteye Karşıyız’ konulu sempozyumda konuşan İstanbul Eğitim Araştırma Hastane Yöneticisi (eski adıyla başhekim) Doç. Dr. Özgür Yiğit, “Obeziteyle ilgili koruyucu hekimlik uygulamaları çok önemli. Obezite tedavisinde ise amaç, gerçekçi bir kilo kaybı hedefleyerek, hastalık ve ölüm riskini azaltmak, yeterli ve dengeli beslenme alışkanlığı kazandırmak, yaşam kalitesini yükseltmek.Unutulmamamlı ki yüzde 7’lik bir kilo kaybı ve fiziksel aktivite, 4 yıllık tıp 2 diyabet geliştirme riskini yüzde 50 azaltır” diye konuştu.