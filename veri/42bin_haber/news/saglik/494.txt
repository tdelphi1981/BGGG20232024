Gözlüğe rağmen göremiyorsanız 'keratokonus olabilirsiniz
Bulanık görme, göz tembelliği, ışıkta saçaklanma, aşırı dağılma, gözlüğe rağmen görememe gibi göz problemleri olanların mutlaka bir doktora gitmesi gerekiyor.
Tüm bu şikayetleri barındıran kişi 15-20 yaş arasında bir genç ise öncelikli olarak uzmana gözükmesinde fayda bulunuyor. Bu rahatsızlığın adı tıp dilinde keratokonus olarak adlandırılıyor. Keratokonus, araba kullanma, bilgisayarda yazı yazma, televizyon izleme veya okuma gibi bazı faaliyetleri güçleştiriyor. Tedavisi yapılmazsa daha az görmeye sebep olabiliyor. 

Keratokonus, gözün saydam tabakası olan korneanın ilerleyici miyop ve astigmat ile birlikte incelmesi ve sivrileşmesinden oluşan bir göz hastalığı. Hastalığın görülme sıklığı 2 binde bir. Ancak daha çok 15'li yaşlarla fark edilen bir hastalık olması sebebiyle tedavisi büyük önem taşıyor. 40 yaşına kadar ilerleyen hastalık daha sonra durağanlaşıyor, ancak bu vakte kadar tedavi ettirmeyenlerde büyük oranda görme kaybı yaşanıyor. 

Ankara Yıldırım Beyazıt Üniversitesi Atatürk Eğitim Araştırma Hastanesi'nde 2 ay önce hizmet vermeye başlayan Keratokonus Merkezi, bu hastalık teşhis ve tedavide önemli işlere imza atıyor. Corneal Cross-Linking (CCL) yani kroslink, sert lens ve halka tedavisi yöntemleriyle görme kabiliyetleri artan hastalar, tedavi olmak için para harcamasına gerek kalmadı. Ankara'da devlet hastanesi olarak sadece Atatürk Eğitim Araştırma Hastanesi'nde kurulan merkezde ayrıca lazer tedavisi ile hipermetrop, miyop ve astigmat rahatsızlığı olanlar gözlüğü terk ediyor.

Klinik Eğitim Sorumlusu Doç. Dr. Nurullah Çağıl, Keratokonus Merkezi ile ilgili bilgi verirken 3 uzmanın sadece bu hastalığın teşhis ve tedavisi ile ilgilendiğini anlatıyor. Çağıl'ın verdiği bilgiye göre 2 ay önce hizmet vermeye başlayan merkeze Anadolu'nun birçok ilinden hastalar geliyor. Bugüne kadar 35 keratokonus operasyonu ve 60 lazer tedavisi uygulandı.

Merkezin en önemli özelliği ise son teknoloji cihazlarla donatılmış olması. Göz tembelliği, ışıkta saçaklanma ve dağılma, gözlüğe rağmen görememe şikayeti olan hastalar burada topografi cihazıyla yapılan ölçümlerde büyük oranda keratokonus hastası olup olmadıkları anlaşılıyor. Ameliyat ve sonrası takipler için önemli olan cihazların hemen hepsi mevcut. 

Ankara'da devlet hastanelerinde böyle bir merkezin bulunmadığına dikkati çeken Doç. Dr. Nurullah Çağıl, "Şikayetleri nedeniyle hastane hastane gezen ve teşhis konulmakta zorlanılan hastalar merkezimizde hemen tedaviye başlıyor. Genellikle genç yaşlarda ortaya çıkan bu hastalığın tedavisinde kroslink, sert lens ve halka tedavisi yöntemleri uygulanıyor. Bunların hepsini uzmanlarımızla burada yapıyoruz." dedi.

Atatürk Eğitim Araştırma Hastanesi göz kliniği servisinde 13 uzman ve 6 asistanla çalıştıklarını anlatan Doç. Dr. Çağıl, iki aydır hizmet veren Keratokonus Merkezi'nin sadece kendi doktorları değil başka hastanelerden gelen doktorlara da eğitim verildiğini anlatıyor. Göz hastalıkları ve tedavisinde bireylerin dikkatinin önemine vurgu yapan Çağıl, "Gelecekte eyvah dememek için şikayetleriniz çoğalmadan bir doktora başvurun. Erken teşhis her zaman hastalığın ilerlemesini önler." diye sözlerini tamamladı.