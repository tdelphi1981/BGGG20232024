Çayda yok yok
Rize Ticaret Borsası Başkanı Mehmet Erdoğan, son 3 yılda yaklaşık 15 bin ton kaçak çay ele geçirildiğini söyledi, kaçak çaylarda hayvan dışkısı ile böcek kanı tespit edildiğini açıkladı.
 Doğu Karadeniz Bölgesi’nde 2012 yılında yaş çay rekoltesinin 1 milyon 150 bin ton dolayında olduğunu vurgulayan, bundan da 220 bin ton civarında kuru çay üretildiğini kaydeden Erdoğan, rekoltenin beklentilerin altında kaldığını söyledi.
 Rekoltenin ülkenin ihtiyacına yetmeyeceğini belirten Erdoğan, 2013 yılında kaçak çayla gerektiği gibi mücadele edilmesinin önemine işaret etti.Rize’de yıl içerisinde kaçak çay ele geçirildiğini hatırlatarak açıklamalarını sürdüren Rize Ticaret Borsası Başkanı Mehmet Erdoğan, şunları söyledi:
 "Rize çevresinde kaçak çay yakalanması bölgede kaçak çay işi yapıldığı anlamına gelmez. Çok önemli bir duyum aldık. Doğudan batıya doğru kaçak çay sirkülasyonu yapılacaksa küçük bir miktar bu tarafa gönderiliyor, jandarma ve polis bununla uğraşırken, kaçak çay başka taraftan götürülüyor. Bu bölgeye gelen kaçak çay kamyonları, gönderen kişiler tarafından bilinçli olarak ihbar ediliyor. Son 3 yılda 15 bin ton dolayında kaçak çay yakalandı. Kaçak çay rakamı, yıllık 300 - 500 ton seviyelerinden bu rakama ulaştı. Eğer 15 bin ton kaçak çay yakalandıysa, ele geçirilemeyen kaçak çay miktarı bunun en az 4 katıdır."
 KAÇAK ÇAYDA BÖCEK KANI TESPİT EDİLDİ
 Yakalanan kaçak çayların yapılan analizlerinde, hayvan dışkısı ve böcek kanı niteliği taşıyan yapılara rastlandığını ifade eden Erdoğan, "İnsan sağlığını tehdit eden kaçak çayların analizlerinde bulunan maddelere bunlarda eklendi. Sıkı bir kontrol oluyor ama önemli olan kaçak olarak yurda girerek dağılan çayın insan sağlığını tehdit etmesi. Yakalananı bir şekilde imha edersiniz. Kaçak çay, kireç ve mazot karıştırılarak gömülüyor ama asıl önemli olan yakalanamayan kaçak çay" dedi. (DHA)
  