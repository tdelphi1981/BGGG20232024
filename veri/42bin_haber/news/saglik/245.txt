Beyazlatayım derken dişinizden olmayın!
Dişlerinizin rengini beğenmiyor ama diş hekimine de gitmekten korkuyorsunuz. Dişimi piyasadan aldığım ürünlerle de beyazlatabilirim diyorsanız bu yazıyı okumanız da fayda var 
 Hisar Intercontinental Hospital Diş Hekimi Banu Okur Çakmakcı doğru diş beyazlatmanın nasıl yapılması gerektiğini anlattı: 
 Dişin doğal renginin açık gri-sarımsı renk aralığında olduğunu, günümüzde pek çok bireyin estetik bir görünüm, parlak bir gülüş için daha beyaz diş tonlarına sahip olmak istediğini dile getiren Diş Hekimi Banu Okur Çakmakcı ‘Dişler doğal yaşlanmaya bağlı olarak zamanla kararır. Aynı zamanda tüketilen bazı yiyecek, kahve, çay gibi içecekler ve sigara kullanımının biriktirdiği lekelenmeler dişin rengini dolayısıyla görünümünü önemli ölçüde olumsuz etkiler. 
 Diş beyazlatma işleminin sağladığı estetik, güzel ve kendinden emin bir gülüş; kişinin toplum iletişiminde pozitif bir etki bırakmasının, iletişim başarısının artmasının ve kendine güvenin en önemli etmenlerinden biri olarak karşımıza çıkar. 
 Diş beyazlatma için kullanılan yöntemlerin hekim kontrolünde olması çok önemlidir. Çünkü yanlış diş beyazlatma yöntemleri kişinin diş sağlığını da kaybetmesine neden olabilir.’ açıklamasında bulundu. 
 DAHA BEYAZ DİŞLER İÇİN...
  
 Diş beyazlatmak için kullanılan iki ana uygulama Diş yüzey beyazlatma ve Ağartma (Bleaching)’dır.. Diş yüzey beyazlatma yöntemi özel aşındırıcı ürünler kullanarak diş yüzeyinde yer alan lekelenmeleri yok etmeyi amaçlar. Kullanılan kimyasal macunlar, sıradan diş macunlarından daha ince yapıda olduğu için diş yüzeyine daha az aşındırıcı etki uygulayarak, yüzeyde yer alan lekelenmeleri daha büyük bir başarı oranıyla yok edebilir. Ancak unutmamak gerekir ki bu uygulama sadece yüzeysel lekeleri temizlemekte başarı sağlarken, profesyonel bir beyazlatma işleminin yerini tutmaz. 
 6-8 TONA KADAR ETKİLİ
  
 Ağartma (Bleaching), dişlerin içyapısına işleyen lekelenmeleri gidermek ve doğal rengini daha açık hale getirebilmek için uygulanan yöntemdir. Yüzeysel beyazlatma işleminden farklı olarak dişlerin doğal renklerini de değiştirebilme yeteneğine sahip olan Bleaching, diş renginin 6-8 tona kadar açılmasını sağlar.Bleaching uygulamasından istenilen sonucun elde edilebilmesi için mutlaka diş hekiminin görüşüne başvurulmalıdır. 
 Bleaching sadece doğal diş yapısına etki ettiğinden diğer estetik uygulamalar öncesinde bleaching yapılması homojen bir görünüm sağlamak için ideal bir başlangıç noktası oluşturur. Kanal tedavisi, kron, dolgu, implant vb. uygulamalar üzerinde bleaching etkisi farklı olacağından bu adım önemlidir. 
 2 SENEDE BİR UYGULANIYOR
  
 Öncelikle diş etleri bleaching etken maddesine karşı korunmak üzere özel bir bileşik ile kaplanır. Korumanın oluşmasından sonra bleaching karışımı dişlere tatbik edilir. Belirlenmiş tatbik süresi sonrasında karışım ve koruyucu damak temizlenerek işlem sona erdirilir. Bleaching işlemi her iki senede bir güvenle tekrarlanabilir. 
 Bazı kişilerde bleaching sonrasında diş hassasiyeti görülmesi normaldir. Hassasiyet 1-2 gün içerisinde yok olur. Bu süre zarfında sodyum florür içerikli jel ya da ağız gargaraları uygulayarak hissedilen bu kısa süreli hassasiyeti minimuma indirilebilir. 
 BEYAZLATMA KİŞİYE ÖZEL OLMALI
  
 Unutulmamalıdır ki kişiye göre en uygun olan beyazlatma yöntemini ve uygulama süresini ancak bir diş hekimi belirleyebilir. Kişinin hekim kontrolünde olmadan yaptığı diş beyazlatma uygulamaları, mine aşınmasına, diş hassasiyetine, diş eti yanmasına, diş eti hastalıklarına, dişin canlılığını yitirerek doğal rengini de kaybetmesine ve en önemlisi sağlam dişlerini kaybetmesine neden olabilir. Bu nedenle beyazlatma işlemi bir diş hekimi kontrolünde uygulandığı sürece güvenlidir.