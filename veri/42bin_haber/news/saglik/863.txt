Sigara dumanı orta kulak iltihabı nedeni
DENİZLİ Devlet Hastanesi Kulak Burun Boğaz (KBB) Uzmanı Dr. Melih Üstel, sigara dumanına maruz kalan, yatarak beslenen çocuklarla emzik kullanan ve inek sütüyle beslenen bebeklerde orta kulak iltihabının daha sık görüldüğünü belirtti. Dr. Üstel, çocukların sigara dumanından uzak tutulmasını istedi.
KBB uzmanı Dr. Melih Üstel, orta kulak iltihabının yeni oluşması ve 3 hafta içinde iyileşmesi durumunu 'akut otitis media'; 3 aydan fazla sürmüşse, kulak zarı delinmiş ve kulakta akıntı mevcutsa bunu 'kronik otitis media'; 3 aydan fazla sürmüş ancak kulak zarı sağlam ve orta kulak boşluğunda iltihapsız sıvı birikmişse bu durumu da 'seröz otitis media' olarak adlandırdıklarını söyledi. Dr. Üstel, "Akut otitis media özellikle 6 ay ve 2 yaş arası çocuklarda daha sıklıkla görülmektedir. Çocukluk çağında soğuk algınlığından sonra en sık görülen hastalıklardandır. Yaş ilerledikçe görülme sıklığı azalır ancak anaokul ve ilkokul döneminde tekrar artar. Çocukların 5 yaşına kadar dörtte üçünde, mutlaka bir kez bu enfeksiyonun görüldüğü saptanmıştır" dedi.

SİGARA DUMANINA DİKKAT

Üst solunum yolu enfeksiyonları ve alerjik hastalıkların orta kulak riskini artırdığını belirten Dr. Üstel, "Sık geçirilen üst solunum yolu enfeksiyonları, alerjik hastalıklar, bağışıklık sistemindeki bozukluklar orta kulak iltihabı riskini artırmakta, anne ve babası çok enfeksiyon geçirenlerde hastalık daha sık görülmekte, anaokulları, yuva ve kreşlere giden, sigara dumanına maruz kalan çocuklar enfeksiyonlara daha sık maruz kalmaktadır. Bebek ve çocukta emzik kullanımı, anne sütü yerine inek sütüyle beslenme bebeklerde orta kulak iltihabını tetiklemektedir. Yatarak beslenen çocuklarda da iltihap sıklığı artmakta, bu nedenle bebekler anne sütünü emme pozisyonunda beslenmelidir. Ayrıca anne ve babası çok enfeksiyon geçirenlerde de hastalık daha sık görülmektedir" diye konuştu.

Dr. Üstel, orta kulak iltihabından korunmak için bebek ve çocuğun temizliğine ve bulunduğu ortamın hijyenine dikkat edilmesi gerektiğini vurguladı.