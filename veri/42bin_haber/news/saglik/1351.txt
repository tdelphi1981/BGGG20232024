Kistli sivilceler vücutta daha kalıcı oluyor
Kafkas Üniversitesi (KAÜ) Tıp Fakültesi Deri ve Zührevi Hastalıkları Anabilim Dalı Başkanı Prof. Dr. Emine Derviş, kistli aknelerin (sivilce) olabildiği kadar daha erken tedavi ettirmek gerektiğini belirterek, 'Bu tarz akneler için yapılacak birtakım tedavi yöntemleri var. Bunlar ileriye dönük olarak ne kadar erken yapılırsa kişilerin cildinde iz kalma olasılığı çok daha azalır' dedi.
Prof. Dr. Derviş, AA muhabirine yaptığı açıklamada, aknenin halk arasında ergenlik sivilcesi olarak bilinen bir hastalık olduğunu belirterek, hastalığın 13-14 yaş aralığındaki bireylerde olduğu kadar 30 yaş civarındaki bireylerde de görülebileceğini söyledi.

Bu hastalığın bir ergenlik hastalığı olmadığına dikkati çeken Derviş, 'Hastalığı aslında derideki yağ hücrelerinin fazla fonksiyonu diye özetleyebiliriz. Zeminde de genetik bir yatkınlık çoğu kişide. Yani bu kişileri sorduğunuz zaman çoğunun annesinde, babasında ve kardeşlerinde de benzer sorunların olduğunu görebiliriz' dedi.

Derviş, aknenin genetik yatkınlığının dışında genç bireylerde hormonal faktörlerin etkisiyle oluşabileceğini ifade ederek, şunları kaydetti: 'Sıradan bir akne veya hormonal kökenli akneyi ayırt edebilmek için mutlaka bir uzmanın bu konuyu değerlendirmesi gerekir. Kişi yönlendirilirken de buna dikkat edilmesi lazım. Uzun süre kalan aknelerin en önemli etkisi fiziksel ve psikolojik bir zarardır. Uzun süren kistler, uzun süren akneler sonucunda vücutta iz kalıyor. Bir akne ne kadar uzun sürdüyse iz kalma riski o kadar fazladır. Özellikle kistlerle giden derin aknelerde. Kistli akneleri olabildiği kadar daha erken tedavi ettirmek lazım. Bu tarz akneler için yapılacak birtakım tedavi yöntemleri var. Bunlar ileriye dönük olarak ne kadar erken yapılırsa kişilerin cildinde iz kalma olasılığı çok daha azalır.'

-'Kistli aknesi uzun süren uzmana başvurmalı'-

Vücutta akne çıktığı zaman bireylerin temizleyicilerle akneyi temizlemeye çalıştığını ifade eden Derviş, kistli akneler için ağızdan alınan bazı ilaçların bulunduğunu anlattı. Derviş, bu ilaçların dermatoloji uzmanları tarafından reçetelendirildiğini ifade ederek, konuşmasını şöyle tamamladı:

'Tabii kişilerin ve beden sağlıklarının bu ilaçları kullanmaları için uygun olması lazım. Bunlar hap şeklinde uzun süre kullanılan ilaçlardır. Uzun süren kistli akneye sahip kişilerin kısa sürede bir dermatoloji uzmanına başvurması gerekir. Bitkisel çözüm ise ne kullanıldığına bağlı olan bir şey. Bizim kullandıklarımız içlerinde bilimsel olarak bilinen ilaçlar. Bitkisel olarak aktarlardan veya başka yerlerden alınan ve ilaç diye niteleyebileceğimiz, sürülen veya ağızdan alınan şeyler, standardize ilaçlar değiller. Dolayısıyla bunların içinde ne olduğunu bilmeden kişilere bunu önermenin çok sağlıklı olduğunu düşünmüyorum.'