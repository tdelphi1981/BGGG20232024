En azından artık 'sevmiyoruz'
Dünya Sağlık Örgütü'nün kapalı mekanlarda tütün ürünlerinin kullanımı yasaklanmasına ilişkin standardını uygulayan sayılı ülkeler arasında yer alan Türkiye, attığı kararlı adımın karşılığını almaya başladı.
Türkiye'de 2009 yılında yürürlüğe giren kanun değişikliği ile sigara içme oranlarının düştüğü, buna karşın sigara içtiği için mutsuz olanların ve bırakmayı düşünenlerin de sayısının arttığı bildirildi. 

İzmir İl Tütün Kontrol Kurulu Başkanı ve Dokuz Eylül Üniversitesi Tıp Fakültesi Göğüs Hastalıkları Ana Bilim Dalı Öğretim Üyesi Prof. Dr. Oğuz Kılınç, 2008 yılı rakamlarıyla 2012 yılı verileri karşılaştırıldığında, sigara içenlerin oranında yüzde 2'lik bir azalmanın yaşandığını söyledi.
Bununla birlikte sigarayı bırakmayı düşünenlerde yüzde 4'lük artış olduğunu belirten Kılınç, yapılan kamuoyu yoklama çalışmalarında sigara içenlerin yüzde 44,9'unun, mutsuzluk kaynağı olarak gördükleri sigara tiryakiliğinden gelecek bir yıllık süreçte kurtulmak istediklerini beyan ettiklerini söyledi. 
  
"ARZI KISMAYA YÖNELİK TEDBİRLER ALINMALI"  
  
Kılınç, bu başarıda 2009 yılında çıkan ve talebi kısıtlamaya yönelik yasal düzenleme ile halkın bu yasaya verdiği desteğin büyük önem taşıdığını, ancak gelinen noktada arzın da kısıtlanmasına ihtiyaç olduğunu savundu. 

Sigara ve tütün endüstrisinin, tüketimdeki düşüşe karşı, özellikle çeşitli aromalar kullandığı yeni mamullerle ürün çeşitliliğini artırarak tedbir aldığına işaret eden Kılınç, şöyle konuştu:
Başarının kalıcı olabilmesi için artık arzı azaltmaya yönelik önlemler alınması gerekiyor. 18 yaş altına sigara satışı yapılmaması daha sıkı kontrol edilmeli ve ürün çeşitliliğine izin verilmemeli. Çünkü ürün çeşitliliğinin yüzde 10 artmasının, yüzde 4'lük tüketici artışına neden olduğu biliniyor. Sigarayı daha cazip hale getiren katkı maddeleri konusunda da düzenleme gerekiyor. Örneğin Brezilya, mentol dahil bütün katkı maddelerini yasakladı. 
  
SİGARA ENDÜSTRİSİNDEN KADINLARA ÖZEL TAKTİK  

Sigara endüstrisinin özellikle son 20 yılda önemli bir müşteri kitlesi yaratan kadın tüketicileri kaybetmemek için onlara hitap edecek renkler, ince sarım ve içimi kolaylaştıran aromalarla ürün çeşitlendirmesi yaptığını anlatan Kılınç, şunları kaydetti:
Sigara endüstrisi, kadınlardaki kaçışı fark ederek, ürün çeşitliliği ile kadınların sigaradan uzaklaşmasını engellemeye çalışıyor, bu konuya dikkat edilmeli. Özellikle genç kızlar açısından bir cazibe yaratmaya çalışıyorlar. Süreci tersine çevirebilmek için taktikler uyguluyorlar. Eğer alınan önlemlerden geri adım atılırsa ve üzerine yeni tedbirler alınmazsa süreç tamamen tersine dönebilir.

 
  
  
  
  
  
 