Çocuğunuza diş çürüğünüzü bulaştırmayın
Her anne baba çocuğunun sağlıklı dişlere sahip olmasını ister. Gece yatmadan dişlerini fırçalaması ve şeker yememesi konusunda onu sık sık uyarır. Dr. Aslı Tapan çocuklarda diş çürüğü oluşumu hakkında bilgi verdi ve anne babalara önerilerde bulundu. 
Çocuğunuzun dişlerinin çürümesine neden olmayın 
Kimi zaman bebeğinizi öpme, mamasının sıcaklığını kontrol etme veya mamasının tadına bakıp yedirme gibi birçok zararsız gördüğünüz hareket ağzınızdaki bakteriyi çocuğunuza transfer edip çocuğunuzun çürük riski ve yayılımı ile karşı karşıya kalmasını kolaylaştırmaktadır.  
Çürükler diş yüzeyinde çoğalır 
Bebekler ilk doğduğunda ağızlarında çürüğe neden olan “Streptococcus mutans” bakterisine rastlanmamaktadır ancak zamanla çeşitli nedenlerle bebeğe geçer. Bu bakteri sert diş yüzeylerine kuvvetli tutunma özellikleri nedeniyle, ilk diş sürmesiyle beraber diş yüzeyinde hızla çoğalıp çürük oluşturur. 
Bebeğinizi koruyun

Bebekle yakın temas kuran kişiler (anne, baba, bakıcı ve diğerler yakınlar) ağız ve diş sağlığı bakımlarını düzenli yapmalı ve diş hekimi kontrollerini aksatmamalıdır. 

Çürük ve diş eti hastalığı varsa en kısa zamanda tedavi yoluna gidilmelidir

3 adım denilen diş fırçalama, diş ipi ve ağız gargarası kullanımını aksatılmamalıdır

Anne ya da baba çocukla ortak diş fırçası kullanmamalıdır.

Çocuk beslenirken kullanılan kaşık ona ait olmalıdır. Yiyeceklerin sıcaklık ve tat kontrolleri için anne babalar tarafından başka bir kaşık kullanılmalıdır.

Bebeği besleyen kişiler biberonu ve emziği temizlemek, sıcaklık kontrolü yapmak için de olsa ağzına sürmemelidir. 
Çocuğunuz biberon çürüğüne yakalanmasın 
Bebek ve çocuklarda görülen çürükler, genellikle üst süt keserlerin diş etine yakın yüzeylerinde tebeşir gibi beyaz renkte, beyaz nokta lezyonları şeklinde başlar. Bu oluşumlar tedavi edilmediği durumlarda kahverengiye doğru renk değiştirerek zamanla çukurlaşır. Bebeğin geceleri biberon ile beslenmesi, sık aralıklarla emzirilmesi, ballı reçelli emzik veya şeker içerikli sıvı gıdaları içeren biberon kullanımları, çocukluk dönemi çürüklerine neden olabilmektedir. 
Anne ve babalara düşen görevler  
İlk süt dişlerinin sürmesini takiben fırça, temiz bir tülbent veya gazlı bir bez parçası yardımı ile diş yüzeyi temizlenmelidir. Çocuklara erken yaşta fırçalama alışkanlığı kazandırılmalıdır. Bebeklerin ilk diş muayenesinin, dişleri çıkmaya başladıktan sonra altı ay ile bir yaş arasında yapılması, ebeveynlerinin de doğru bilinçlendirilmesi açısından çok önemlidir. Bu dönemde ağız diş muayenesi, bebek ebeveynin kucağında otururken ya da yatarken gerçekleştirilir. 
Kendi diş bakımınızı da ihmal etmeyin 
Günlük olarak ağız ve diş temizliği ihmal edilmemelidir. Günde en az 2 kere dişler etkili bir şeklide fırçalanmalıdır. Fırça ağız içinde sırayla tüm dişleri dolaşmalıdır ve fırçalanmayan diş yüzeyi kalmamalıdır. Diş ipi kullanılması da diş sağlığı açısından önemlidir. Dişlerin ara yüzeylerini temizlemek için en etkili yöntemdir. Mutlaka 6 ayda bir düzenli olarak diş hekimi kontrolü yapılmalıdır.