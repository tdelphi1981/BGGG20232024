İyi kahvenin sırları...
Sadesi, ortası, şekerlisi... Bayramların vazgeçilmez ikramlarından biridir Türk Kahvesi.
 Türk kültürünün vazgeçilmesi arasında yer alan ve acısının ''40 yıl  hatırı'' olduğu söylenen Türk Kahvesi satışlarında bayram öncesi artış  yaşanırken, Provador (kahve gurmesi) Barış Helvacıoğlu, AA muhabirine iyi  kahvenin sırlarını anlattı.1926 yılında kurulan Helvacıoğlu Kahve'nin 3'üncü kuşak patronu Barış  Helvacıoğlu, tek başına yoğun bir tadı olan ve yanında hiçbir şeye ihtiyaç  duyulmayan bir kahvenin iyi kahve olduğunu söyledi. Helvacıoğlu, ''İyi kahve en  yalın anlatımıyla şeker ihtiyacı hissettirmeyendir. Bu bütün kahve türleri için  de geçerlidir. Türk Kahvesi'nde şeker, filtre kahve ve espressoda ise süt  ihtiyacı hissetmemelisiniz. Aradığınız her şey kahvenin kendi lezzetinde var  olmalıdır. Kahveden herhangi bir fermente tat almamalısınız. Bu da kahvenin  yetiştiği coğrafya ve iklimle bağlantılıdır'' diye konuştu.        
 Aslında Türk Kahvesi'nin sadece bir kahve türü olmadığını, bir kültür  sembolü ve bir tarihin fincana sığmış hali olduğunu vurgulayan  Helvacıoğlu,  ''Dolayısıyla, zaten çok ilgi çekici ve lezzetlidir. Yapmamız gereken Türk  kahvesini daha çok ön plana çıkarmak ve sunmaktır. Bu alışkanlığı kazanan herkes,  eminim ki ömür boyu Türk Kahvesi'ni hayatının bir parçası haline getirecektir''  dedi.                 
 -''Türk Kahvesi'ni dünyaya rahatlıkla içirebiliriz''-                 
  Türk Kahvesi'nin kendine has bir tadı ve rengi olduğunu söyleyen  Helvacıoğlu, Türk Kahvesi'nin dünyadaki diğer kahve usullerine nazaran daha açık  renkli olması gerektiğini de söyledi.Türk Kahvesi'nin Türk kültüründeki yerinin ayrı olduğunu söyleyen  Helvacıoğlu, şöyle konuştu:''Mesela, değer verilen misafire her zaman Türk Kahvesi ikram edilir.  Kırk yıllık hatırı olan acı kahveyi nasıl daha yumuşak hale getirebiliriz ki yeni  jenerasyonun da Türk Kahvesi'ne olan ilgisini arttıralım? Üniversiteyi  bitirdikten sonra, bunun için dünyadaki bütün yüksek kaliteli kahve üreten  ülkelerin başlıca firmalarıyla temasa geçtim. Onlar daha çok espresso ve filtre  kahve alanlarında uzmanlaşmışlar. Çünkü genel olarak Avrupa'ya, Amerika'ya,  İtalya'ya ve Japonya'ya ihracat yapıyorlar. Doğal olarak önce Türk Kahvesi'ni  onlara anlattım. Numuneler gönderdim ve nasıl içime hazır hale getirilmesi  gerektiğini öğrettim. Onlar da bana numuneler ve harmanlar göndermeye başladı.
 Bu  farklı numuneleri birbiriyle harmanlayarak işe başladım. Hem doğunun hem de batı  ülkelerinin damak tadına uygun, ince çekilmiş kahveler yapabileceğimizi gördüm.  25 farklı Brezilya Kahvesi'yle çalışmalar yaptık, bu çalışmalar sonunda 8 çeşit  Türk Kahvesi çıkarmaya karar verdik. Buradaki en büyük handikaplardan biri ise  yurt dışındaki insanların zamandan tasarruf etmek istemesiydi. Yerli beyaz eşya  firmaları tarafından üretilen telve makinesi sayesinde zaman problemi çözülmüş  oldu. Bu makineler Türk Kahvesi'ni hızlı bir şekilde içime hazır hale  getirebiliyor. Sonuç olarak, kahveyi dünyaya tanıtan bir millet olarak kendi  kültürümüzün bir parçası olan Türk Kahvesi'ni dünyaya rahatlıkla içirebiliriz.''               
   -Provador olmak-                
   Provador yani kahve gurmesi olarak Sherwood Mobilya'da Türk Kahve'si  eğitimleri veren Helvacıoğlu, kahvenin tadına bakma konusunda birçok farklı  yöntem bulunduğunu söyledi.Helvacıoğlu, ''Kilosu 10 lira olan kahve ile kilosu 200 lira olan kahve  arasında görünüş olarak hiçbir fark yoktur. Kahveyi incelemenin farklı bir  sistemi vardır. Aynı kahveyi altı farklı bardağa koyarak tadına bakıyorsunuz.  Aralarda su içmeniz gerekiyor. Bu arada kahveyi tadına baktıktan sonra yutmuyor,  tükürüyorsunuz. Kahveyi tadarken ne kadar oksijenle beraber çekerseniz o kadar  doğru tat alırsınız. Bu kişilere provador deniliyor. Tabii ki bu tatları ayırt  edebilmeniz için dünyada yetişen kahve türlerini çok iyi tanımanız gerekir'' diye  konuştu.       