Organ nakillerinin 'hava kuvvetleri'
Sağlık Bakanlığı'nın 'Hava Ambulans Sistemi' kapsamında hizmet veren 19 helikopter ile 4 uçak bugüne kadar 130 kez organ nakli için havalandı. Her sorti en az 2 kişiye can oldu.
ZAMANLA yarışın yaşandığı organ nakillerinde görev alan hava ambulansı ile helikopterler, ölüm kalım maratonunda ibreyi hayata çevirmeyi başardı. Ekim 2008 yılında 2 helikopter ile başlanan, bugün sayısı 19'a ulaşan ambulans helikopter ve 4 uçak, organ nakli bekleyenlerin imdadına zamanında yetişti. Sağlık Bakanlığı'nın Hava Ambulans Sistemi sayesinde organ nakli için 105 kez ambulans uçak, 25 kez de ambulans helikopterler havalandı. Bu sayede bağışlanan organın bekletilmeden doğru kişiye zamanında ulaştırılması sağlandı. 

Sağlık Bakanlığı verilerine göre organ nakline ilişkin rakamlar da artı yönde seyrediyor. 2002 yılı ile 2011 yılı sonu verileri karşılaştırıldığında kadavra verici sayısı 111'den 334'e, kadavradan yapılan böbrek nakli sayısı ise 189'dan 521'e ulaştı. Karaciğer nakil sayısı 82'den 282'ye çıkarken, kalp nakli sayısı da 20'den 93'e yükseldi. 2002 yılında Türkiye'de toplam 23 adet olan böbrek nakli merkezi bugün itibariyle 62'ye çıkarıldı. Karaciğer nakli merkezleri sayısını 15'ten 33'e çıkaran Bakanlık, kalp nakli merkez sayısını da 6'dan 9'a ulaştırdı. Ayrıca bugün itibariyle üç olan akciğer nakli merkezi sayısının artması bekleniyor. Üç akciğer nakli merkezinin ruhsat alma aşamasında olduğunu öğrenildi.