Rapor psikolojilerini daha da bozuyor
Cinsel istismara uğrayan çocukların muayenesinde sanığın ne kadar ceza alacağını belirlemeye çalışılırken çocukların ömür boyu etkisi kalacağı ruhsal sorunlar yaratılıyor 
 Kocaeli Üniversitesi (KOÜ) Tıp Fakültesi Adli Tıp Anabilim Dalı Öğretim Üyesi Prof. Dr. Başar Çolak, "Tüm cinsel istismara uğrama iddiası olan çocuklardan Adli Tıp Kurumu’ndan rapor alınma konusundaki genel eğilim, yargılama sürecini uzatmakta, çocukların ruhsal sağlıklarında olumsuz etkiler oluşturmaktadır" dedi. 
 Fiziksel istismarın ortaya çıkarılmasında sadece beden muayenesinin yeterli olmadığını belirterek, bu çocukların farklı alanlarca birlikte değerlendirilmesi ve gerekli tetkiklerin yapılması gerektiğini söyledi. 
 OLAYI UNUTMAK İSTERKEN BAŞA DÖNÜYOR
  
 Prof. Dr. Çolak, cinsel istismara uğradığı iddia edilen 7 yaşındaki bir kız çocuğunun, muayenesi sırasında çocuğun uzun bir süre hiçbir yanıt vermeden kızgın bir şekilde oturduğunu gözlemlediklerini anlatarak şunları söyledi: 
 "Çocuk, ’Niçin senin sorularına cevap vereyim?’, ’Senden sonra başka kimse soru soracak mı?’, ’Senin diğer doktorlardan ne farkın var?’, ’konuşmak istemiyorum’ şeklinde tepkiler verdi. 
 Mağdur çocukların muayenesinde sanığın ne kadar ceza alacağını belirlemeye çalışırken, çocukların ömür boyu etkisi kalacağı ruhsal sorunların yaratıldığını vurgulayan Çolak, suça sürüklenen çocukların muayenesinde de benzer sorunların yaşandığını ifade etti. 
 YARGILAMA SÜRECİ UZUYOR
  
 Tüm cinsel istismara uğrama iddiası olan çocuklardan Adli Tıp Kurumu’ndan rapor alınma konusundaki genel eğilimin yargılama sürecini uzattığını dile getiren Çolak, uzayan dava süreci ve bu süreçte yaşanan olumsuzlukların, çocukların ruhsal olarak daha fazla etkilenmelerine neden olurken tedavi olmalarını da engellediğini söyledi. 
 Başar, Çocuk Hakları Sözleşmesi göz önünde bulundurularak yargılanma sürecinin oluşturulması ve çocuğun sadece rapor alacak kişi olarak görülmemesi gerektiğini anlatarak rapor sonrası takiplerinin yapılması ile çocuğun yaşayabileceği sıkıntılara yönelik tedbir kararlarının önerilmesi gerektiğini vurguladı. 
 AA