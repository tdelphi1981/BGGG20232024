Yataktan kalktığımda doğrulamıyorum
Siz okurlarımızdan e-mail yoluyla gelen bel ağrılarıyla ilgili soruların yanıtlarını fizik tedavi ve rehabilitasyon uzmanları Dr. Eser Alptekin, Prof. Dr. Cihan Aksoy, Dr. Vildan Çerçi, ağrı uzmanı Prof. Dr. Ayşen Yücel ile nöroşirürji uzmanı Doç. Dr. Mehdi Sasani yanıtladı. İşte sorularınız ve yanıtları:
Soru: Bel fıtığım için fizik tedavi, ilaçlar vs. hiçbiri çare olmadı. Doktorların bir kısmı ameliyat, bir kısmı iğne, bir kısmı gerek yok diyor. Günüm ağrısız geçmiyor, yaşama enerjim kalmadığı gibi bu ağrıya dayanacak gücüm kalmadı.
Prof. Dr. Ayşen Yücel: Böyle yakınmaları olan hastaların multidisipliner bir ekip tarafından değerlendirilmesinde yarar var. Tabii öncelikle ekipten bir doktorun hastayı muayene etmesi ve tetkiklerini değerlendirmesi gerekir. 
Soru: Ağrım yılda 2-3 kez tekrarlıyor. Ters bir hareket yapmamış olsam bile bir anda belimin sağ tarafında kılıç gibi saplanan bir ağrı. Zor yürüyorum. Sağ tarafa doğru yamuluyorum. MRda disk siyah görünüyor. Ne önerirsiniz?
Prof. Dr. Ayşen Yücel: Diskin siyah görünmesi genellikle diskte yıpranma bulgusudur. Tarif edilen şiddetli ağrı, fıtık bulgusu olabilir ancak bu ağrılı dönemde hastanın mutlaka muayene olması gerekir. Ancak bu şekilde sorunun gerçek nedeni ortaya konabilir. 
Soru: Her sabah bel ağrısı ile uyanıyorum. Isındıkça geçiyor. Neden?
Prof. Dr. Ayşen Yücel: Sabah tutukluğu çok farklı nedenlerle oluşabilir. Omurgayı tutan romatizmal hastalıklar ya da kireçlenme nedeniyle olabilir. Hastanın yaşına göre tüm tetkiklerin yapılması şart. 
Soru: 8 ay önce bel fıtığı tanısı kondu (L5 S1). Ağrılar sağ bacağımdan dizimin aşağısına kadar iniyor. Ağrı kesici kullanıyorum. Böyle bir durumdaki bir bel fıtığı hastası ne kadar zamanda iyileşir? Hangi tedaviyi önerirsiniz? 
Dr. Eser Alptekin: İlaç tedavisi hastalığınızla ilgili sorunları çözmeyebilir. Fizik tedavi ve rehabilitasyon programlarından fayda görürsünüz. Fakat öncelikle muayenenizin yapılıp sorunun değerlendirilmesinde fayda var. 
HAFİF TOPALLIYORUM 
Soru: 26 yaşındayım yaklaşık 20 gün önce bel fıtığı olduğumu öğrendim. Sol bacağımda ağrı, ayağımda uyuşma ve hissizlik vardı. Doktorum çok ilerlemiş olduğunu hemen ameliyat olmam gerektiğini söyledi. Ama ben hemen olmak istemedim. Başka bir doktora gittim o da bana 2 iğne ve ilaç tedavisi verdi. Hâlâ kullanıyorum ve giderek daha iyi hissediyorum. Ağrı, uyuşma geçti ama hâlâ sol bacağımdaki çekme ve güçsüzlük devam ediyor. Topallayarak yürüyorum. Ameliyat olmalı mıyım?
Dr. Eser Alptekin: Ameliyat olmanız gerekmiyor. Sol bacaktaki çekme ve güçsüzlük önemli. Bacaktaki güçsüzlük kasların gücünün azaldığını gösterir, kaslar da rehabilitasyon ile güçlenir. 
BACAĞIMIN DIŞI YANIYOR 
Soru: 37 yaşında bir erkeğim. Sabahları yataktan kalkmaya çalıştığımda hemen doğrulamıyorum. Ya da yataktan kalktıktan sonra belimde bir ağrı oluşuyor. Yarım saat içinde yavaş yavaş geçiyor. Bunun sebebi nedir?
Dr. Vildan Çerçi: Bu ağrı omurlar arasındaki disk bozukluğunun belirtilerine uyuyor. Sorun yatak veya yatış biçiminde değil. Uzun süre sabit kalmaktan kaynaklanıyor. McKenzie tedavi programındaki egzersizlerden faydalanma olasılığınız oldukça yüksek. 
Soru: Sol bacağım 15-16 senedir ağrıyor. Bacağımın dış kısmı ayakta durduğumda adeta yanıyor. Bacağımda güç kaybı oluyor. Ayakta uzun süre duramıyorum. Yol yürüyemiyorum. Sol kalçamın içinde şiddetli bir ağrı var. Son yıllarda büyük abdestimi tutmakta zorlanıyorum. Son aylarda idrara sık çıkıyorum. Doktorlara çok gittim. Sinir sıkışması vb. teşhisle ilaç tedavisi verdiler. Biraz rahatlamasına rağmen yine şiddetli olarak devam ediyor. Hiçkimse fizik tedavi uygulamadı. Yararı olur mu?
Dr. Vildan Çerçi: Acilen bir beyin ve sinir cerrahına görünmeniz gerekir. Bulgularınız ileri derecede bel fıtığı bulguları ve fizik tedaviyle iyileşmesi mümkün olmayabilir. 
FITIK TEKRARLAR MI 
Soru: 6 ay arayla iki sefer bel fıtığı ameliyatı geçirdim. İlkinde düşük ayak oldu ve yaklaşık 6 aylık bir fizik tedavi sonucu yürüyebildim. Fakat korkunç yanmalar yaşamaya başladım. 2 sene ilaç kullandım. Şu anda azalmasına rağmen devam ediyor ve yorulup bazı ilaçları kullandığımda çok artıyor. Bu durumdan kurtulma şansım var mı? Ameliyattan sonra da fıtık tekrarlar mı?
Doç. Dr. Mehdi Sasani: Bel fıtığı ameliyatından sonra ne yazık ki fıtık tekrarlayabilir. Nedeni disk ve omurga kemiğinde gelişen ve hatta ameliyattan sonra da devam eden dejenerasyon ve oynama. Bu nedenle genelde ikinci veya daha fazla ameliyatlarda ameliyat bölgesine belin mekaniğini destekleyecek vida sistemi konması uygundur. Genelde sinir etkilendiğinde veya hasar oluştuğunda nöropatik ağrı olur. Bu ağrı yanma tarzındadır. Uzun süre ilaç tedavisi gerekebilir. Bir de sinirin ne derecede etkilendiğini anlamak için EMG testi yapılmalı. 
Soru: Yaklaşık 1 aydır sol kalçam çok ağrıyor. Ayağa kalktığımda ilk saniyelerde hemen yürüyemiyorum. Yatakta rahat dönemiyorum. Kısacası sol kalçamın üstünde gitmeyen bir ağırlık var. İş ortamında oturup kalkarken ve yürürken çok zorlanıyorum. 37 yaşında bayanım, çok sağlıklı yaşayan, çok sağlıklı beslenen biriyim.
Dr. Eser Alptekin: Bu yürüme şekline biz kompansatuar skolyoz diyoruz. Bu da vücudun belden çıkan sinirlere zarar vermemesi için aldığı pozisyon. Tedaviyle düzelirsiniz. 
Soru: 21 haftalık hamileyim. Disk kayması şikâyetim vardı ve 2 sene önce ameliyat oldum. Belime 8 çivi takıldı. İlk hamileliğimde henüz ameliyatlı değilken 8inci ayda ağrılarım başlamıştı. Yine ağrılarımın olmaması için yapabileceğim egzersiz veya herhangi bir şey var mı?
Dr. Eser Alptekin: Hem hamileliğin hem de belinizle ilgili rehabilitasyon programı yararlı olur. 
Fıtık seyrek ama çok konuşuluyor 
Soru: Belim birkaç gün ağrısız giderken sonra tekrar ağrı başlıyor ve birkaç gün devam ediyor. Bunun nedeni ne olabilir? MRda diskte çok hafif bir dışa doğru uzama vardı. Bacaklarımda uyuşukluğum yok...
Prof. Dr. Cihan Aksoy: Tekrarlayan bel ağrıları sadece fıtığa bağlanamaz. Nedenleri çok çeşitli olabilir. İdrar yolları problemleri, kadınlarda üreme organlarındaki enfeksiyonlar, safra kesesi, bağırsak sorunları, ailevi Akdeniz ateşi, orak hücreli anemi gibi kan hastalıları vs. Ayrıca doğrudan kas iskelet sistemi sorunları da bel ağrılarına neden olabilir. Kaslarda tetik nokta denen kulunç benzeri odaklar tekrarlayan bel ağrılarının önemli nedenlerinden. Belin aşırı çukur olması, bel kemiklerinin dizilim bozuklukları, doğumsal anomaliler de tekrarlayan bel ağrısına yol açabilir. En sık görülen doğum, kilo, hareketsizlik gibi nedenlerle karın ve çel çevresi kaslarının zayıflaması. 
UNUTMAYIN 
-  Uzun süre oturmayın. Yarım saatte bir kalkın ve belinizi arkaya esnetin.
-  Bel desteksiz, gövdenizi salarak kambur oturmayın.
-  Ağır objeleri tek başınıza kaldırmayın.
-  Düzenli yürüyüş yapın, yüzün.
-  Uzun süre ayakta sabit kalmayın. Sık sık yer değiştirin ve yürüyün.
-  Yüksekteki cisimlere ulaşmak için basamak kullanın.
-  Herhangi bir spor aktivitesi yapmaya başlamadan önce doktorunuzun bel için verdiği egzersizleri yaparak ısınmayı unutmayın.
-  Çok derin ve yumuşak koltuklara oturmayın.
-  Yatağınız çok sert ya da çok yumuşak olmamalı. Normal sertlik uygundur.
-  Elektrikli süpürgeyle veya paspasla yerleri temizlerken öne doğru eğilmeyin ve belinizi dik bir pozisyonda tutun.
-  Fazla kilolardan kurtulun.
-  Yüksek topuklu veya topuksuz ayakkabı giymeyiniz.
-  Stresin bel ağrısını artırdığını unutmayın, baş etmeyi öğrenin. 
BİTTİ