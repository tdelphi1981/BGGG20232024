Haşim Kılıç'tan önemli açıklama
Anayasa Mahkemesi, Sayıştay'ın denetim yetkisini kısıtlayan yasayı oybirliğiyle iptal etti. Taha Akyol'a konuşan Anayasa Mahkemesi Başkanı Haşim Kılıç, "Yürütme erki denetimi sevmeyebilir ama demokrasi erkler-denetimler dengesine dayanır" dedi. Hürriyet gazetesi yazarı Taha Akyol, köşesinde "devrim niteliğinde" dediği kararla ilgili Haşim Kılıç'ın şu sözlerine yer verdi: 

"Önce Meclis'in bütçeyi denetleme hakkı... Meclis, bütçeyi sadece mali hesap açısından denetlemez. Vatandaşlar toplanan vergilerin 'etkin, ekonomik, verimli' kullanılıp kullanılmadığını denetleme yetkisine de sahiptir. Ona göre gerektiğinde soru veya gensoru önergesi verilir. Sayıştay'ın vet, yani verimlilik, etkinlik, tutumluluk açısından denetim yetkisini kaldırırsanız, meclis'in, yasama erkinin bu yetkisini kısıtlamış olursunuz. Oybirliğiyle anayasaya aykırı bulduk bunu."

Taha Akyol, Haşim Kılıç'la yaptığı görüşmenin ardından bu kararla Anayasa Mahkemesi'nin güçler ayrılığını kuvvetlendirdiğine de köşesinde yer verdi.