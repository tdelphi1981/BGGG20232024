Eller tetikte Suriye nöbeti
Suriye'nin Haseki kentine bağlı Rasulayn mıntıkasında çıkan çatışmalar nedeniyle Ceylanpınar'daki okullarda bugün eğitim ve öğretime ara verildi 
 Rasulayn’da, sabaha karşı ordu birlikleriyle Özgür Suriye Ordusu’na bağlı güçler arasında yer yer şiddetli çatışmalar yaşandı. Silah ve top seslerinin Ceylanpınar ilçesinden de duyulduğu olayların ardından ilçe merkezi ve köylerdeki okullarda eğitim ve öğretime 1 gün ara verildi. 
 Belediye hoparlörleri ve polis araçlarından vatandaşların sınır bölgesine yaklaşmamaları konusunda uyarı yapıldı. 
 Şanlıurfa’nın Ceylanpınar İlçesi’nin birkaç yüz metre uzağında bulunan Suriye’nin Haseki kentine bağlı Resulayn İlçesi'nde ordu birlikleri ile muhalifler arasında dün başlayan şiddetli çatışmalar devam ediyor. Güvenlik önlemlerinin en üst seviyeye çıkarıldığı ilçede, vatandaşlar büyük tedirginlik yaşıyor.
 
 ASKER SİPERDE SURİYE’Yİ İZLİYOR
 
 Gün boyu silah seslerinin susmadığı ilçede, ateşlenen mermilerin çıkardığı barut kokusu sınır hattına yakın noktalardan net olarak duyulmaya başlandı. Çatışmaların sınıra çok yakın noktalarda yoğunlaşması üzerine, vatandaşlara bölgeden uzaklaşmaları yönünde çağrılar yapılırken, askerler ise sıfır noktasında ellerinde silahlarıyla siper alarak Suriye’yi izlemeye başladı. 
 DHA