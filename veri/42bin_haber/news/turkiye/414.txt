Kanser hastası hoca öldü
Çanakkale 18 Mart Üniversitesi'nin "mazeretsiz mesaiye gelmediği" gerekçesiyle istifa etmiş saydığı kanser hastası Yardımcı Doçent Doktor Güran Yahyaoğlu tedavi gördüğü hastanede hayatını kaybetti. Üniversite yönetimi, Yahyaoğlu'nun hastalığıyla ilgili belgenin kendilerine 13 Aralık'ta ulaştırıldığını, sorunun iletişim kopukluğundan kaynaklandığını savundu. Milliyet Gazetesinin ulaştığı belgeye göreyse, Yahyaoğlu'nun durumu hastaneye 10 ay önce bildirilmiş. Çanakkale Onsekiz Mart Üniversitesi'nin (ÇOMÜ) mazeretsiz mesaiye gelmediği gerekçesiyle istifa etmiş saydığı ancak Ankara'daki hastanede kemik iliği kanseri nedeniyle tedavi gören öğretim üyesi Yrd.Doç.Dr. Güran Yahyaoğlu, hayatını kaybetti. Yrd.Doç.Dr.Yahyaoğlu'nun ölümü ve yaşadığı süreç, rektörlük tarafından yapılan yazılı açıklamayla duyuruldu.

Ankara Üniversitesi Tıp Fakültesi Hematoloji Ana Bilim Dalı yoğun bakım ünitesinde kemik iliği kanseri nedeniyle tedavi gören ve görevli olduğu ÇOMÜ'nün, mazeretsiz olarak mesaiye gelmediği iddiasıyla "istifa etmiş" saydığı, ancak YÖK'ün kararı bozmasıyla görevine devam edebilen Yenice Meslek Yüksekokulu'nda görevli 48 yaşındaki Yrd.Doç.Dr. Güran Yahyaoğlu dün hayatını kaybettiği ortaya çıktı.

Üniversiteden açıklama

Talihsiz öğretim üyesinin ölümü ve yaşadığı süreç ÇOMÜ'den yapılan yazılı basın açıklaması ile duyuruldu. Hastanede son nefesini veren öğretim üyesinin ölümünün ardından yapılan ve meslektaşlarının tepkisini çeken açıklamada, şöyle denildi:

"Bir gazetede, Yenice Meslek Yüksekokulu öğretim üyelerimizden Yrd.Doç.Dr. Güran Yahyaoğlu'nun kanser hastası olmasına rağmen 'müstafi' sayıldığı iddia edilmiştir. Öncelikle resmi kurumlarda tüm işlemlerin (işe başlama ve müstafi sayılma da dahil) resmi evrak üzerinden yapıldığını ve sıkı kurallara bağlandığını hatırlatmak gerekir. Kurumların müstafi sayma konusunda evrak olmaksızın kullanabilecekleri herhangi bir yetkileri bulunmamaktadır. Buna rağmen sayın Yahyaoğlu'nun rahatsızlığını göz önünde bulunduran Çanakkale Onsekiz Mart Üniversitesi 2011 ve 2012 yılları içerisinde yapılabilecek her türlü kolaylığı göstermiş, belge gecikmelerinde bazen risk alınarak, çalışan lehine hareket edilmiştir. Ancak 23 Ekim 2012 tarihinden 14 Aralık 2012 tarihine kadar geçen 52 günlük sürede sayın Yahyaoğlu'nun durumunu belirtir hiçbir rapor veya bilgi üniversiteye ulaştırılmamıştır. Bu gibi durumlarda yasalar çok açıktır. Buna rağmen çalışanımızın zarar görmemesi için sayın Yahyaoğlu lehine gerekli beklemeler yapılmış, ancak geçen sürenin yaklaşık olarak 2 aya ulaşmış olmasına rağmen, durumu belirtir herhangi bir rapor veya belge sunulmaması nedeniyle zorunlu olarak işlemlere başlanmış ve ilgili kişinin müstafi sayılması yasanın zorunlu emri üzerine ilgili birimlerce önerilmiştir." 

Yahyaoğlu'nun sağlık raporu ve fotoğraflarının avukatı tarafından 13 Aralık'ta üniversiteye ulaştırıldığı ve 2 aydır hastanede yattığının bu şekilde öğrenildiği belirtilen açıklamada, gerekli işlemlerin başlatıldığı söylendi. Yrd. Doç. Dr. Güran Yahyaoğlu'na idarecilerin mobbing uyguladığı iddialarına ilişkin de, olayın 2010 yılına ait olduğu ve o tarihten bu yana yöneticilerin değiştiği ifade edildi. 

Açıklamada ayrıca Güran Yahyaoğlu'nun 16 Aralık'ta yaşamını kaybettiği belirtilerek, ailesine başsağlığı dilendi.