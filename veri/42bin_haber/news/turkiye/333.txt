Sebahat Tuncel: "Sorumlular görevden alınmalı"
BDP İstanbul Milletvekili Sebahat Tuncel, Van'da öğretmenlik yapan Gülşah Aktürk'ün eski arkadaşı olduğu iddia edilen kişi tarafından öldürülmesiyle ilgili olarak Van Vali Yardımcısı ve diğer sorumluların görevden alınması gerektiğini söyledi. Tuncel, Meclis'te düzenlediği basın toplantısında, kadına yönelik şiddetin önüne geçilemediğini savundu. Kadın erkek eşitliğinin tam anlamda sağlanamadığı sürece kadına yönelik şiddetin konuşulmaya devam edeceğini belirten Tuncel, zihniyetin değişmediğini ifade etti.

Kadınlara şiddete karşı koruma imkanı getirildiğini anımsatan Tuncel, koruma talebi içeren başvuruların yüzde 75'inin kağıt üstünde olduğunu, gerçek koruma sağlanmadığını savundu.

Tuncel, Van'da görev yapan Gülşah Aktürk'ün eski erkek arkadaşı olduğu iddia edilen kişi tarafından geçen hafta Konya'da öldürülmesi olayını anımsatarak, hükümetin konuyla ilgili somut adım atmadığını ifade etti.

Olayla ilgili Milli Eğitim, İçişleri ve Aile ve Sosyal Politikalar bakanlıklarının soruşturma başlatması gerektiğini savunan Tuncel, Aktürk'ün başvurduğu Van Vali Yardımcısı ile diğer sorumluların görevden alınması gerektiğini söyledi.