Anne soyadına bir zafer de İzmir'den
İzmir'de, muhasebeci Sevda Kocaman, iki kez evlenip anlaşmalı boşandığı eşi Ramazan E.'den olan 9 yaşındaki kızı Sevda Nil'in soyadını, mahkeme kararıyla kendi kızlık soyadıyla değiştirtti. 
Anayasa Mahkemesi'nin bu yolu açmasıyla Türkiye'de kadınlar adına 4'üncü zaferi elde eden Sevda Kocaman, "Kadınların önceki davaları bana cesaret verdi. Benim de davamın lehime sonuçlanması, başka kadınlara cesaret versin. Çocuğuna, ailesine duyarsız olan kocalara belki de en güzel ceza. Adalet yerini buldu" diye konuştu. 
Muhasebecilik yapan 34 yaşındaki Sevda Kocaman, 2002 yılında, yaşamını, bir market zincirinde çalışan 35 yaşındaki Ramazan E. ile birleştirdi. Çiftin evliliğinden şu an 9 yaşında olan, ilköğretim okulu öğrencisi Sevda Nil dünyaya geldi. Mutlu giden evlilik, bir süre sonra bozulurken, çift, 2007 yılında boşandı. Kızları için biraraya gelip 2010'da tekrar evlenen çiftin ikinci birlikteliği de geçen yıl yine anlaşmalı boşanmayla bitti. Mahkeme, çocuğun velayetini anne Sevda Kocaman'a verdi. 
Anayasa Mahkemesi'nin, geçen yıl Aralık ayında, boşanmada çocuğun velayeti anneye verilmişse, annenin çocuğa kendi soyadını vermesinin yolunu açmasıyla anne Sevda Kocaman, tekrar soluğu adliyede aldı. Avukatı Banu Yetişenler aracılığıyla İkinci Asliye Hukuk Mahkemesi'ne başvuran Sevda Kocaman, velayeti kendisinde olan çocuğu Sevda Nil'in kızlık soyadı olan Kocaman olarak değiştirilmesini istedi. Yargılama sonunda hakim, davayı kabul edip kızın soyadını Kocaman olarak değiştirdi. 
'En büyük ceza' 
Hukuki mücadelesinde zaferini elde eden Sevda Kocaman, "Çocuğumun babası, onu hiçbir şekilde aramıyor, ilgilenmiyor. Görmeye de gelmiyor. Kadınların bu tipteki önceki davaları bana cesaret verdi. Benim de davamın lehime sonuçlanması, başka kadınlara cesaret versin. Çocuğuna, ailesine duyarsız olan kocalara belki de en güzel ceza. Adalet yerini buldu. Mutluyum" diye konuştu. 
Korkmasınlar 
Sevda Kocaman'ın avukatı Banu Yetişenler, "Kadınlar hiçbir şeyden korkmasınlar. Davamızın lehine sonuçlanmasıyla kadınlar için bir zafer de İzmir'den çıktı. Türkiye'de bu tipteki kazanılmış dördüncü dava oldu. Babaların, çocuklarına duyarsız olması hiçbir şekilde kabullenemez. Çocuklarına kendi soyadlarını vermek isteyen annelere bu davamız örnek olsun" dedi.