'Barış istiyorum, barış, barış'
 
 Paris'te düzenlenen saldırı sonucu öldürülen PKK’nın kurucularından Sakine Cansız’ın babası İsmail Cansız akşam saatlerinde geldiği Atatürk Havalimanı’nda gazetecilere " Lanet olsun savaşa. Barış istiyorum. Barış, barış, barış" diye haykırdı.
 
 >>> 3 PKK'LININ CENAZESİ İSTANBUL'DA
 
   Sakine Cansız, Kürdistan Ulusal Kongresi Paris temsilcisi Fidan Doğan ve Kürt aktivist Leyla Söylemez’in cenazeleri bu akşam üzeri THY’ye ait bir uçakla saat 16.20’de Paris’ten İstanbul’a getirildi.
 
  THY’nin saat 16.20’de Atatürk Havalimanı’na inen uçağı apronda bulunduğu alana park ettikten sonra cenazeler kargo görevlileri tarafından uçaktan indirildi.  Bir konteyner içinde olan cenazeler daha sonra Diyarbakır seferini yapacak olan ve Paris’ten gelen uçağın yanına park ettirilen Türk Hava Yolları’na ait bir başka yolcu uçağına yüklendi.
 
  Cenazelerle birlikte İstanbul’a gelen BDP Milletvekili Nazmi Gür, Sabahat Tuncel ve Aysel Tuğluk cenaze yakınlarıyla birlikte dış hatlar geliş salonundan çıktılar. Buradan iç hatlara geçen Sakine Cansız’ın annesi Zeynep Cansız ve Babası İsmail Cansız kendilerini bekleyenlerle bir araya geldi. 
 
 Daha sonra Diyarbakır uçağına binmek için salona geçen anne ve baba Cansızları kalabalık bir grup yolcu etti. Baba İsmail Cansız burada gazetecilerin sorularına cevap olarak ," Bu memlekette barış istiyorum, barış, barış, barış. Lanet olsun savaşa " diye haykırdı.
 
  Anne Zeynep Cansız ise "Sağolun varolun. Kafam allak bullaktır. Ne diyeyim ki. Kızımla gurur duyuorum. Kızım bir kahramandır" dedi.
 
 Faik KAPTAN-İbrahim YILDIZ-Taner YENER / İSTANBUL,(DHA)