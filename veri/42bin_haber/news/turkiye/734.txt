Bursa-İstanbul deniz uçağıyla 16 dakika olacak
Bursa-İstanbul arasındaki yolculuğu 16 dakikaya düşürecek olan deniz uçağı seferleri önümüzdeki ay başlayacak. Gemlik'ten başlayıp Haliç'te sona erecek yolculuk için kişi başı taşıma ücreti 100 TL olacağı açıklandı. Bursa Büyükşehir Belediyesi Ocak ayı meclis toplantısı Heykel'deki tarihi binada yapıldı. Toplantı öncesi son bir ay içinde hayata geçirilen çalışmalar hakkında meclis üyelerini bilgilendiren Büyükşehir Belediye Başkanı AK Parti'li Recep Altepe, Bursa-İstanbul arasında başlatılacak deniz otobüsü ve deniz uçağı seferleriyle ilgili son durumu anlattı. 

Başkan Altepe, deniz otobüsü seferlerinin 20 gün içerisinde başlayacağını belirterek, Bursa'dan İstanbul'a gerçekleştirilmesi düşünülen deniz uçağı seferleriyle ilgili tüm hazırlıkların da tamamlandığını vurguladı.

Deniz otobüsü seferlerinin ardından deniz uçağı seferlerinin de gecikmeden faaliyete geçeceğini dile getiren Başkan Altepe, deniz uçağı seferleriyle tahmini 100 TL bedelle 16 dakikada Gemlik'ten Haliç'e yolculuk yapılabileceğini söyledi. Başkan Altepe, "Gelen talebe göre sefer noktalarını artırabileceğiz. Gemlik'le Haliç arasındaki karşılıklı seferler başlatıldıktan sonra, alınan verime ve talebe göre yeni sefer noktalarını belirleyeceğiz" diye konuştu.

Uçak seferleri Büyükşehir Belediyesi'ne bağlı Burulaş ile özel Seabird şirketi arasında yapılan anlaşma gereği 19 kişilik uçaklarla gerçekleştirilecek.