Karadeniz'de dev petrol anlaşması!
 
 Türkiye Petrolleri Anonim Ortaklığı (TPAO) ve Shell Arama ve Üretim Türkiye, Türkiye’nin Karadeniz sularının en batı ucunda yer alan 3920 numaralı ruhsat alanında derin deniz arama çalışmalarını yürütmek için bugün Ankara’da Enerji ve Tabbi Kaynaklar Bakanı Taner Yıldız’ın katılımıyla Ortak İşletme Anlaşması imzaladılar. 
 'GELİŞEN EKONOMİYE BORCUMUZ VAR'
  
 Bakan Yıldız imza töreninde yaptığı konuşmasında, petrol ve doğalgaz aramalarına ayrılan bütçenin 13,5 katına çıktığını ifade ederek, "Her zaman söylüyoruz, petrol ve doğalgaz varsa bizim bunu bulmamız lazım. Çünkü gelişen Türkiye’nin gayri safi hasılasını 3 katına çıkaran Türkiye’nin şuan ki resmine bu yakışır. Cari açıktaki gerek ulaştırma sektöründeki, gerekse enerji sektöründeki en fazla ithal kaynağımızın petrol ve doğalgaz olduğunu görüyoruz. O açıdan Türkiye’ye bir borcumuz var, gelişen ekonomiye bir borcumuz var. Bu borcumuzu ödememiz lazım" dedi. 
 Yıldız, 2012 yılında TPAO’nun 54 tane kuyu vurmayı hedeflediğini, bunun biraz daha üzerine çıkarak 57 tane kuyu vurduğunu belirterek sözlerini şöyle sürdürdü: 
 "Her 3 kuyudan bir tanesi dolu çıktı. Bunların kapasiteleri düşük yani Türkiye’nin kullandığı, tükettiği ham petrole ve doğalgaza bakarsak kapasiteleri düşük. Ama ne kadar varsa o kadarını bulacaklar. Eğer bu aramalar yapılmasaydı, bu üretim artışı kamu ve özel sektör tarafından yapılmamış olsaydı biz son on yılda petrol ve doğalgaz ithalatımıza 35 milyar dolar daha fazla para ödeyecektik. Bu önemli bir rakam. O yüzden isterse günlük 10 varil bulalım, isterse bin varil bulalım mutlaka biz bunların değerli olduğuna inanıyoruz. 35 milyar dolar bizim için ciddi bir rakam, önemli bir rakam. 
 Yabancı ortaklarımızı, Türkiye’de ki siyasi istikrara duydukları güvenle beraber ilgilerini daha da artırıyorlar. Shell’e bu açıdan da bir teşekkür etmek isterim. Yalnızca enerji sektörüne, yalnızca petrol varlıklarına, yalnızca doğalgaz kaynaklarına değil, aynı zamanda bunların hepsinin başına koyacağımız Türkiye’de ki siyasi istikrara duymuş oldukları güvenden dolayı ben teşekkür ederim. Çocuklarımıza, geleceğimize daha iyi bir Türkiye bırakmak açısından ve ekonomiye olan borcumuzu ödemek açısından burada yapılacak anlaşmanın, atılacak imzaların hayırlı uğurlu olmasını temenni ediyorum." 
 Yıldız imza töreninde projenin detayları hakkında ise "Yüzde 50-50 ortak olarak bu işi yapacaklar. 1500 kilometrekarelik bir alanda bu sismiklerini de devam ettirecekler. 150 milyon dolar civarında da bir teminat mektubu bu işlemin içerisinde olacak" şeklinde konuştu. 
 TPAO GENEL MÜDÜRÜ UYSAL
  
 TPAO Yönetim Kurulu Başkanı ve Genel Müdürü Mehmet Uysal konuyla ilgili, "Bloğun tam olarak potansiyelini değerlendirmek ve keşfedeceğimiz gaz ve petrolün ticari miktarını geliştirmek için gereken tüm kaynaklar Shell ve TPAO’da bulunmaktadır. Neler bulabileceğimizi görmek adına sıkı bir arama programında Shell ile birlikte çalışmak için sabırsızlanıyoruz" şeklinde konuştu. 
 SHELL ARAMA VE ÜRETİM DİREKTÖRÜ ANDY BROWN
  
 Shell Uluslararası Arama ve Üretim Direktörü Andy Brown ise "Shell dünya çapında fırsatları takip ediyor ve Türkiye’yi de önemli arama olanakları sunan bir ülke olarak görüyor. Bu anlaşma, TPAO ve Shell adına gerçekleştirilmiş bir diğer büyük fırsattır ve biz, önümüzdeki üç yıl boyunca yapacağımız arama çalışmalarını tamamlamak için sabırsızlanıyoruz" dedi. 
 DHA
  
   
 
  