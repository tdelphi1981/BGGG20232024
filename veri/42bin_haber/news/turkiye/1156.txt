'Kız çocukları' için gözyaşartan seferberlik
 
 Karlıova’da, ilköğretimden sonra kızlarını liseye göndermeyen aileleri ikna etmek için Hüseyin Hüsnü Tekışık Oratokulu Müdürü Özkan Bingöl, Müdür Yardımcısı Hüsamettin Poyraz, Rehberlik Öğretmeni Selma Aydıner ile İngilizce Öğretmeni Özge Poyraz, büyük çaba gösteriyor. Müdür ve öğretmenler, sıcaklığın akşamları sıfırın altında 20 dereceye kadar düştüğü ilçede her akşam bir kız öğrencinin ailesini ziyaret ederek, anne ve babaları, kız çocuklarını okula göndermeleri konusunda ikna etmeye çalışıyor. 
 ''SONGÜL EĞİTİMİNE DEVAM EDECEK''
  
 Öğretmenler son olarak 8’inci sınıf öğrencisi Songül Kandemir’in ailesini ziyaret edip, kız çocuklarını okutmalarının önemini anlattı. Bingöl, "Bizler öğrencilerimizin motivasyon düzeyini yüksek tutmak amacındayız. Özellikle SBS’de öğrencilerin daha dikkatli olmaları için, evlerindeki çalışma ortamlarının sağlıklı olması için bazı çalışmalar yürütüyoruz. 
 Kırsal bölgede bulunan özellikle kız öğrencilerimizin aileleri, öğrencilerini belirli yaşlarda okullardan alarak, bu öğrencilerin eğitim ve öğretimlerini sınırlamaktadır. Aile ziyaretlerimizde başta rehber öğretmenimizin aile ile görüşmeleri sağlanmakta ve aile ikna edilmektedir. 
 Ailelerin bizleri evlerinde gördüklerinde çok mutlu olduklarını görüyoruz. Öğrencilerimizin kendilerini yalnız hissetmemeleri konusundaki bu çalışmalarımız, her akşam farklı bir öğrenci ziyareti ile devam edecektir. Bölgemizde özellikle kız çocuklarımız 6 veya 7’nci sınıflardan sonra aileler tarafından okutulmuyor. Bu düşünceyi ailelerden yok etmek için büyük çaba sarf eden tüm öğretmenlerimize teşekkür ediyorum" dedi. 
 Öğretmenler ile baba Selahattin Kandemir arasında devam eden sohbet sırasında Songül’ün eğitimi hakkında bilgi alışverişinde bulunuldu. Baba Kandemir de kız çocukların okutulmasından yana olduğunu belirterek, kızını okuldan almayı düşünmediğini söyledi.