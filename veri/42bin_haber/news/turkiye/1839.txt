Kılıçdaroğlu: "Başbakan'dan yanıt bekliyoruz"
CHP Genel Başkanı Kılıçdaroğlu, "İmralı tutanakları" konusunda Başbakan'dan yanıt beklediklerini söyledi. Kılıçdaroğlu, İzmir Büyükşehir Belediyesi tarafından Gaziemir ilçesinde yaptırılacak yeni fuar alanının temel atma törenine katıldı. 

Törende konuşma yapan Kılıçdaroğlu, Türkiye'nin hem dış siyasette hem de sorunların çözümü noktasında iyi yönetilmediğini ileri sürerek, şunları söyledi: 

''Suriye ile Irak ile İran ile alıp veremediğimiz nedir? Barış içinde yaşamak varken... Suriye'de akrabaları olan Türkiye'deki yurttaşlarımız var. Irak'ta, İran'da akrabaları var. Bu güzel coğrafyada kardeşçe yaşamak varken neden savaş, neden kavga? 2002 yılında sıfır terör ortamı varken, 2013'ü düşünün, neden Türkiye 10 yılda bu noktaya geldi? Türkiye'yi terör batağı içine sokan anlayışı nasıl haklı göreceğiz. Ülkeyi kim yönetiyor, haberlere tutanaklar yansıdı. 

Haberi kim sızdırıyor, bunun üzerinde duruyorlar. Geçiniz bunları. Gazeteci arkadaşımız habercilik başarısının altına imza atmış. Ülkeyi yöneten Başbakan'dan yanıt bekliyoruz, konuşmasını bekliyoruz. Milletin önünde açıkça görüşünü beyan et, biz bunu bekliyoruz. Bir tarafta olanı gördük, dinledik, görüşleri medyaya yansıdı. Şimdi ortağın öbür tarafına bakmamız gerekiyor. Öbür ortak konuşacak. 'Benim konuşmaya hakkım yoktur' diyemez. Eğer bu ülkeyi adam gibi yönetiyorsan, devlet adamı kimliği ile yöneteceksen, senin yanıtını bekliyoruz. Çık milletin önüne ve konuş, ne bekliyorsun sen?'' 

"Tutanakları açıklayın"

"1 Mart tezkeresi" tutanaklarının yayınlanması için TBMM Başkanlığı'na başvurduklarını anımsatan Kılıçdaroğlu, "Tutanakları açıklayın. Kim ne konuştu, kim neyi savundu, kim 'yabancı yabancı askerler bu topraklara gelsin' dedi, kim karşı çıktı, bu milletin bilmeye hakkı var. 1,5 milyon Müslüman, Irak'ta öldürüldü, binlerce Müslüman kadına tecavüz edildi. O dönem sesiz kalanlar, artık bu halka hesap vermek zorundadırlar. O tutanaklar açıklanmalıdır, halktan bir şey gizlememeliyiz" diye konuştu.