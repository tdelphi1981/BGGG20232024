Heyelan yolu yuttu
Çanakkale-İzmir karayolunun Erenköy Beldesi bağlantı yolu bir aydır devam eden heyelan nedeniyle çöktü. Uzun yıllar Çanakkale-İzmir yolu olarak hizmet veren, geçen yaz hizmete giren yeni köprülü viyadüğün ardından sadece Erenköy Beldesi bağlantı yolu olarak kullanılmaya devam eden karayolu, heyelana yenik düştü. 

21 Ocak'ta meydana gelen ilk heyelanda 1800 yıllık Roma dönemine ait bir istinat duvarı ortaya çıktı. 

Tarihi dokuyu ortaya çıkardığı için heyecan yaratan heyelan, bir hafta sonra kötü yüzünü gösterdi. 

Gün yüzüne çıkardığı tarihi duvarı geri aldı. Bununla da kalmadı, bağlantı yolunun bir şeridini yuttu. Devam eden toprak kayması nedeniyle bu sabah iki şeritli asfalt Erenköy bağlantı yolunun, Çanakkale'den Erenköy'e gidiş şeridi tamamen çöktü. Heyelanın devam etmesi ve yolun tehlike arz etmesi nedeniyle yol trafiğe kapatıldı.

Köprülü viyadük tehdit altında 

Heyelan nedeniyle Erenköy bağlantı yolunun bir şeridi dereye doğru kayarken, asfalt yolda 300 metre uzunluğunda yeni çatlaklar oluştu. Çatlağın bir ucunun, Çanakkale-İzmir karayolu bağlantısını sağlayan köprülü viyadüğün Çanakkale tarafında kalan ayağına kadar uzanması tehlikeyi daha büyük boyutlara taşıdı.
 
"Acil olarak inceleme yapılmalı"

Çanakkale Onsekiz Mart Üniversitesi Mühendislik Fakültesi Jeoloji Mühendisliği Bölümü Öğretim Üyesi Prof. Dr. Doğan Perinçek, bir ay önce başlayan heyelan nedeniyle bölgede tehlikenin giderek büyüdüğünü söyledi. 

Bu sabah Erenköy bağlantı yolunun bir şeridini yutan heyelan nedeniyle asfalt yolda 300 metre uzunluğunda çatlak meydana geldiğini belirten Prof. Dr. Doğan Perinçek, "Bölgedeki heyelan aşırı yağışların etkisiyle bir ay önce harekete geçti. Heyelanın yarattığı yoldaki çatlak nedeniyle Çanakkale-İzmir karayolu içinde bulunan köprülü viyadük de tehdit altında. Mal ve can emniyetini sağlamak için heyelanı durdurmak lazım. Mühendisler acil olarak bölgede inceleme yapmalı. Kaymayı durdurmak için yeni bir istinat duvarı çözüm olabilir. Aksi takdirde heyelan gelişirse viyadüğün ayağına zarar verebilir" dedi.