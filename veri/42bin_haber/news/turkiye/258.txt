Takla atıp, bariyerlere çarptı: 1 ölü, 2 yaralı
İstanbul Sarıyer'de kontrolden çıkan bir otomobil, takla atarak bariyere çarptı. Otomobilden fırlayan Selçuk Bayrak olay yerinde hayatını kaybetti. Kazada araç içindeki diğer 2 kişi de yaralandı. Kaza, Baltalimanı, Hisar Caddesi üzerinde saat 03.00 sıralarında meydana geldi.

Henüz sürücüsü belirlenemeyen 34 CVV 58 plakalı otomobil, kontrolden çıkarak karşı yöne geçti. Bariyere çarpan otomobil yaklaşık 200 metre sürüklenerek durdu.

Bu sırada otomobilden düşen Selçuk Bayrak olay yerinde hayatını kaybetti.

"Aydınlatma direkleri yanmıyordu"

Kendi imkanlarıyla otomobilden hafif yaralı olarak çıkan Enes Gül, ambulansla Okmeydanı Eğitim ve Araştırma Hastanesi, Semih Gökyürek ise Şişli Etfal Eğitim ve Araştırma Hastanesi’nde tedavi altına alındı. Kazayı görerek gelen vatandaşlar, cadde üzerindeki aydınlatma direklerinin yanmadığını ileri sürdü. 

Olay yerinde oğlunu aradı

Kazayı haber alarak, olay yerine gelen Semih Göktürk'ün annesi, olay yerinde oğlunu aradı. Anneye oğlunun daha önce ambulansla hastaneye kaldırıldığı ve iyi olduğu söylendi. Derin bir nefes alan anne, daha sonra oğlunun yanına gitti.

"Belediye biliyor ama..."

Şantiyede yatarken sesten uyandıklarını söyleyen şantiye işçisi Şenol Buldum, "Biz sese uyandık. Geldiğimizde arkadaşlar arabadan çıkmıştı. Polisi aradık. Dört kişi olduklarını iddia ettiler. Biz aradık ama dördüncüyü bulamadık. Burada daha önce de kazalar oldu.Dört-beş aydır aydınlatma direklerinde elektrik yok. Belediye ve Tedaş bunu biliyor ama bir gelişme yok" dedi.

Yapılan incelemenin ardından Selçuk Bayrak’ın cesedi İstinye Devlet Hastanesi morguna kaldırıldı. Polisin olayla ilgili araştırması sürüyor.