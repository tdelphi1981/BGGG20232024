İstanbullu yeni yılı Nişantaşı'nda karşıladı
Yılbaşı kutlamalarının önemli noktalarından Nişantaşı'nda yeni yıla girmek isteyen vatandaşlar kutlama alanını doldurdu. Müzik ve ışık gösterileri eşliğinde coşan kalabalık, yeni yıla girme heyecanı yaşıyor. Kutlama yapılmayacak olmasına rağmen vatandaşlar yeni yılı karşılamak için Taksim'de de toplandı. Şişli Belediyesi'nin Abdi İpekçi Caddesi üzerinde kurduğu platform çevresinde vatandaşlar toplanmaya başladı. Yılbaşına saatler kala kalabalık giderek artıyor. Işık ve müzik gösterileriyle coşan vatandaşlar, yeni yılı heyecanla bekliyor. Nişantaşı'nda belediyenin hazırladığı alanın yanı sıra her cadde ve sokakta ayrı bir eğlence var. Eğlence yerlerinin içinde ve önünde de vatandaşlar yeni yılı müzik ve çeşitli gösteriler eşliğinde bekliyor.     

Yeni yıl kutlamaları Taksim Meydanı'nda geçen yıllara göre sönük geçiyor.Geçen yıllarda Taksim Meydanında sahne kurulması ve çalınan müziklerle eğlencelerin yapıldığı yerde şimdi polisler bekliyor.Eğlencelerin Nişantaşı'nda yoğunlaşması da vatandaşları oraya yönlendiriyor.Taksim ve İstiklal Caddesinde ise daha çok turistler geziyor. Polis ekipleri Taksim Meydanında ve ara sokaklarda beklemesini sürdürüyor.
 
Taksim Meydanı Düzenleme Projesi çalışmaları kapsamında, bu yıl Taksim'de yılbaşı kutlaması yapılmayacak olmasına rağmen, vatandaşlar akşam saatlerinden itibaren Tünel-İstiklal Caddesi-Taksim Meydanı arasında yoğunluk oluşturdu. Bazı gruplar küçük çapta kutlama yapmaya başladı. Bölgedeki yoğunluk her geçen saat artarken, yılbaşı nedeniyle 6 metre genişliğinde, 1,5 metre yüksekliğinde 64 adet takla süslenen İstiklal Caddesi'ndeki eğlence mekanları, afişlerle müşteri çekmeye çalıştı. 

Çeşitli müzik ve gösteri gruplarının sokak performansı sergilediği Tünel Meydanı ve İstiklal Caddesi boyunca, özellikle ateşle gösteri yapan gruplar yoğun ilgi gördü.

Taksim Meydanı'nda, meydana çıkan yollarda ve caddede tezgah açan satıcılar, yılbaşıyla ilgili ürünler sattı.

Özellikle taciz, kapkaç, yankesicilik gibi suçların önüne geçmek için güven timleri seyyar satıcı, Noel Baba, ayakkabı boyacısı ve Milli Piyango bileti satıcısı kılığında, yeni yıla huzurlu bir şekilde girilmesi için bölgede görev aldı.

Nişantaşı'nda da vatandaşlar akşamın ilk saatlerinden itibaren 4 metre eninde, 300 metre uzunluğunda kırmızı halı ile kaplanan Abdi İpekçi Caddesi'ni doldurdu.

Abdi İpekçi ve Teşvikiye caddelerine kurulan fotoğraf koltuklarına yetişkinler, yılbaşı faytonuna ise çocuklar yoğun ilgi gösterdi. Süslemelerin altında hatıra fotoğraf çektiren İstanbullular, kutlama alanına kurulan dev platformdaki DJ'lerin performansına eşlik ederek yeni yıla "merhaba" demeyi bekliyor. 

Mobil MOBESE Merkezi

İstanbul Emniyet Müdürlüğü, yılbaşının kutlanacağı alanlarda yaşanabilecek olumsuzluklara müdahale için Taksim'deki Gezi Parkı'na Mobil Komuta
Merkezi kurdu. Taksim ve İstiklal Caddesi'nde suçluların tespit edilmesi amacıyla da bölgedeki güvenlik kameralarına 120 kamera takviyesi yapıldı. İstanbul genelindeki 4 bin 988 kameranın ve yılbaşının kutlanacağı alanların takip edileceği merkezden gelişmelere anında müdahale edilecek. Bu merkezdeki monitörlerden, görevliler canlı olarak takip ettiği olası gelişmeleri tespit ettikten sonra diğer ekranda görünen en yakın ekibi tespit edip, telsiz aracılığıyla bu ekipleri harekete geçirecek.