"Başbakan Öcalan'a af hazırlığında"
MHP Grup Başkanvekili Oktay Vural, Başbakan Recep Tayyip Erdoğan'ın dilinin altında af yattığını ileri sürerek, "Sayın Başbakan'ın 'istedikleri ülkelere gidebilirler' sözünün altında yatan PKK'ya, Öcalan'a yönelik bir af hazırlığıdır" dedi. Vural'a, TBMM'de, Başbakan Erdoğan'ın, silahlar bırakıldığı andan itibaren PKK'lı teröristlerin başka ülkelere gitmesinin önü açılabileceği yönünde basına yansıyan sözleri soruldu.

Teröristleri, önce F Tipi'nde misafir etmek gerektiğini, sonra Türk adaletine teslim olmaları gerektiğini belirten Vural, "Adaletten kaçmalarını mı öneriyor? Hani Türk adaleti tecelli edecekti?" diye sordu. Hiç kimsenin adaletten kaçmasına izin verilmemesi gerektiğini ifade eden Vural, sözlerini şöyle sürdürdü:

"Zaten istedikleri ülkelere gidiyorlar. Oslo'da görüşmediler mi? Başbakan, Avrupa ülkelerine gelen terör örgütü mensuplarının hiç yakalanmadığından şikayet etmiyor mu? Zaten istedikleri ülkede oturuyor, besleniyorlar, Irak'ın kuzeyinde besleniyorlar. Terör örgütüyle Oslo'da başlayan süreç devam etmektedir, adım adım Oslo'da mutabakata varılan protokoller hayata geçiriliyor.

Maalesef Türkiye Cumhuriyeti Devleti, PKK terör örgütüyle masaya oturarak, siyasal çözüme teslim olmuştur. PKK terör örgütünün arzu ve istekleri yerine getiriliyor. Büyükşehir Yasası geçirildi, ana dilde savunma, ana dilde eğitim; şimdi de Başbakan'ın dilinin altında yatan; aftır. Öcalan'ı muhatap alarak açlık grevleri konusunda oynadıkları tiyatroyu devam ettiriyorlar. Bundan sonraki süreç, Sayın Başbakan'ın istedikleri ülkelere gidebilirlerin altında yatan PKK'ya, Öcalan'a yönelik bir af hazırlığıdır. Bu ortaya çıkmıştır."

"Valilerin seçimle geldiği rejimin adı nedir?"

Vural, Erdoğan'ın Pakistan dönüşü uçakta ifade ettiği önemli bir konunun bulunduğunu belirtti.

Erdoğan'ın, "Türkiye'yi eyalet ve federasyona dönüştürerek, başkanlık sistemi peşinde koştuğunu" ileri süren Vural, Erdoğan'ın, "Valiler de seçimle gelebilir" dediğini kaydetti.

Valilerin, eyalet ve federasyonlarda seçimle geldiğini ifade eden Vural, Büyükşehir Yasası ile büyükşehirlerin neden bütün şehirlere dönüştürüldüğünün şifrelerinin çözülmeye başlandığını söyledi.

Vural, "Büyükşehir sınırlarını mülki idare sınırlarına genişlettiklerinde, büyükşehir belediye başkanı seçimi ile valinin seçimi aynı yapıldığında, orada bir devletin oluşturulmasının
hedeflendiği gayet açık. Böylece AKP ve BDP'nin, Büyükşehir Yasası'nda gizli ortak olduğu açığa çıkmıştır" diye konuştu.

Vural, "Valilerin, seçimle geldiği rejimin adı nedir?" diye sorarak, bunun federatif bir sistem olduğunu belirtti.

Bu süreçlerin, millete hazmettirilmek istendiğini savunan Vural, "Adım adım getiriyorlar. Bu senaryo dışarıda hazırlanmış. Kurbağa gibi, pişire pişire, adım adım, yeni millet, yeni devletler çıkartmak isteyen hain bir proje gerçekleştiriliyor. Devleti yönetenler aracılığıyla bunlar yapılıyorsa, artık iş millete kaldı. Egemenliğimizi, kimliğimizi, bölgelerimizi, irademizi bölmek isteyen bir zihniyet Türkiye'yi yönetiyor. Kararı verelim, beraber mi yaşayacağız, yoksa ayrışacak mıyız, millet egemenliği, iradesi mi hakim olacak yoksa bölge, etnik egemenlik mi hakim olacak? Atılan her türlü adım, PKK, BDP, KCK üçlüsüyle birlikte atılan adımdır. Başbakan'ın ifadeleri bunlardır. Alın Öcalan'ın görüşlerini, alın yol haritasını, işte Erdoğan'ın 2023 haritası bu. Bunlar beraber yürüdüler, aynı dağın yeli, aynı dağın gülleri bunlar" diye konuştu.