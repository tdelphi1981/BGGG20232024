CHP heyeti, Cüneyt ve Başar'ı almaya gitti
CHP Hatay Milletvekili Refik Eryılmaz, yaklaşık 9 kişilik heyetle Suriye'ye giderek bu ülkede tutulan gazeteci Cüneyt Ünal ve Filistinli Bashar Fehmi Kadumi'yi getirmek istediklerini belirterek, "Tabi biz bu gazetecileri insanlık adına, tamamen barışa katkı sunacağı endişesi ve düşüncesiyle bunlara sahip çıkıp Türkiye'ye getirmeye çalışıyoruz" dedi. Heyet Suriye'ye gitti Eryılmaz, Anemon Otel'de, CHP Hatay Milletvekilleri Mevlüt Dudu, Hasan Akgöl ile Ankara Milletvekili Levent Gök ve Ehl-i Beyt Kültür ve Dayanışma Vakfı (EHDAV) Başkanı Ali Yeral ile gazetecilere yaptığı açıklamada, yaklaşık bir ay önce Suriye'yi ziyaret ettiklerini, orada da Devlet Başkanı ile görüşme imkanı bulduklarını hatırlattı.

Devlet Başkanı ile görüşmelerinde tutuklu gazetecilerin serbest bırakılmasıyla ilgili taleplerini ilettiklerini belirten Eryılmaz, şöyle devam etti:

"Kendisi 'Türk gazetecilerin tutuklu olduğundan haberim yok. Ama bunu araştıracağım. Böyle bir şey varsa elbette ki biz size yardımcı olmak isteriz' dedi. Daha sonra yetkililerle yaptığımız görüşmelerde özellikle Cüneyt Ünal ile ilgili olarak kendi ellerinde olduğunu ve verebilecekleri yönünde bir açıklamalarda bulundular. Bunun üzerine biz bir heyet oluşturmaya karar verdik. Şu anda 4 milletvekiliyle beraber Hatay Milletvekilleri Hasan Akgöl, Mevlüt Dudu ve Ankara Milletvekili Levent Gök ve EHDAV Başkanı Ali Yeral ve diğer basın temsilcilerinden oluşan yaklaşık 9 kişilik bir heyetle Suriye'ye gidip her iki gazeteciyi; Cüneyt Ünal ve eşi Türk olan Filistin asıllı Ürdün vatandaşı Bashar'ı da; getirmek istiyoruz" diye konuştu.

Bu gazetecileri insanlık adına, tamamen barışa katkı sunacağı endişesi ve düşüncesiyle bunlara sahip çıkıp Türkiye'ye getirmeye çalıştıklarını vurgulayan Eryılmaz, "Başka bir amacımız yok. Bugüne kadar bu gazeteci arkadaşlarla ilgili girişimde bulunulmamış olması da ayrıca sorgulanması gerekiyor. Biz CHP olarak sivil toplum örgütleriyle bu gazetecilerin Türkiye'ye, ailelerine kavuşması için bir mücadele veriyoruz. Bu bir iki gün içerisinde Suriye'ye gidip bu arkadaşları getirmeye çalışacağız" dedi.

Bir basın mensubunun "Gazetecilerin getirilmesiyle ilgili herhangi bir sıkıntı yaşayacağınızı düşünüyor musunuz?" sorusu üzerine Eryılmaz, "Cüneyt Ünal'ın getirilmesiyle ilgili herhangi bir sıkıntı yok gibi görünüyor. Diğer gazeteci arkadaşımızla ilgili pozisyonunu bilmiyoruz. Onunla ilgili ayrıntılı bilgi sahibi olmadığımız için şu anda kesin bir şey söyleyemiyoruz. Ama biz giderken öbür gazeteci arkadaşımızı da getirmek istiyoruz onun mücadelesini vereceğiz, ama oraya gittikten sonra bununla ilgili net bir açıklama yapabiliriz" ifadelerini kullandı.

Eryılmaz, birkaç gün içerisinde Suriye'ye gidip bu işi çözeceklerini, gidecekleri gün ve zamanla ilgili herhangi bir açıklama yapmayacaklarını ama geldikten sonra açıklamada bulunacaklarını sözlerine ekledi.

"Birkaç gün sonra deyip, birkaç dakika sonra gittiler"

Açıklamadan bir süre sonra da CHP Hatay Milletvekilleri Refik Eryılmaz, Mevlüt Dudu, Hasan Akgöl ile Ankara Milletvekili Levent Gök ve Ehl-i Beyt Kültür ve Dayanışma Vakfı (EHDAV) Başkanı Ali Yeral Suriye'ye gitmek için Yayladağı Gümrük Kapısı'na gitti. Burada işlemlerini yaptıran CHP heyeti, gazeteciler Cüneyt Ünal ve Bashar Fehmi Kadumi'yi Türkiye'ye getirmek için Suriye'ye gitti. Eryılmaz, birkaç gün sonra Türkiye'ye gazetecilerle birlikte dönmeyi planladıklarını söyledi.