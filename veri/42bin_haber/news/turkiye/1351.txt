Canlı bomba değil paket
 
 Ankara'da 2 kişinin ölümüyle sonuçlanan saldırıyı başta ABD basını olmak üzere, dünya basını "son dakika" ve "flaş" kodlarıyla  okuyucularına duyurdu. Haberlerde, ABD Elçiliği'ndeki intihar saldırısında en az 1 kişinin öldüğü ve çok sayıda yaralı olduğu belirtildi.
 
 TELEGRAPH: CANLI BOMBA DEĞİL
 
 İngiliz Telegraph gazetesi internet sayfasında, Ankara'da ABD Büyükelçiliği'ne yapılan saldırıyı "flaş" haber olarak duyurdu. Gazete, ABD Büyükelçiliği'ndaki patlamanın "intihar saldırısı" olmadığını ileri sürdü. Ankara'daki İngiliz Büyükelçiliği'ne haberi dayandıran Telegraph, saldırıya bir bombanın neden olduğunu ancak "canlı bomba" olmadığını iddia etti. Gazeteye açıklama yapan bir elçilik yetkilisi, "Saldırı canlı bomba ya da bomba yüklü araçla yapılmadı. Ya birisi oraya bir paket bıraktı ya da attı" dedi.
 
 BBC: ANKARA'DA ABD ELÇİLİĞİNDE PATLAMA
 
 İngiliz yayın kuruluşu BBC, Ankara'da ABD Büyükelçiliği önünde bir patlama meydana geldiğini belirtti. ABD Büyükelçiliği'ne yönelik intihar saldırısında bir kişinin öldüğü ve yaralılar olduğu vurgulandı. Saldırı sonrası birçok ambulans ve itfaiye ekibinin olay yerine geldiği belirtildi. Saldırıdan ABD Büyükelçiliği'nin iç kısmının zarar görmediği de ifade edildi. 
 
 REUTERS: ABD ELÇİLİĞİ SALDIRISINDA 1 ÖLÜ
 
 Uluslararası haber ajansı Reuters da, Ankara'da ABD Büyükelçiliği'ne yapılan saldırıyı "flaş" koduyla abonelerine duyurdu. Reuters haberinde, ABD Büyükelçiliği önündeki saldırıda en az bir kişinin öldüğü belirtildi.
 
 NEW YORK TIMES: ANKARA'DA TÜRK ELÇİLİĞİNE SALDIRI
 
 Amerikan gazetesi New York Times da, Ankara'da ABD Büyükelçiliğine yönelik saldırıyı internet sayfasında "son dakika" haberi olarak verdi. Haberde, ABD Büyükelçiliği binası önünde hasar meydana geldiği ve gökyüzüne dumanların yükseldiği belirtildi.
 
 CNN: ABD ELÇİLİĞİNE İNTİHAR SALDIRISI
 
 Amerikan televizyonu CNN, Ankara'daki ABD Büyükelçiliği'ne intihar saldırısında bulunulduğunu belirtti. CNN haberinde, saldırı sonrası 1 kişinin öldüğü ve 2 kişinin yaralandığını vurguladı.
 
 THE TIMES: YARALILAR HASTANELERE TAŞINDI
 
 İngiliz Times gazetesi, ABD’nin Ankara Büyükelçiliği’nde meydana gelen patlamanın haberini internet sayfasında manşetten verdi. "ABD’nin Türkiye Büyükelçiliği’ne intihar saldırısı" başlığı ile duyurulan haberde 2 güvenlik görevlisinin öldüğü belirtildi. Gazete, patlamada büyükelçilik kapısının büyük hasar gördüğünü ve enkazın çevreye saçıldığını yazdı. Çok sayıda yaralının ambulanslarla hastanelere kaldırıldığı belirtildi.
 
 WASHINGTON POST: PKK VE EL KAİDE VURGUSU
 
 Amerikan Washington Post gazetesi, ABD’nin Ankara Büyükelçiliği’ndeki patlamada en az 2 ölü olduğunu duyurdu. Saldırıyı henüz kimsenin üstlenmediğini belirten gazete, Türkiye’de PKK ve İslamcı militanların aktif olduğuna dikkat çekti. PKK’nın geçtiğimiz yıl saldırılarını artırdığı belirtildi. Gazete, 2003 ve 2008 yıllarında El Kaide bağlantılı örgütlerin İngiliz ve Amerikan elçiliklerini hedef alan canlı bomba saldırılarına da değindi. 2003 yılında İstanbul’daki İngiliz Konsolosluğu’nun hedef alındığı bombalı saldırıda 58 kişinin öldüğü hatırlatıldı. 2008 yılında İstanbul’daki Amerikan Konsolosluğu’nda meydana gelen bombalı saldırıda 3 saldırganın ve 3 polis memurunun öldüğü belirtildi. Gazete, Türkiye’nin Suriye’deki Esad rejimini sert bir şekilde eleştirdiğine de dikkat çekti ve Patriot füzelerinin geçtiğimiz hafta sonu Suriye sınırına yerleştirildiğini yazdı.
 
 DER SPIEGEL: ABD ELÇİLİĞİNDEKİ PATLAMA ÇOK SAYIDA YARALI VAR
 
 Alman Der Spiegel dergisi de internet sayfasında, Ankara'da ABD Büyükelçiliğine yönelik saldırıyı ilk haber olarak verdi. Der Spiegel'in haberinde, saldırı sonrası çok sayıda kişinin yaralandığı ve bölgeye yardım ekiplerinin sevk edildiği belirtildi.
 
 PRESS TV: TÜRKİYE'DE ABD ELÇİLİĞİ ÖNÜNDE PATLAMA
 
 İran'ın İngilizce yayın yapan devlet televizyonu Press TV'de, Ankara'da ABD Büyükelçiliği önünde meydana gelen patlamayı, internet sayfasında ilk haber olarak verdi. Haberde, ABD Büyükelçiliği önünde bir patlama meydana geldiği 2 kişinin öldüğü ve birçok kişinin de yaralandığı belirtildi. 
 
 ntvmsnbc