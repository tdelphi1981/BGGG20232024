Kurtlar köpeği parçaladı
 
 Olay, saat 02.00 sıralarında meydana geldi. Köye inen 4 kurt, Muhammet Çamkerten’e ait bakkalın önünde Ömer Uzun’un ’Paşa’ adlı 4 aylık yavru köpeğine saldırdı. Bu sırada olayı gören Abbas Kabaoğlu bağırarak kurtları kaçırmaya çalıştı ancak başarılı olamadı. Kurtlar boğdukları yavru köpeği parçalayıp ormana sürükledi, ağaçların arasında kayboldu. 
 ’KÖPEĞE ÇOK ÜZÜLDÜK’ 
 Köylülerden Abbas Kabaoğlu, gece eve giderken kurtların önüne çıktığını belirterek, "Köpeğe saldırdılar. Bağırdım ancak kurtlar köpeği bırakmayıp parçaladı. Öyle tehlikeli bir durum yaşandı ki anlatılamaz. Sabah aradık ama yavru köpeği bulamadık. Ayıların peteklerimize ve insanlara saldırmasını alışmıştık ancak şimdi bir de kurtlar eklendi. Köpeğe çok üzüldük" dedi. 
 ’VURMAKTAN BAŞKA ÇARE YOK’ 
 Kurtların tehlikeli olmaya başladığını belirten Ahmet Çamkerten, "Bunlar insana da saldırır. Karşılaşırsan vurmaktan başka çare yok" derken, bakkal Muhammet Çamkerten de kamera görüntülerini izledikten sonra, "Biri köpeğin boğazına yapıştı. Diğerleri sağdan soldan saldırdı. Köpeği parçalayıp ormana sürüklediler ve gösden kayboldular" diye konuştu. DHA