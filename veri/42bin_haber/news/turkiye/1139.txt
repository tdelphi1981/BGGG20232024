Mardin KCK davasında 9 tahliye
 
 Mardin’de 21 Ekim 2011 tarihinde Kent Meclisi’ne yönelik düzenlenen KCK soruşturması sonucunda açılan davanın ilk duruşması bugün yapıldı. Diyarbakır 8’nci Ağır Ceza Mahkemesi’nde görülen ve 49 kişinin yargılandığı Mardin KCK davasına 19 tutuklu sanık ve bazı tutuksuz sanıklar ile avukatları ve yakınları katıldı. 
 
 Aralarında Mardin’de kapatılan DTP ve BDP eski il başkanları, sendikacılar ve il genel meclis üyelerinin de bulunduğu sanıklar hakkındaki delillerin okunmasının ardından avukatlar savunma yaptı. Sanık avukatları yaptıkları savunmalarda müvekkillerinin tahliyelerini talep etti. 
 Duruşmaya kısa bir ara veren mahkeme 19 tutuklu sanıktan Adil Başaran, Mehmet Dayan, Naime Akın, Veysi Parıltı, Tarık Acay, Cemal Keskin, Ayhan Doğan, Orhan Ablak ve Adil Özkan’ın tahliyelerine karar verdi. 10 sanığın tutukluluk halinin devamını karar veren mahkeme, duruşmayı erteledi.
 
 Dosyada yargılanan sanıklar hakkında, ’Yasa dışı eylem organize ettikleri’, ’Eylemlere katılarak örgüte bilerek ve isteyerek yardım ettikleri’, ’KCK sistemine bağlı olarak Mardin Kent Meclisi adı altında illegal bir yapılanma oluşturdukları’ iddiasıyla 3 yıldan 17 yıla kadar değişen oranlarda hapis cezaları isteniyor.
 
 
 Felat BOZARSLAN/ DİYARBAKIR, (DHA)