Sürücü kurslarına büyük soruşturma
Yurt genelindeki 3 bin 298 sürücü kursundan bin 410'u hakkında direksiyon eğitiminde kurallara uymadıkları gerekçesiyle soruşturma açıldı. Milli Eğitim Bakanlığı'nın, özel motorlu taşıt sürücüleri kurslarına yönelik denetimlerinde, yurt genelindeki 3 bin 298 kurstan bin 410'u hakkında direksiyon eğitiminde, bin 57'si hakkında ise teorik derslerde kurallara uymadıkları gerekçesiyle soruşturma açıldı.

Sürücü kursları sayısı ve açılan soruşturma oranlarına göre, İstanbul ilk sırada yer aldı. 606 özel motorlu sürücü kursunun bulunduğu kentte, 567 kurs hakkında direksiyon eğitimini, 382'si hakkında da teorik eğitimleri yeterince yapmadıkları için soruşturma başlatıldı.

Yaptığı bir denetimle ilgili bilgi veren Özel Öğretim Kurumları Genel Müdürü Mehmet Küçük, bir programa katılmak üzere gittiği Antalya'da sistem üzerinden, sürücü kurslarının belirledikleri ders programlarını aldığını ve ders gözüken bazı kurslara akşam saatinde denetime gittiğini anlattı.

Bu kurslarda hiç eğitim olmadığını ve hatta hiçbir kursiyer bulunmadığı gibi dört sürücü kursundan ikisinin de kapalı olduğunu tespit ettiğini dile getiren Küçük, bu kurslar hakkında soruşturma başlattıklarını söyledi.

Soruşturma geçiren kurumlar, Kanuna göre ilk hatalarında 15 gün ile 3 ay arasında geçici kapatma cezası alıyor. Aynı suçun tekrarlanması durumunda ise ceza sürekli kapatma oluyor. 