Sahte altın bozdururken yakalandılar
 
 Adapazarı Uzunçarsı’da bir kuyumcuya sahte altın verilmek istendiği ihbarını alan polis ekipleri, kent çıkışında içerisinde 2’si kadın 4 kişinin bulunduğu otomobili durdurdu. 
 İstanbul’a gitmek isterlerken yakalanan M.T. (34), G.Z. (33) ile kadın şüpheliler F.T.(25) ve A.Y. (25) getirildikleri Emniyet Müdürlüğü’ndeki sorgulamalarında erkek şüphelilerin, kadın şüphelilere değişik illerde de aynı yöntemle sahte altın bozdurttuğu tespit edildi. Şüphelilerin araçlarında yapılan aramada 3 sahte kolye bulunurken, şüphelilerin aynı gün Arifiye İlçesi’nde bir kuyumcuya bin lira karsılığında sahte altın sattığı belirlendi. 
 'GEZMEK İÇİN ÇIKTIK'
  
 Poliste sorgulanan erkek şüphelilerin benzer suçlardan daha önce 8 kez yakalandıkları, G.Z.nin de iki suçtan arandığı kimlik sorgulamasında tespit edildi. Araçta bulunan iki kadının ise suç kayıtlarına rastlanmazken, polisteki ifadelerinde "Bize Adapazarı’na gezmeye gideceğimizi söylediler. Biz de gezmek için çıktık. Sonra yanlarındaki altınları gösterip bize bozdurmamızı istediler. Biz de bozdurduk. Bize de para vereceklerdi. Ancak sahte olduklarını bilmiyordum" dediler.  
 Kuyumculara sahte altın vermek istedikleri belirlenen 2’si kadın 4 şüpheli ifadelerinin ardından adliyeye sevk edildi. 
 DHA