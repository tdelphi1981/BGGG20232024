PKK'lı 3 kadın toprağa verildi
Paris'te öldürülen 3 PKK'lı kadın Tunceli, Mersin ve Kahramanmaraş'ta düzenlenen cenaze törenleri ile toprağa verildi. Paris'te öldürülen 3 PKK'lı kadından Sakine Cansız'ın cenazesi, Tunceli'de 10 bin kişinin katıldığı bir törenle toprağa verildi.

Demokratik Toplum Korgnesi Genel Başkan Yardımcısı Aysel Tuğluk, BDP milletvekilleri Nazmi Gür, Halil Aksoy, Grup Başkan Vekili ve Bingöl Milletvekili İdris Baluken ile İstanbul Milletvekili Sebahat Tuncel'in de katıldığı cenaze töreninde, cenaze aracı kortej eşliğinde helallik alınmak üzere şehir merkezinin Dağ Mahallesi'nde oturan ailesinin evine götürüldü. Sık sık PKK lehine sloganların atıldığı, Zazaca ağıtların yükseldiği yürüyüş sırasında kadınlar cenaze aracının yanından ayrılmazken, erkeklerin aracın arkasından yürümesi dikkat çekti. 

Evinin önünde Cansız'ın annesi Zeynep ve babası İsmail Cansız tabuta sarılarak gözyaşı döktü. Burada duaların okunmasından sonra helallik alındı ve cenaze Cemevine geri götürülmek üzere, yeniden kortej eşliğinde yola çıkarıldı.

Sakine Cansız'ın tabutunu omuzlayan kadınlar, yaklaşık 3 kilometre taşıdıkları cenazeyi, alkış ve sloganlarla yeniden Cemevi'ne getirdi. 

Kepenklerin açılmadığı, araçların kontak kapattığı Tunceli'de öğlen saatlerinde Cemevi'nde düzenlenecek törenden sonra Sakine Cansız'ın cenazesi, Asri Mezarlıkta toprağa verilecek.

Fidan Doğan Barış'ta toprağa verildi

Fidan Doğan'ın cenazesi Kahramanmaraş'ın Nurhak ilçesine bağlı Barış Beldesi'nde toprağa verildi. 

Diyarbakır'daki törenin ardından Adıyaman'a getirilen Kürdistan Ulusal Kongresi Paris Temsilcisi Fidan Doğan'ın cenazesi Gölbaşı ilçesinde toplanan BDP'lilerin de katılımıyla yaklaşık 200 araçlık konvoy eşliğinde toprağa verileceği Nurhak İlçesi'nin Barış Beldesi'ne getirildi. Cemevi ve Kültür Merkezi'ne getirilen Fidan Doğan'ın cenazesi için düzenlenen törene BDP Genel Başkan Yardımcısı Gültan Kışanak, BDP'li milletvekilleri Nursel Aydoğan, Ayla Akat, Hasip Kaplan, İbrahim Binici, Diyarbakır Belediye Başkanı Osman Baydemir, Fidan Doğan'ın babası Hasan, annesi Fatma, kardeşleri Dilara, Ali ve Uzay Doğan ile yaklaşık 5 bin kişi katıldı. 

Törene katılanlar yası simgeleyen siyah elbiseler ile barışı simgeleyen beyaz kaşkol taktı. Tabuta PKK flaması örtülürken, Abdullah Öcalan lehine sloganlar atıldı. Fransa'da öldürülen 3 kadının posterlerinin taşındığı cenazede güvenlik güçlerinin törenin yapılacağı bölgeden uzakta beklemesi dikkati çekti.

Alevi dedesi cenaze namazı kıldırdı

Daha sonra Alevi dedesi cenaze namazı kıldırdı. Ardından cenaze kadınlar tarafından omuzlara alınarak Diyarbakır Belediyesi'ne ait cenaze aracına konuldu. Cenaze yine konvoy eşliğinde Barış Beldesi'ne 5 kilometre uzaklıktaki Hançıplak Mahallesi'ne getirildi. Cenaze mahalle mezarlığında kadınların ağıtları arasında toprağa verildi.

Leyla Şaylamaz Mersin'de toprağa verildi

Leyla Şaylamaz'ın cenazesi de Mersin'de toprağa verildi. Şaylamaz'ın cenazesi, Diyarbakır'daki törenin ardından Kayapınar Belediyesine ait cenaze aracıyla önce Adana'nın Ceyhan ilçesine, buradan da Mersin'e getirildi. Cenaze, Nur Camisi'nde Cuma Namazı'na müteakip kılınan cenaze namazının ardından toprağa verilmek üzere Güneykent Mezarlığı'na götürüldü. Söylemez'in cenazesi burada defnedildi.

Bu arada Mersin Emniyet Müdürlüğü'nün yanı sıra çevre illerden gelen çok sayıda polis ekibi, mezarlık ile cami arasındaki kavşaklarda güvenlik önlemi aldı.

BDP Genel Başkanı Selahattin Demirtaş, mezarlık yakınında kurulan platformda yaptığı konuşmada, Paris'teki olayın "başlamak üzere olan müzakere sürecini durdurmak için yapıldığını" savundu. Hiçbir ananın ağlamadığı, topraklarında silah sesinin duyulmadığı, sorunların müzakereyle çözüldüğü bir ülke hayal ettiklerini ifade eden Demirtaş, Kürt halkının provokasyona gelmeyen bir halk olduğuna işaret ederek, şunları kaydetti:

"Bugünlerde yaşanan ve halkın provokasyona gelmemesiyle, komplo teorilerini üretenler belki biraz ezilmiştir. Kürt halkı kendi ülkesinde kendi dilini özgürce yaşamak isteyen bir halktır. Bunu anladığımız gün çözümün gerçekleşmesi sadece saat meselesidir. Kürt halkının beklentileri kimsenin malına, mülküne göz diken beklentiler değildir. Kendine ait olanları istiyorlar. İşte biz bu sürece barış süreci diyoruz."

Demirtaş, katliam olarak nitelendirdiği Paris'teki cinayetlerin barış sürecini tıkamamasını istedi.