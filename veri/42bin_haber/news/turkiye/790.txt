PKK yöneticisi çatışmada öldürüldü
Mardin Nusaybin' de bir eve düzenlenen baskında çatışma çıktı. Mardin Valisi Turhan Ayvaz, çatışmada bir üst düzey PKK'lının öldürüldüğünü söyledi 
 Mardin’in Nusaybin İlçesi Selahaddini Eyyubi Mahallesi’nde ihbar üzerine bir eve düzenlenen baskında çatışma çıktı. 
 Sakarya Caddesi’nde bulunan ve PKK’lıların bulunduğu ileri sürülen 3 katlı bir eve bugün saat 14.00 sıralarında terörle mücadele şubesi ekipleri ve özel harekat timleri tarafından baskın düzenlendi. 
 Baskın sırasında çatışma çıkarken, çatışmada el bombaları ile uzun namlulu silahların kullanıldığı belirtildi. Polis bölgeye kimseyi yaklaştırmazken, çevrede toplanan bir grup gösterici polisle çatıştı. Polis, taşlarla saldıran göstericileri gaz bombası kullanarak dağıttı. Yaklaşık yarım saat süren çatışmadan sonra silah sesleri kesildi. 
 Mardin Valisi Turhan Ayvaz, Nusaybin’de bir ihbar üzerine terör örgütü mensuplarına yönelik gerçekleştirilen operasyonda çatışma çıktığını, yaklaşık 20 dakika süren çatışma sonucu üst düzey bir PKK’lının öldürüldüğünü açıkladı. 
 DHA