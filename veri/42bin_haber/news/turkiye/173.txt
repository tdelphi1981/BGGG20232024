'Oyuncak silahını getir kitabı götür'
Muğla'nın Marmaris İlçesi'nde, oyuncak silahını getiren ilkokul öğrencilerine kitap hediye edildi 
 Marmaris’te, Arkadaşım Kitap Sosyal Kültürel İletişim Derneği, Kaymakamlık ve İlçe Milli Eğitim Müdürlüğü koordinesinde, ’Oyuncak Silahını Getir Kitabı Al’ projesi başlatıldı. Proje kapsamında 19 Mayıs Gençlik Meydanı’nda stant açan dernek üyeleri, oyuncak silahını getiren ilkokul öğrencilerine Türk yazarların ağırlıklı olduğu hikaye kitapları dağıttı.
 
 Etkinliğe katılan öğrenciler, ’Bizi oyuncak silahlarla değil kitaplarla büyütün’ dövizler taşıdı. Oyuncak silahla gelen öğrenciler arasında en çok kız öğrencilerin olması dikkati çekti.
 
 Arkadaşım Kitap Sosyal Kültürel İletişim Derneği Başkanı, gazeteci- yazar Sıddık Sönmez, "Yaşadığımız teknoloji ve dijital çağda, gittikçe okumaktan uzaklaşıyoruz. Özellikle çocuklarımızın okuma alışkanlığını yitirmekte. lkemizde kitap okuma oranının yüzde 7-10 olduğunu düşünecek olursak, gelecekte bu oranın çok daha aşağılara düşenme olasılığı var.
 
 Özellikle dizi ve filmlerde, çocuk oyunlarında her sorunu silahla çözüldüğü bilinci oluşturulan bir ortamdayız. Çocuklarımız silahın gücüyle sorunlarının çözüleceğini sanıyor. Oysa her sorunu aklımızı ve düşüncelerimizi kullanarak çözebileceğimizi bilmemiz gerekiyor. Bunu bize ancak kitap okuma sağlayabilir. Biz özellikle ailelere kitabın önemini vurgulamak ve kitap okumayı özendirecek bir çalışma yürütüyoruz. Ne ülkemizde ne de dünyanın hiçbir yerinde, kitap için bu tarz etkinlikler yapılmıyor. 3 yıl önce başlattığımız bu etkinliğimizi diğer şehirlerimizde de gerçekleştireceğiz" dedi.
 
 Sönmez, projeyi önümüzdeki yıllarda Güneydoğu ve Doğu Anadolu Bölgeleri’ndeki illerde de hayata geçireceklerini de söyledi.
 
 Ali GÜNDOĞAN/MARMARİS (Muğla), (DHA)