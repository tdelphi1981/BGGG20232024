Şehit Uzman Çavuş son yolculuğuna uğurlandı
Hakkari'nin Şemdinli İlçesi kırsalında PKK'lı teröristlerle çıkan çatışmada şehit olan Piyade Uzman Çavuş Seyit Yalçın'ın cenazesi, memleketi Yozgat'ın Boğazlıyan İlçesi'nde 3 bin kişinin katıldığı törenin ardından gözyaşlarıyla toprağa verildi 
 Şehit Uzman Çavuş Seyit Yalçın için Cumhuriyet Meydanı’nda düzenlenen cenaze törenine, Başbakan Yardımcısı Bekir Bozdağ, MHP Genel Başkan Yardımcısı Sadir Durmaz, AK Parti Yozgat milletvekilleri Yusuf Başer ve Ertuğrul Soysal, Yozgat Valisi Abdulkadir Yazıcı, Yozgat Belediye Başkanı Yusuf Başer, Özel Kuvvetler Komutanı Tümgeneral Abdullah Barutçu, Tuğgeneral Halil İbrahim Ergin, belediye başkanları, kaymakamlar, şehidin silah arkadaşları ve yakınları ile birlikte 3 bin kişi katıldı.
 
 
 Şehit Uzman Çavuş Seyit Yalçın
 
 Tören öncesi şehidin Kemaliye Mahallesi’ndeki evine giden Başbakan Yardımcısı Bekir Bozdağ, Vali Abdulkadir Yazıcı, şehidin babası Bayram Yalçın, annesi Şükran Yalçın, nışanlısı 23 yaşındaki Ayda Öztürk ve yakınlarına baş sağlığı diledi.
 
 Şehidin annesi Şükran Yalçın oğlunun tabutunun başında ağıtlar yakıp, "Annen kanser hastasıydı, o ölseydi yavrum" diyerek ağıt yaktı.
 
 Metanetli görünen şehidin nişanlısı Ayda Öztürk ise cenazeye katılan yakınlarını "Ağlamayın, hainleri sevindirmeyin" dedi. Ayda Öztürk, "2.5 ay önce nişanlandık. O gün göreve çağırdılar. Aşkım üzerine düşen görevi yaptı. Ona yakışanı yaptı. Kendisi ile gurur duyuyorum" dedi.
 
 Şehit Uzman Çavuş Seyit Yalçın’ın Türk bayrağına sarılı tabutu alana getirildiği sırada, yakınları gözyaşına boğuldu. Kalabalık arasından fırlayıp tabuta sarılan şehidin halası Hatun Hasgül ise yakınları tarafından güçlükle sakinleştirildi. Tören sırasında şehidin görev sırasında taktığı bordo beresi tabutun üstüne konuldu.
 
 Özel Kuvvetler Komutanı Tümgeneral Abdullah Barutçu, şehit babası Bayram Yalçın’ın elini öperek, taziyelerini iletti. Ayakta durmakta güçlük çeken baba Bayram Yalçın ise yaptığı konuşmada, "Oğlum mesleğini severek yapıyordu. Vatan sağolsun" dedi.
 
 Tören, saygı duruşu ve şehidin özgeçmişinin okunmasıyla başladı. Cenaze namazını Yozgat Müftüsü Nuh Korkmaz kıldırdı. Müftü Korkmaz şehit asker için helallik istedi. Cenaze namazına kazılan yaklaşık 3 bin kişi ’Helal olsun’ diye bağırdı.
 
 Daha sonra şehidin annesi Şükran, babası Bayram, abisi Ergün, kardeşi Cihat, nişanlısı Ayda, yakınları ve silah arkadaşları, Türk bayrağına sarılı tabutun başında dua etti, fotoğrafını öptü. İkindi namazının ardından kılınan cenaze namazından sonra şehit Uzman Çavuş Yalçın’ın cenazesi ilçe mezarlığında gözyaşlarıyla toprağa verildi.
 
 
 Harun GÖKÇEOĞLU/BOĞAZLIYAN (Yozgat), (DHA)