Genelkurmay'dan "kızamık" açıklaması
Genelkurmay Başkanlığı, bugüne kadar kızamık hastalığı şüphesiyle gözlem altına alınan toplam 43 personelin durumlarının iyi olduğunu bildirdi. Genelkurmay Başkanlığı'nın internet sitesinde yer alan açıklamada, Türk Silahlı Kuvvetleri (TSK) bünyesindeki bazı birliklerde, yeni katılan erbaş ve erlere yapılan sağlık taraması esnasında kızamık vakası belirlendiği ve söz konusu personellerin derhal karantinaya alındığı belirtildi.

Açıklamada, Sağlık Bakanlığı ile koordineli olarak, önleyici tedbir kapsamında 28 Aralık 2012'de Amasya Garnizon Komutanlığı'nda 7 bin 90, 10 Ocak 2013'te Kütahya Garnizon Komutanlığı'nda 6 bin 400, 3'üncü Ordu Komutanlığı bölgesinde 11 bin 741 olmak üzere toplam 25 bin 231 TSK personeli ve aile bireylerine kızamık aşısı uygulandığı kaydedildi.

Tedbirler sayesinde, hastalığın yayılmasının kontrol edildiği vurgulanan açıklamada, "Bugüne kadar kızamık hastalığı şüphesiyle gözlem altına alınan toplam 43 personelin klinik durumları iyi olup, hayati tehlikeleri bulunmamaktadır" ifadeleri kullanıldı.