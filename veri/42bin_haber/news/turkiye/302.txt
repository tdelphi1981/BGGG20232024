Zap ve Hakurk'a bomba yağdı
PKK'nın Kuzey Irak'ta bulunan Zap ve Hakurk kamplarında hareketli terörist grupların tespit edilmesi üzerine, Diyarbakır'dan kalkan savaş uçakları belirlenen hedefleri bombaladı 
 Irak’ın kuzeyinde istihbarat amaçlı uçuş yapan İnsansız Hava Aracı (İHA) tarafından bugün saat 14.00 sıralarında hareketli PKK’lı gruplar tespit edildi. Teröristlerin daha önce hava operasyonunda bombalanan Zap ve Hakurk bölgelerine yerleşmeye çalıştığı belirtilirken, İHA’dan alınan görüntülerin Diyarbakır 2’nci Hava Kuvvet Komutanlığı’ndaki komuta merkezine aktarılması üzerine, alınan bilgi bölgedeki yerel istihbarat kaynaklarınca da teyit ettirildi.  
 Bunun üzerine 8’inci Ana Jet Üs Komutanlığı’nda konuşlu bulunan ve Suriye’deki gelişmeler için sürekli hazır bekletilen Pars filosuna bağlı tam mühimmatlı 4 savaş uçağı öncelikli olarak bölgeye gönderildi. 
 Irak’ın kuzeyine giden savaş uçakları, İHA’lar tarafından tespit edilen Zap ve Hakurk kampı bölgelerindeki 6 ayrı noktayı bombaladı. Hava operasyonu nedeniyle Diyarbakır’da bulunan 2’nci Hava Kuvvet Komutanlığı’nda hareketlilik devam ederken, bölgeye giden savaş uçaklarının peş peşe kalktıkları görüldü.  
 Zap ve Hakurk bölgesinde tespit edilen terörist hedefler arasında daha önceden vurulan yerlere kurulmak istenen uçaksavar bataryalarının olduğu öğrenildi. Yetkililer hava operasyonu için öncelikli olarak kalkış yapan 4 savaş uçağının emniyetli bir şekilde üsse döndüğünü, operasyonun bölgeye giden takviye uçaklarla devam ettiğini belirtti. 
 DHA