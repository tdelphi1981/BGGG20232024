NATO heyeti Adana'da
NATO heyeti, Türkiye'nin talebi üzerine Patriot Hava Savunma Sistemi'nin kurulması çalışmaları kapsamında Adana'da inceleme yaptı. Çeşitli kentlerdeki incelemelerini tamamladıktan sonra dün Adana'ya gelen heyet, 10. Tanker Üs Komutanlığı'nda askeri yetkililer ile görüşme yaptıktan sonra Adana Şakirpaşa Havalimanı'na geçti.

Havalimanında boş bir arazide incelemede bulunan heyet üyeleri, daha sonra havalimanının yakınlarında bulunan Seyhan İlçe Jandarma Komutanlığı'na gitti.

Burada da arazi incelemesi yapan heyet, yeniden 10. Tanker Üs Komutanlığı'na döndü.

NATO'dan da açıklama

Öte yandan, Suriye sınırına konuşlandırılacak Patriotlar için yer tespit eidlmeye çalışılırken NATO'dan açıklama geldi. İttifakın sözcüsü, "Onay çıktıktan sonra Patriotların konuşlandırılması birkaç hafta alır" dedi. 

NATO Sözcüsü Oana Lungescu,Türkiye'de inceleme yapan heyetin ilerleme sağladığını ve yakın zamanda heyetin bir rapor sunacağını söyledi. Sözcüye göre önümüzdeki Salı ve çarşamba günü ittifaka üye 28 ülkenin dışişleri bakanları Brüksel'de bir araya geldiğinde konuyla ilgili nihai kararın alınabilir. 

NATO Sözcüsü yaptığı açıklamada sert bir söylem de kullandı. Lungescu, "Türkiyeye saldırmaya niyeti olan iki kez düşünsün" dedi.