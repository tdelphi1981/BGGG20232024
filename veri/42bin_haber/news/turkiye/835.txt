Türk kahvesi Avrupa'da
 
 Amerika’ya Türk kültürünü tanıtmak, Türk kahvesini tattırmak için yola çıkan ve Amerikalıların yoğun ilgisini çeken "Gezici Türk Kahvesi Evi", ısrarlar üzerine Almanya, Hollanda ve Belçika’yı kapsayacak şekilde Avrupa turuna çıkıyor. Kahve evi, Avrupa turundan önce 17 Ocak’ta memkeleti Türkiye’ye uğrayıp İstanbullularla da buluşacak. 
 AMERİKA'DAN SONRA AVRUPA'DA 
  
 "Gezici Türk Kahvesi Evi", kendisini ülkesine ve kültürüne adayan ve Türkiye’nin ABD’de daha çok tanınmasını isteyen Türk-Amerikalı genç gönüllülerin ortaya çıkardığı bir proje. Turkayfe.org ve Washington Türk Amerikan Derneği gönüllüleri tarafından dünyada ilk defa hayata geçirilen "Türk Kahvesi Kültürü Tanıtım Turu" kapsamında, geçen yıl, başkent Washington, Baltimore, New York, New Haven ve Boston olmak üzere ABD’nin 5 önemli kentini dolaşan "Gezici Türk Kahvesi", Harvard, Yale, George Washington gibi seçkin üniversiteleri de ziyaret etti. Kurukahveci Mehmet Efendi’nin desteğiyle toplamda yaklaşık 10 bin Amerikalı’ya kahve ikramı yapan ve Amerikalıları Türk kahvesine aşık eden "Gezici Türk Kahve Evi", şimdi de Avrupa turuna çıkıyor.  
 'DOSTLUĞUN TADI'
  
 Mayıs ayında "Türk Kahvesi–500 Yıldır Dostluğun Tadı" sloganıyla yola çıkacak kahve evi, Hollanda, Belçika ve Almanya’yı gezecek. Önde gelen üniversiteler, Avrupa Birliği parlamentosu ve festival alanlarının ziyaret edileceği tur boyunca "kahvenin sultanları", Avrupalılara Türk kahvesini tattıracak, Avrupa sokaklarını kahve kokusuyla dolduracak. 
  
 ÖNCE İSTANBUL'A UĞRAYACAK
  
 "Gezici Türk Kahvesi", Avrupa turuna çıkmadan önce ise memleketinde, kahve ve Boğaz keyfinin bütünleştiği İstanbul’da görücüye çıkacak. İstanbul’da 17 Ocak’ta düzenlenecek "Marka Türkiye" konferansında boy gösterecek "Gezici Türk Kahvesi Evi", 18-19 Ocak tarihlerinde kentin çeşitli noktalarında kahve servisleri yapacak. Projenin koordinatörü ve Turkayfe.org sitesinin kurucu başkanı Gizem Şalcıgil White, AA muhabirine yaptığı açıklamada, ABD’de yaptıkları kahve turu boyunca dünyanın bir çok yerinden ve farklı ülkelerden ziyaret talepleri aldıklarını söyledi. Bu nedenle, "Gezici Türk Kahve Evi"ni ABD sınırlarının dışına çıkarmaya karar verdiklerini belirten Şalcıgil White, şunları kaydetti: "Öncelikli olarak Avrupa’ya gitmemizin özel bir nedeni var. Kahve dünyaya Türk kültürünün bir armağanı olarak yayılmış.  
 AMAÇ KÜLTÜRÜ TANITMAK
  
 Biz de yaklaşık 500 yıl önce İstanbul’dan Avrupa’ya yayılan kahve kültürünün hikayesini yeniden canlandırmak istiyoruz. Bugün dünyada sudan sonra en çok tüketilen içeceklerden biri olan kahve kültürünün bizim topraklarımızdan çıktığına dikkati çekmek istiyoruz." Şalcıgil White, Mayıs ayı için Hollanda ve Belçika’da takip edecekleri rotanın belli olduğunu, Almanya turunun da detayları üzerinde çalıştıklarını dile getirdi. Yerel Türk dernek ve gruplarıyla da iletişime geçeceklerini belirten Şalcıgil White, "Projenin ana amacı, zengin kahve kültürümüzün dünyaya katmış olduğu değer konusunda farkındalık uyandırmak ve kahveyi yurt dışında Türkiye ile özdeşleştirebilmek. Yeni iletişim teknolojileri ülkemizin tanıtımı için çok faydalı olsa da, hala zengin kültürümüzü insandan insana birebir iletişimle tanıtmanın uzun vadede ülke markamıza ciddi katkılar sunabileceğine inanıyoruz" dedi.