Öğretmenlere süt eğitimi
Milli Eğitim Bakanlığı, Okul Sütü Programı kapsamında 81 ilden 218 öğretmene eğitim vermeye başladı. Sağlık Bakanlığı, Gıda, Tarım ve Hayvancılık Bakanlığı ve Milli Eğitim Bakanlığı organizasyonunda yürütülen ve 11 Şubat itibarıyla 30 bin 885 okulda başlayacak Okul Sütü Programı öncesi 81 ilden gelen 218 öğretmene Başkent Öğretmenevi'nde eğitici eğitimi verilmeye başlandı. "Alo 147" temsilcilerinin de yer aldığı eğitimler 2 gün sürecek.

MEB, Sağlık Bakanlığı ile Gıda, Tarım ve Hayvancılık Bakanlığı yetkilileri, öğretmenlere süt dağıtılmadan önce, süt dağıtımı sırasında, süt içilirken ve süt içildikten sonra okullarda yapılacak uygulamalar, karşılaşılabilecek problemler ve süreci yönetebilme konusunda bilgi verecek.

Programa katılacak öğretmenler de okul sütü programı uygulanacak okulların müdürlerine, valiliklerce önceden belirlenmiş tarih ve plan doğrultusunda eğitim verecek. Okul müdürleri de bu kapsamda diğer öğretmenleri ve velileri bilgilendirecek.

Okul Sütü Programı kapsamında, e-okul sistemine veli izin formları girilecek. Veli izin vermediği takdirde öğrenciye süt verilmeyecek. Herhangi bir şikayeti olan veli, durumu form doldurarak yetkililere iletebilecek.

6 milyon 290 bin 977 öğrenciye süt dağıtılacak

Milli Eğitim Bakanlığı Temel Eğitim Genel Müdürü Funda Kocabıyık programın açılışında yaptığı konuşmada, geçen yıl, ana okulları, ana sınıfları ve ilkokul 1 ve 5. sınıflardaki 7 milyon 185 bin 21 öğrenciye süt dağıtıldığını söyledi.

Okul Sütü Programı'nın bu yıl ülke genelinde resmi ve özel ana sınıfı ile ilkokul 1,2,3 ve 4. sınıf öğrencilerine yönelik uygulanacağını hatırlatan Kocabıyık, "Her hafta pazartesi, çarşamba ve cuma günlerinde 200 mililitre ambalajlı, yağlı, sade UHT içme sütü sevkıyatları, Gıda, Tarım ve Hayvancılık Bakanlığı tarafından belirlenecek kriterlere uygun olarak il ve ilçe milli eğitim müdürlüklerinin organizasyonu ve kontrolünde yüklenici firmalar tarafından yapılacak" dedi.

Kocabıyık, güncel verilere göre, programın 30 bin 885 okulda uygulanacağını ve 6 milyon 290 bin 977 öğrenciye süt dağıtılacağını kaydetti.

Program kapsamında herhangi bir sorunla karşılaşıldığında, sürecin planlı ve programlı yönetilebilmesi için ilgili bakanlıkların illerdeki yetkililerinin de formatörlere gerekli desteği vereceğini ifade eden Kocabıyık, "Böylece, konuyu sahiplenerek, etkin rehberlik çalışmaları yapmanız sonucunda, karşılaşılabilecek sorunların yerinde, kolaylıkla çözülebilmesi mümkün olacaktır. Alo 147 temsilcisi personelimiz ise gelen soruların hızlı ve doğru bir şekilde cevaplanması için iki gün boyunca edindiği bilgiler ışığında iletişim
merkezindeki personele konuyla ilgili aktarımda bulunacak" diye konuştu.

Okul sütü geleceğe yatırımdır

Gıda, Tarım ve Hayvancılık Bakanlığı Hayvancılık Genel Müdürü Ali Karaca da okul sütü programlarının dünyada 80 ülkede uygulandığını, Türkiye'de de tüm ülkeyi kapsayacak şekilde geçen yıl Mayıs ayında uygulamaya başlandığını hatırlattı.

Başlangıçta bazı sıkıntılar yaşansa da geçen yıl ilk kez uygulanan projenin başarılı olduğunu dile getiren Karaca, Okul Sütü Programı'na ilişkin bazı kesimlerde piyasayı regüle veya absorbe etmek amacıyla yapıldığı yönünde yanlış bir algılamanın bulunduğunu ifade etti.

Karaca, Türkiye'de günlük süt üretiminin 45 bin ton olduğunu geçen yıl program kapsamında 30 bin ton sütün piyasadan çekildiğini, bunun üretimin bir günlüğüne bile denk gelmediğini söyledi.

Bu yıl yaklaşık 60 bin ton sütün piyasadan çekileceğini bildiren Ali Karaca, "Okul sütü, piyasa düzenlenmesi veya süt fiyatlarının düşmemesi için uygulanan bir proje değil, okul sütü geleceğe yatırımdır" dedi.

Karaca, proje için geçen yıl 75 milyon kaynak kullanıldığını, bu yıl ise projenin 135 milyona mal olacağını dile getirdi.