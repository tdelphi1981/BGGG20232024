Tuzla'da karbonmonoksit zehirlenmesi: 2 ölü
İstanbul Tuzla'da sobadan sızan karbonmonoksit gazından zehirlenen babaanne ile torunu, yaşamını yitirdi. Mimar Sinan Mahallesi Ekber Sokak'taki bir binanın zemin katında yaşayan Hanife Çetinkaya, felçli kayınvalidesi Beyaz Caner ve 3 çocuğunu evde bırakarak, eşi Hilmi Çetinkaya ile çalıştıkları fabrikaya gitti.

Akşam saatlerinde işten dönen Hanife Çetinkaya, eve girdiğinde kayınvalidesi ile 3 yaşındaki oğlu Can Çetinkaya'yı hareketsiz yatarken buldu.

Annenin yardım istemesi üzerine eve gelen komşular, durumu sağlık ekiplerine bildirdi.

İhbar üzerine olay yerine gelen sağlık ekiplerinin yaptığı kontrolde, sobadan sızan karbonmonoksit gazından zehirlenen babaanne ile torununun hayatını kaybettiği belirlendi.

Olay yerinde yapılan incelemenin ardından, babaanne ile torununun cesetleri, Tuzla Devlet Hastanesi morguna kaldırıldı.

Karbonmonoksit sızıntısının evdeki kömür sobasının borularından birinin yerinden çıkması nedeniyle gerçekleştiği ve olay sırasında çocuklardan 2'sinin dışarıda oyun oynadıkları öğrenildi.