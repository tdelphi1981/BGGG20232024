Hapishanede 'casus menüsü'
 
 Iğdır'da 2011 yılında MİT, Vilayet, Emniyet Müdürlüğü gibi binaların fotoğraflarını çekerken yakalanan ve ülkeleri adına casusluk yapmakla suçlanan 2 İranlı ile bunlara para karşılığı bilgi sızdıran yöre halkından 9 kişi olmak üzere toplam 11 sanık hakkında Erzurum 4'üncü Ağır Ceza Mahkemesi'nde dava açıldı. 
 
 4'üncü Ağır Ceza Mahkemesi'nde bugün yapılan duruşmada tutuklu sanıklar İranlı Mohammad Reza Esmaeilpour Ali Malek, Shahram Zargham Khoei, Timur Ağrı ile tutuksuz yargılanan Abdurrahman Yavrutürk ile Mustafa Karahan hazır bulundu. 
 
 'GİZLİ BİLGİLER İÇERMİYOR' SAVUNMASI 
 
 Erzurum İl Jandarma Komutanlığı'ndan gelen yazıda, Timur Ağrı'nın basına yansıyan görüntülerinde bahsettiği yerlerin gizli bilgi içermediği ve söyledikleri bazı şeylerinde yanlış olduğu vurgulandı. Vatanına ihanet etmeyeceğini söyleyen duruşmada Timur Ağrı, "Milletime, devletime, hiçbir zaman ihanet etmedim Allah ve Peygamber biliyor. İran'a ticaret için gittim. 3 gün pasaportuma el koydular, beni sıkıştırdılar. Alay komutanı başçavuş olur mu? Ben öyle söylüyorum. Söylediklerim yüzde 100 yalan" dedi.
 
 'FOTOĞRAFLA CASUSLUK OLUR MU?'
 
 İranlı Shahram Zargham Khoei ise casus olmadığını 18 aydır tutuklu bulunduğunu söyledi. Ailesini, işini kaybettiğini anlatam Khoei, "Cezaevine gireyim diye mi üniversiteyi okudum. 18 aydır çocuğumun yüzünü görmüyorum. 1 aydır ailem telefonlarıma cevap vermiyor. Basından İzmir'deki askeri casusluk davasını takip ediyorum. Orada birçok şeyden bahsediyorlar. Ben ne yapmışım? Fotoğraf çekmekle casusluk olur mu?" diye konuştu. 
 
 'MİT MANZARALI HAPİSHANEYE KOYDULAR'
 
 Mohammad Reza Esmaeilpour Ali Malek de, çok gizli ise Iğdır'daki binaların üzerinin örtülmesi böylece kimsenin göremeyeceğini anlattı. Iğdır'daki cezaevinin tam karşısında MİT binasının olduğunu anımsatan Malek, "Cezaevinden MİT binası çok iyi görünüyordu. Bizi oraya koydular ki iyi bakalım" dedi. 
 
 'BUNLAR NASIL CASUS Kİ...'
 
 Iğdırlı eski köy korucusu Timur Ağrı'nın verdiği bilgiler ile ülkenin yıkılamayacağına işaret eden İranlılar'ın avukatı Erol Gür, "Şimdi Erzurum Cezaevine nakledildiler ama Mohammad ile Shahram, Iğdır Cezaevinde aşçılık yapıyordu. Bunlar çok güzel yemek yapıyorlardı. Nasıl casus ki gardiyan ve mahkumlar bunların elinden yemek yiyor " diye konuştu. Mahkeme sanıkların tutukluluk hallerinin devamına karar vererek duruşmayı ileri tarihe erteledi.
 
 Hümeyra PARDELİ / ERZURUM, (DHA)
 
  