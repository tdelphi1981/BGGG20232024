Ağlarına tarihi top mermisi takıldı
Muğa'nın Bodrum ilçesi, Gümüşlük Beldesi'ne 5 mil uzaklıktaki Kardak Kayalıkları yakınında balıkçıların ağlarına 45 kilogram ağırlığında top mermisi takıldı. Bu merminin, 1943 yılında bölgede mayına çarparak batan İngilizlerin 'Eclips' zırhlısına ait olduğu sanılıyor 
 Kardak Kayalıkları yakınında avlanan ’Mehmet Reis’ adlı balıkçı teknesinin ağlarına bugün 1 metre uzunlukta, 45 kilogramlık top mermisi takıldı. Balıkçılar durumu hemen Sahil Güvenlik’e bildirdi. Turgutreis Beldesi’nde konuşlu bulunan 11 Nolu Sahil Güvenlik botu bölgeye hareket etti. Üzeri deniz kabukları ile kaplı, paslanmış top mermisi balıkçıların da yardımıyla Turgutreis Limanı’na getirildi. 
 Burada askerler tarafından oluşturulan güvenli bir bölgeye bırakılan top mermisinin 1943 yılında 2. Dünya Savaşı’nda, mayına çarparak üç parça halinde batan İngilizlerin ’Eclips’ zırhlısına ait olduğu üzerinde duruluyor. 
 Sahil Güvenlik Komutanlığı’nda ifadesine başvurulan top mermisini bulan teknenin kaptanı Mehmet Atıcı, ilk kez böyle bir şeyle karşılaştıklarını belirterek, "Ağı güçlükle çektik. Ağırlığından balık olmadığını anlamıştık" dedi. 
 Top mermisinin yarın sabah Güney Deniz Saha Komutanlığı’ndan gelecek Sualtı Savunma Timleri tarafından alınıp, imha edilmek üzere İzmir’e götürüleceği belirtildi. 
 DHA