Türkiye'nin fırtına haritası
Türkiye'de kuvvetli rüzgarlar ve fırtınalar en çok Balıkesir'de, en hızlı rüzgar da Tokat'ta kaydedildi. Hortumlar ise en çok Antalya ve Mersin'de gözlendi 
 Meteoroloji Genel Müdürlüğü kayıtlarına göre, Türkiye’de fırtına ve kuvvetli rüzgarlara bağlı olarak yılda ortalama 35 afet yaşanırken, bunlar özellikle Kuzey Ege Bölgesi ile Batı ve Orta Akdeniz’de gözleniyor. 
 Bu dağılımda cephe sistemlerinin etkisi önemli rol oynuyor. Diğer bir deyişle gezici orta enlem siklonlarına (cephesel alçak basınç sistemleri) bağlı fırtınalar, meteoroloji kökenli yıkıcı doğal afetlerin en önemlilerinden biri olabiliyor. 
 Türkiye’de, tropikal fırtınaların dışında, bazıları çok küçük boyutta da olsa hemen her tür fırtına; orta kuşağın cephesel siklonik fırtınaları, şimşekli gök gürültülü fırtınalar, tornadolar-hortumlar görülebiliyor. Bu fırtınaların çok büyük bir kısmı, başka bir yerde oluştuktan sonra belirli bir yol katederek geldiklerinden, küçük ve orta boyutta olan fırtınalara dönüşürken, bunlar özellikle kışın daha sık görülüyor. 
 İŞTE O İLLER
  
 Kuvvetli rüzgarlar ve fırtınaların en çok görüldüğü iller sırasıyla Balıkesir, İzmir, Konya, Kayseri, Kars ve Elazığ olurken, çok azı kayıtlara geçmiş olan hortumlar ise sırasıyla Antalya, Mersin, Hatay, Ankara, Zonguldak ve Ardahan’da gözlendi. 
 Bugüne kadar ölçülen rüzgar hızlarında ise Tokat ilk sırada yer alıyor. Bu ilde 1 Ocak 1978 tarihinde saatte 176 kilometre hızla esen rüzgar kayıtlara geçti. 
 Yakın zamanda ise Bozcaada’da, 22 Ocak 2004 tarihinde, saatte 162 kilometre rüzgar hızı ölçüldü. 
 AA