Acil serviste hasta kuyruğu!
 
 Ege Üniversitesi Hastanesi Çocuk Acil Servisi’ne hasta olan çocuklarına getirenler, uzun süre sıra beklediklerini belirterek duruma tepki gösterdi. Kayıt için çocukları kucaklarında kuyrukta bekleyenler, hastanedeki doktor sayısının yetersiz olduğunu ileri sürdü. Biriken hastaların yoğunluk oluşturduğunu, bu nedenle de doktor ve hemşirelerin yeteri kadar hasta ile ilgilenemediğini söyleyen vatandaşlar, acil servis içinde başta tuvalet olmak üzere hijyen sorunun da bulunduğunu öne sürdü. Beklemekten sıkılan bazı kişiler, kucaklarında çocuklarıyla hastaneden ayrıldı. 
 ’İLGİLENEN OLMADI, AYRRILDIK’ 
  
 Tepki gösterenlerden 34 yaşındaki Turan Karahan, "Kimse bir şey söylemiyor. Çok sıra var. Oğlum öksürükten uyuyamıyor. Tedavi ettiremeden evime döneceğim" dedi. 14 yaşındaki kızı Mısra Güleşçi’yi acil servise baş ağrısı şikayetiyle getiren emekli TIR şoförü 48 yaşındaki Nuri Güleşçi ise "Ağrı akşam şiddetlenince kızımı çocuk acile getirdik. Önce iki saat sıra bekledik. Doktora kontrol ettirdiğimizde ağrı için hap verdiler. ’Bu ilacı iç, yarım saat bekle’ dediler. Bekleyen hastalar için bir oda yok. Kızım arabada yarım saat bekledi. Doktora tekrar gittiğimizde ’Baş ağrın var mı?’ diye sordu. Ağrısı geçmeyince ’Biraz daha bekle’ dediler. Bekledik bekledik, netice yok. İlgilenen olmayınca hastaneden ayrılmaya karar verdik. Bizim dışımızda da çok sayıda kişi çocuklarını tedavi ettirmeden hastaneden ayrıldı. Şimdilik eve dönüyoruz. Kızımı sabah özel doktora götüreceğim" ifadelerini kullandı. 
 ’HİJYENİK ORTAM YOK’ 
  
 Hastanede ilgisizlikten yakınan bir firmada yönetici 30 yaşındaki Fatih Mercan, "Ben buraya saat 17.00’de geldim. Şu an saat 23.00. Kısacası 6 saattir burada bekliyorum" dedi. Hijyen açısından hastanenin yetersiz olduğunu ileri süren Mercan, şunları söyledi: "İçeride bir çocuk hastanesi için uygun hijyenik ortam sağlanmıyor. Yemeklerin üzeri açık bir şekilde taşınıyor. Tuvaletleri değil çocuklar, yetişkin dahi kullanamaz. İçeride sabun bile yok. Bize söylenene göre içeride hasta kabulde tek bir acil hekimi var. Bu nedenle de kapısında uzun bir kuyruk oluşuyor. Aileler, durumu ağır gözüken çocuklarını kucaklarında taşıyor. Ön kabul işlemlerinden geçenler bu sefer muayene edecek doktor için uzun süre sırada bekliyor." Kızını yüksek ateşle hastaneye getirdiğini belirten pastane işletmecisi 33 yaşındaki Ali Yıldız ise "Saat 20.00 sıralarında 9 yaşındaki kızım Sıla’yı buraya getirdim. Saat 23.00 olmasına rağmen hala bekliyorum. Çocuğumun ateşinin düşmesi için bize banyo gösterdiler. Çok kirli olduğundan, mikrop kapar korkusu ile buraya sokamadım. İki saat bekledikten sonra ilaç verdiler, daha da bekleyeceğiz gibi gözüküyor" diye konuştu. 
 ’EN İYİ HİZMETİ VERMEK İÇİN ÇALIŞIYORUZ’
  
 Ege Üniversitesi Çocuk Sağlılığı ve Anabilim Dalı Başkanı Prof. Dr. Savaş Kansoy, vatandaşların şikayet ettiği konulara ilişkin açıklama yaptı. Prof. Dr. Kansoy, "Çocuk hastanemiz bünyesinde yaklaşık 300 hastaya bakılıyor. Hastalar bölünmüş saatlerde gelmiyorlar. Bazen bir anda çok yoğun bir hasta akışı oluyor. Bütün hastanelerde benzer durum söz konusudur. Kışın soğuk havalarda olduğumuz için enfeksiyon salgını var. Bu sebeple sıra olması gibi bir durum söz konusudur. Tüm hastane olarak en iyi ve hızlı sağlık hizmetini vermek için çalışıyoruz" dedi.  
 DHA