TEM'de zincirleme kaza: 2 yaralı
İstanbul'da TEM Otoyolu'nda meydana gelen zincirleme trafik kazasında 2 kişi yaralandı. TEM Otoyolu Seyrantepe mevkisinde Ankara istikametine giden Sıtkı Sipahi yönetimindeki 27 KF 168 plakalı şehirlerarası yolcu otobüsü, sürücüsünün direksiyon hakimiyetini kaybetmesi sonucu önünde ilerleyen ve sürücüsünün ismi öğrenilemeyen 33 D 7044 plakalı TIR'a çarptı. 

Aynı istikamete giden 70 FU 305 ve 34 RDH 40 plakalı tırlar da kaza yapan otobüse arkadan çarptı.

Kazada, otobüsün şoför koltuğunda sıkışan sürücü Sipahi ile otobüs muavini Servet Çiğdem yaralandı.

İtfaiye ekiplerince sıkıştığı yerden çıkarılan Sipahi ile olay yerinde ilk müdahalesi yapılan Çiğdem, Okmeydanı Eğitim ve Araştırma Hastanesi'ne kaldırıldı. Yaralılar, daha sonra Şişli Etfal Eğitim ve Araştırma Hastanesi'ne sevk edildi.

Kaza nedeniyle otoyolun Ankara istikametinde uzun araç kuyrukları oluştu. Araçların kaldırılmasının ardından trafik normale döndü.