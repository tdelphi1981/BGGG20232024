'Yürüyen köşk' restore ediliyor
 
 Yalova Belediye Başkan Yardımcısı Hikmet Yavuz, köşkün restore edilmesi için proje çalışmaları yapıldığını ve bunun 7 Şubat’ta tamamlanmasının ardından restorasyona başlanacağını söyledi. Belediye Bakan Yardımcısı Hikmet Yavuz, düzenlediği basın toplantısında rutubet nedeniyle dış cephesinde çürümeler meydana gelen Yürüyen Köşk ile ilgili bilgi verdi. 
 7 ŞUBAT'TA BİTİYOR  
 Köşkle ilgili Yalova’da özellikle yerel basında, kendilerini karalayan bir kampanya başlatıldığına dikkat çeken Yavuz, restorasyon için izlenmesi gereken prosedürlerin olduğunu söyledi. Yavuz, "Bu tür tarihi yapılara istediğiniz zaman, istediğiniz şekilde keyfinize keder, tadilat, tamirat ve bakım yapamıyorsunuz. Bunun bir mevzuatı var. Mevzuat gerçekleşmeden bir tek çivi bile çakamıyorsunuz. Restorasyon ile ilgili proje çalışması hazırlandı. Rölöve ve restorasyon projesi ile ek raporları uzman ekip tarafından hazırlanmakta.Proje çalışması 7 Şubat’ta bitecek" dedi. 
 Daha sonra projenin Kültür ve Turizm Bakanlığı Taşınmaz Kültür Varlıkları Kocaeli Bölge Müdürlüğü’ndeki kurullara sunulacağını ifade eden Yavuz, kurul onay vermezse projenin yeniden yapılacağını belirtti. Yavuz, restorasyonun üzerinden uzun zaman geçmemesine rağmen rutubet nedeniyle çürümeler meydana geldiğini kaydetti. Yavuz, "Bunu sadece restorasyon olarak değerlendirmeyin. Ayrıca kapsamlı ve titiz bir çevre düzenlemesi yapılacak. Binanın deniz kenarında olmasından dolayı nem ve su etkisi var. Yürüyen Köşk’ün nemden ve sudan korunması için titiz çalışma olacak. Yapılacak restorasyon ile 15- 20 yıl yeniden restorasyon yapılmasına gerek kalmayacak" diye konuştu.  
 YÜRÜYEN KÖŞK’ÜN TARİHİ
  
 Atatürk’ün 1929’da çiftlik olarak kullanılan bölgede, deniz kenarında yaptırdığı köşk, 1980’de Kültür ve Turizm Bakanlığı Gayrimenkul Eski Eserler ve Anıtlar Yüksek Kurulu’nca ’Korunması Gerekli Kültür ve Tabiat Varlığı’ ilan edilmişti. 
 Bitişiğindeki çınar büyüyüp, dalları köşkün duvarına dayanınca ağacın kesilmesi gündeme gelmiş, bunun üzerine Atatürk "Ağaç kesilmeyecek, bina kaydırılacak" emrini vermişti. İstanbul Belediyesi Fen İşleri Yollar- Köprüler Şubesi’nden Başmühendis Ali Galip Alnar ve ekibince 8 Ağustos 1930’da bina tramvay rayları üzerine oturtulup 480 santimetre kaydırılmıştı. İki gün süren çalışma sonucunda çınar kesilmekten kurtulmuştu.  
 DHA