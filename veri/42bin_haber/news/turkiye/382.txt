Ordu'ya kuyruklu yıldız parçası düşmüş
Ordu Valisi Orhan Düzgün, 11 Aralık gecesi Ordu'nun Perşembe İlçesi'nin Karadeniz açıklarına düşen göktaşıyla ilgili bilim adamlarının araştırma yaptıklarını belirterek, "Bilimadamları, Wirtanen isimli kuyruklu yıldızdan kopan bir parçanın Karadeniz'e düşmüş olabileceğini söyledi" dedi. 
11 Aralık'ta saat 23.00 sıralarında göktaşının Karadeniz açıklarına doğru düşüşü, bir işyerinin güvenlik kamerasına da yansımıştı. Maya takvimine göre 21 Aralık'ta kıyametin kopacağı söylentilerinin olduğu bir dönemde yaşanan bu gelişme, herkesi hem şaşırtmış, hem de korkutmuştu. Olaydan sonra Ordu Valisi Orhan Düzgün'ün talimatıyla araştırma başlatılmış, bilimdamlarıyla da bağlantıya geçilmişti.

Yapılan incelemelerin ardından Vali Düzgün, konuyla ilgili açıklama yaptı. Vali Düzgün, düşerken ışık saçan göktaşıyla ilgili olarak Mersin Çağ Üniversitesi'nden ve bazı bilim adamlarından kendilerine bilgi geldiğini söyledi.

KUYRUKLU YILDIZIN DÜŞÜŞ ANI... İZLE

 Konunun bilim adamları tarafından halen incelendiğini, Ordu'da Karadeniz açıklarına düşen göktaşının bir kilogram civarında olduğunun tahmin edildiğini de vurgulayan Vali Düzgün, "Ordu'nun Perşembe açıklarında Karadeniz'e bir kayan ışık olduğu yönünde pek çok görgü tanığının bize ifadesi oldu. Bu konuyla ilgili Samsun tarafından ve Ordu ilimizden bazı kamera görüntüleri de bilindiği gibi televizyonlarda yayınlandı. Bu görüntüleri izleyen değişik üniversitelerden ya da uzay bilimleriyle ilgili bazı üniversitelerden hocalarımızda bize bilgilerini aktardılar. Bunlardan birisi de Prof.Dr. Fuat İnce idi. O da NASA'nın verdiği bilgiler doğrultusunda 10-14 Aralık tarihleri arasında Wirtanen isimli kuyruklu yıldızın dünyanın yörüngesine yakın bir yerden geçeceğinin NASA tarafından daha önce tahmin edildiğini ve bu düşen göktaşlarından birisinin bu kuyruklu yıldızdan kopan parçalardan biri olabileceğini ifade etti" dedi. 

Vali Düzgün, şöyle devam etti:

"Aynı şekilde Mersin Çağ Üniversitesi'nden de bir hocamız elde edilen görüntülere dayanılarak konuyla ilgili bildiklerini mesaj yoluyla bize aktardı. Ordu'ya düşen taşın verdiği ışıklara bakarak muhtemelen bir kilogram civarında göktaşı olabileceğine dair bilim adamlarımız bilgilendirme yaptılar."