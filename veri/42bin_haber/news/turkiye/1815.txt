Konteyner kentte kavga:35 yaralı
Suriyeli sığınmacıların kaldığı konteyner kentte çıkan kavgada 20'si görevli 35 kişi yaralandı. 
İç savaşın sürdüğü Suriye'den kaçarak Şanlıurfa'nın Harran İlçesi'ne kurulan Harran Konteyner Kent'e yerleşmek isteyen Suriyeli grup ile görevli güvenlik görevlileri arasında başlayan sözlü tartışma taş ve sopaların kullandığı kavgaya dönüştü. Kavgaya konteyner kentte barınan Suriyeli sığınmacılar da katılınca; 1'i itfaiye eri, 6'sı asker, 13'ü güvenlik görevlisi ve 15'i Suriyeli olmak üzere toplam 35 kişi yaralandı. 
Olay, dün gece saatlerinde Suriyeli sığınmacıların barındığı Harran Konteyner Kent'te  meydana geldi. İç savaşın sürdüğü Suriye'den kaçan bir grup sığınmacı, dün gece  Şanlıurfa'nın Harran İlçesi'nde kurulan ve yapımı kısa süre önce tamamlanan yaklaşık 12 bin Suriyelinin barındığı Harran Konteyner Kent'e gelerek içeri geçmek istedi. Yapılan kontrollerin ardından konteyner kentte kayıtları olmadığı saptanan grubun isteğine güvenlik görevlileri olumsuz yanıt verdi. Bunun üzerine, güvenlik görevlileri ile Suriyeli grup arasında sözlü tartışma çıktı. 
Sözlü tartışma kavgaya dönüşünce, konteyner kentte görevli askerler duruma müdahale etti. Konteyner kentte barınan ve yakınlarının içeriye alınmadığına tepki gösteren Suriyeli sığınmacılar da kavgaya karışınca ortalık bir anda karıştı. Güvenlik görevlileri ile askerlere taş ve sopalarla saldıran Suriyeliler, güçlükle kontrol edilmeye çalışılırken, konteyner kente çok sayıda sağlık ekibi ile takviye asker ve polis sevk edildi. 
35 kişi yaralandı 
Konteyner kente sevk edilen takviye asker ve polis ekipleri, çevrede yoğun güvenlik önlemi alarak kavgayı sonlandırmaya çalıştı. Polis ve askerler tarafından güçlükle kontrol altına alınan, taş ve sopların kullanıldığı kavgada; 1'i itfaiye eri, 6'sı asker, 13'ü güvenlik görevlisi ve 15'i Suriyeli olmak üzere toplam 35 kişi yaralandı. Yaralılar olay yerine sevk edilen sağlık ekipleri tarafından ilk müdahalenin ardından ambulansla Şanlıurfa, Akçakale ve Harran'da bulunan hastanelere götürüldü. Tedavisine başlanılan yaralı güvenlik görevlilerinden 3'ünün sağlık durumunun ağır olduğu belirtildi. 
Kaymakam Yazıcı: Suriyelilerin taleplerini aldık 
Harran Kaymakamı Selami Yazıcı ve Şanlıurfa İl Jandarma Alay Komutanı Albay Emin Dursun, konteynEr kentte giderek incelemelerde bulundu. Suriyeli sığınmacıların konteynEr kent içerisinde bulunan yönetim binalarına zarar verdiğini belirten Kaymakam Yazıcı, şöyle dedi: 
"Akşam saatlerinde 150-200 civarında Suriyeli bir araya gelerek yönetim ve diğer binalara saldırmaya başladı. Olayın duyulması ardından konteyner kente gelerek Suriyeli misafirlerimiz ile görüşüp taleplerini aldık. Konteyner kente verilen zarar artınca, takviye kuvvet çağırdık ve olaya müdahale edildi. Suriyelilerin dağıtılmasının ardından aralarında seçilen temsilciler ile toplantı yaptık ve yapılması gerekenleri konuştuk. Bizden istenen talepleri aldık ve imkanlar dahilinde yerine getireceğiz. Konteyner kent içerisinde meydana gelen hasar dışında şu an her hangi bir sıkıntı yok."