Çarşaflı saldırganlar ses bombası attı
İstanbul Bağcılar'da 100. Yıl Kemalpaşa Polis Merkezi'nin arka sokağındaki binaya ses bombalı saldırı düzenlendi. Patlama sesi üzerine karakolda görevli polisler, çarşaflı kadın kılığında kaçan saldırganları yakalamak için çalışma başlattı. 

Olay, Demirkapı Mahallesi Turgut Reis Sokak'ta 23.00 sıralarında meydana geldi. 

İddiaya göre, çarşaf giyerek kadın kılığına giren kimliği henüz belirlenemeyen iki kişi Bağcılar İlçe Emniyet Müdürlüğü 100. Yıl Kemalpaşa Polis Merkezi'nin arka sokağında bulunan binanın girişine 2 adet ses bombası atarak kaçtı. 

Ses bombalarının patlamasıyla polis merkezinde görevli ekiplerin anonsu üzerine olay yerine çok sayıda polis sevk edildi. 

Polis ekipleri kadın kılığındaki kaçan şahısları yakalamak için çalışma başlattı. 

Ekipler çevre sokaklarda bulunan şahısların üst aramalarını yaptı. Şüphe üzerine iki kişi ifadelerine başvurulmak üzere 100. Yıl Kemalpaşa Polis Merkezi'ne getirildi. 

Olay yerine Bomba İmha ekipleri ve Olay Yeri İnceleme ekipleri sevk edildi. Bomba uzmanı polisler, patlamanın olduğu alanda geniş çaplı inceleme yaptı. 

Ekipler çevrede bulunan mobese kameralarını incelemeye aldı.