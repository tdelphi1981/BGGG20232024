Recep Akdağ'dan Refiye Yılmaz açıklaması
Sağlık Bakanı Recep Akdağ, "Gardner Sendromu" hastası Refiye Yılmaz ile ilgili kararı bilim adamlarının vereceğini söyledi. Sağlık Bakanı Recep Akdağ, "Gardner Sendromu" hastası Refiye Yılmaz'ın sağlık durumuyla ilgili bilim adamlarının karar vereceğini belirterek, "O heyet hangi kararı verirse bugüne kadar olduğu gibi biz bu değerli kardeşimiz için de her türlü imkanı kullanırız" dedi.

Bazı temaslarda bulunmak üzere Erzurum'a gelen Akdağ, Vali Sebahattin Öztürk'ü makamında ziyaret ederek, çalışmalar hakkında bilgi aldı. Bakan Akdağ, gazetecilere yaptığı açıklamada, adım ölçeri göstererek, gece yarısından sonra bin 927 adım attığını, akşama kadar da çok adım atması gerektiğini ifade ederek, günlük 8-10 bin adım atılması gerektiğini söyledi. 

Geçen yıl Erzurum il genelinde din görevlileri ve vatandaşların "17 bin 167 hatim okuduğunu" söyleyen Akdağ, bu yıl okunan hatmin 18 bini bulduğunu belirterek, öğle vaktinde Ulu Cami'de dua törenine katılacağını söyledi.

Bakan Akdağ, bir gazetecinin, CHP Mersin Milletvekili Aytuğ Atıcı'nın SGK'nın, vatandaşların kişisel sağlık verilerini sektördeki firmalara sattığı
yönündeki iddiası yönündeki soruyu, "CHP milletvekilinin SGK ile ilgili bir açıklaması olmuş. Şimdi bu milletvekilinin bir alışkanlığı var. Mesela SGK ile ilgili bir açıklamayı yaparken Sağlık Bakanı ile ilgili bir suçlamayı da beraberinde yapıyor. Bu değerli arkadaşın artık bir alışkanlığı haline geldi.
Doğrusu ben bu alışkanlığı çok da önemsemiyorum" şeklinde yanıtladı.

"Gardner sendromu" hastası Refiye Yılmaz"

Refiye Yılmaz'ın sağlık durumuna ilişkin soruyu da Akdağ, "Refiye hanımın sağlık durumuyla ilgili bilim adamlarımız karar verecek. Başından beri
zaten meseleden ben haberdar olur olmaz bu yönde yönlendirdim. Bu gibi meselelerde karar verecek olan bu işin uzmanlarıdır. Özellikle böyle çetrefilli bir konu olduğu zaman, nadir görülen hastalıklar olduğu zaman bir hekimin kararı yerine bir hekimler heyetinin kararına bakmak lazım" dedi.

Bakan Akdağ, şöyle devam etti:

"Hani zaman zaman spekülatif olarak kamuoyumuzda ya da medyamızda birtakım haberler, birtakım iddialar dolaşıyor buna benzer durumlarda. Hep gözümüzü o bilimsel heyetin ne söylediğine dikerek, karar vermemiz gerekiyor. Gerek kullanılacak ilaçlar açısından gerek yapılacak tedaviler açısında gerek Refiye hanımın meselesinde olduğu gibi bir organ nakli gerektirip, gerektirmemesi açısından. Buna ne hastanın kendisi karar verebilir sağlıklı bir biçimde ne de tek başına bazen bir hekim karar verebilir. Dolayısıyla bir heyet karar verecek. O heyet hangi kararı verirse bugüne kadar olduğu gibi biz bu değerli kardeşimiz için de her türlü imkanı kullanırız."

Bugün Türkiye Cumhuriyeti'nde herhangi bir mali sebep yüzünden hiç bir vatandaşının tedavisinden kalmadığının altını çizen Akdağ, "Önemli olan bilimin ne söyleyeceği, bilim adamlarının, doktorların toplu olarak heyetin ne söyleyeceği. Ona göre hareket edeceğiz" diye konuştu.