Sağlık Bakanlığı'ndan Rize yalanlaması!
Sağlık Bakanlığı, ''Rize'deki 37 ambulans standart dışı çıktı'' iddialarının gerçeği yansıtmadığını bildirdi. Sağlık Bakanlığı'ndan yapılan açıklamada, bazı yayın organlarında yer alan ''Rize'deki 37 ambulans standart dışı çıktı'' başlıklı haberdeki iddiaların gerçeği yansıtmadığı belirtildi.

Rize'deki ambulansların tamamının orijinal donanımlı, gerekli tüm tıbbi cihaz ve malzemelere sahip ve Türk Standardları Enstitüsünün (TSE) uygunluk belgesi olduğu kaydedildi.

Habere konu olan durumun, TSE'nin yeni çıkarttığı ilave değişiklikleri içeren araç yüksekliği ile araç eninin oranlaması ve iç koltukların dizaynı gibi uygulamalar olduğu ve değişikliğin sağlık hizmeti sunumu ile direkt bir ilgisi olmadığı, TSE'nin yaptığı yeni ilavelerin mevcut ambulansların standart dışı olduğu anlamına gelmeyeceği bildirildi.