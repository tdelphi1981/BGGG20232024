Şenyurt boşaltılacak mı?
Suriye'de yaşanan şiddetli çatışmalar nedeniyle sınırdaki Kızıltepe'ye bağlı Şenyurt beldesinde yaşayanların tedirgin olduğu bildirildi. Şenyurt Belediye Başkanı İhsamettin Demircan,  olası bir saldırı durumunda beldede ikamet eden yaklaşık 2 bin kişinin Kızıltepe başta olmak üzere ilçeye yakın yerleşim yerlerine tahliye edileceğini bildirdi. 

Suriye'deki olaylara üzüldüklerini, her türlü olasılığı göz önünde bulundurduklarını dile getiren Demircan, şöyle devam etti:

''Tahliye ile ilgili bütün hazırlıkları tamamladık. Şu andaki komşumuzdaki ateş hepimizi üzüyoruz. Özellikle Mardinli olmamız nedeniyle oradaki akrabalarımızın dramı tabi ki bizi çok üzüyor. Onların üzüntülerini paylaşıyoruz. İnşallah oradaki problem bir an önce çözülür. Orada demokrasiye uygun bir ortam yaratılır. Özlük haklarının daha iyi yaşayabilecekleri duruma gelmelerini istiyoruz. Güvenlik güçlerimizle yaptığımız çalışmalarımız neticesinde beldede olabilecek bir durumda, ağır bir çatışma olması durumunda vatandaşlarımızı en yakın ilçemiz Kızıltepe'ye taşıyacağız. 

Böyle bir karar aldık. Halkımızı korumak zorundayız. Bu konuda öyle bir çalışmamız var. Kızıltepe'den destek alarak vatandaşlarımızı en yakın akrabalarına veya Kızıltepe'de belli noktalara yerleştireceğiz. Şu anda kurumlar ve askeri birlik dışında yaklaşık olarak 2 bin insan taşımak zorunda kalacağız.''

Demircan, sınır kapısının yakınlarından tel örgütünden geçmek isteyen Suriyelilerin, karşı tarafta yığıldıklarını, her gün 50 kişilik gurubun geçmeye çalıştığını, bunları alamayınca zor durumda kaldıklarını söyledi. 

Bu konuda bir çözüm üretilmesini istediklerini ifade eden Demircan, şöyle konuştu:

''Son zamanlarda Suriye'den mülteci alamıyoruz. Bu yüzden bu bize sıkıntı yaratıyor. Herkes bizi arıyor. Karşı tarafta aileler geliyor. Geçmek istiyorlar buraya. Biz şu anda bunu aşamıyoruz. Türk vatandaşlarını rahatlıkla alabiliyoruz. Ama Suriye uyruklu vatandaşlarımızı alamıyoruz. Bu da bize büyük bir sıkıntı yaratıyor. 

Karşı taraftaki Kürt vatandaşlımızın hala kimlikleri yok. Bu konuda devletimizden bir an önce bu konuya bir çözüm bulmalarını istiyoruz. Her gün az çok 50-100 kişilik grup gelip geçmek istiyor. Fakat şu anda ülkemiz bunları almadığı için dağılıyor. Orada bir sürü insan şu anda yığınak halinde, beklemekte. Gelin anlamında bir izin çıkması durumunda yığınağın çoğalacağına inanıyorum. Günlük 50-60 kişilik tutuklanmalar da oluyor.''

''Sınır boyunca mevziler kazıldı''

Vatandaşların gelişmeleri tedirginlikle takip ettiğini bildiren Demircan, sözlerini şöyle sürdürdü:

''Olası bir duruma karşı, güvenlik güçleri tarafından sınır boyunca mevziler kazıldı. Halkımız da bu işin bilincinde, farkındalar. Alacağımız kararlara saygı duyacaklarına inanıyorum. Duadan başka yapacak bir şeyleri yok. Karşı tarafta yoğun bir çatışma olursa beldemize zarar verebilecek bir çatışma ise halkımızın burada duracak bir hali yok. Mardin'de ilçelerde köylerde olan akrabalarımız bizleri arıyor. Şenyurt'ta olası bir durumda bizlere kapılarının açık olduğunu söylüyorlar. Oralara yerleşiriz. Bütün sınır boyunda silahlı güçlerimiz kendi ülkemizi korumak amacıyla birçok noktada mevzi hazırlandı. Mevziler hazır konumda beklemekte. Olabilecek bir saldırıda tabi ki Türkiye kendini korumak için bu mevzilere yerleşecek ve gereken cevabı verecek.''

''Silah sesleri bizi endişelendiriyor''

Beldede yaşayanlardan Hasan Karakoyun ise Suriye'deki çatışmalardan dolayı çok endişeli olduklarını kaydetti.Karakoyun, ''Bazen silah sesleri geliyor. Sınırdan geçişler falan oluyor. Özellikle silah seslerinden endişeliyiz. Kurşunların sekip çocuklara ve bizlere gelmesinden korkuyoruz. Buranın boşaltılacağı söylentileri var. Burası boşaltılırsa insanlar mağdur duruma düşecek. Bir şey olursa buradaki insanlar nereye gidecek. Ordumuz sağ olsun gerekli önlemleri alıyor. İnşallah bir sorun olmaz. Yine de Suriye'de silah sesleri bizi endişelendiriyor'' diye konuştu. 

Necmettin Çalışır da ilçede 22 yıldır yaşadıklarını, evlerinin tel örgüye yakın olduğu için endişelendiklerini belirterek, ''Saat 23:00'dan sonra silah sesleri başlıyor. Evimiz tam tele yakındır, korkuyoruz. Her an mermi bize de gelebilir. Buranın boşaltılması durumu var. Nereden baksanız 2 bine insan var. Bunlar nereye gidecek ne yapacak. Gece 11'den sonra kalaşnikof ile patlatıyorlar. Endişeleniyoruz korkuyoruz. Ne yapacağımız bilmiyoruz'' ifadelerini kullandı.