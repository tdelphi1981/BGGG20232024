'Kardan Adam Şenlikleri' bilançosu: 2'si ağır 13 yaralı
 
 Otomobil şambreli ile kayan ve kardan yapılan bariyeri aşarak seyircilerin arasına dalan bir grup heyecanlı anların yaşanmasına neden oldu. Şenliklerde 2 gün boyunca 2’si ağır olmak üzere 13 kişi yaralandı. Yayladan dönüş yolunda 2 aracın Fırtına deresine uçması sonucu 3 kişi yaralandı.
 
 Çamlıhemşin Kaymakamlığı, Belediye Başkanlığı ve Çamlıhemşin Doğa Sporları Kulübü (ÇADOKS) tarafından bu yıl 6’ncısı düzenlenen ve dün başlayan ’Kardan Adam Şenlikleri’, 1200 rakımlı Ayder Yaylası’nda yapıldı. Şenliğe katılan yaklaşık 2 bin kişi kar yağışı altında horon tepti, doğa yürüyüşü yaptı. 
 
 Şenlik alanında otomobil şambrelleri, rafting botları, poşet ve kızaklarla kayak yapanlar renkli görüntüler oluşturdu. Ancak, geçen yıllarda kayak yapanların pistin dışına çıkması nedeniyle görülen yaralanmaların önüne geçmek için bu yıl kar kullanılarak yapılan bariyerler kazalara neden oldu. 
 
 Dik yamaçtan hızla kayarak gelenler kar bariyere çarparak takla attı. Hızını alamayan bazı kayakçılar seyircilerin arasına dalarken, kazalar görüldü. İçinde 7 kişinin bulunduğu  otomobil şambreli kardan bariyeri aşarak horon oynayan seyircilerin arasına daldı. Olayda bazı kişiler yaralandı.
 
 ŞENLİK BİLANÇOCU: 2’Sİ AĞIR 13 YARALI
 
 Şenliklerde iki gün boyunca 2’si ağır 13 kişi kayarken düşüp kendini yaraladı. Yaralananlar ambulanslarla Kaçkar Devlet Hastanesi’ne kaldırılarak tedavi altına alındı. Yaralıların bazılarının kol ve bacak kırıkları ile vücutlarında ezikler olduğu belirtildi. Rize İl Sağlık Müdürlüğü Ulusal Medikal Kurtarma Ekibi (UMKE) sorumlusu Süleyman Kepenek, 2 gün boyunca 13 kişinin yaralandığını bu kişilerin hastanede tedavi altına olduğunu söyledi. Kepenek, "Çok riskli bir kayak yapılıyor. Bu kayak şekli kırıklar ile beyin travmalarına sebebiyet verebilir. Biz önlemlerimizi aldık ancak vatandaşlar kendi kendilerini yaralıyor" dedi.
 
 Şenlik dönüşü iki otomobil buzlanma ve dikkatsizlik sonucu yoldan çıkarak fırtına deresine uçtu. Kazalarda 3 kişi yaralandı.
 
 Muhammet KAÇAR/ÇAMLIHEMŞİN(Rize), (DHA)