Van'da şimdi de Belediye Başkan Yardımcısı gözaltında
Van'da düzenlenen, KCK operasyonunda, aralarında Belediye Başkan Yardımcısı BDP'li Selim Bozyiğit'in de bulunduğu 12 kişi gözaltına alındı. Van Belediye Başkanı Bekir Kaya da Haziran ayında düzenlenen KCK operasyonunda tutuklanmıştı. Van'da, KCK'ya yönelik düzenlenen operasyonda, İl Genel Meclisi Başkanı Semira Varlı, Belediye Başkan Yardımcısı Selim Bozyiğit ve BDP İl Başkanı Yakup Ateş'in de aralarında bulunduğu 12 kişi gözaltına alındı.

Van Cumhuriyet Başsavcıvekilliği'nin, terör örgütünün üst yapılanması KCK'ya yönelik yürüttüğü soruşturma kapsamında, İl Emniyet Müdürlüğü ekipleri, sabah saatlerinde kent merkezindeki bazı adreslere eş zamanlı operasyon düzenledi.

Özel hareket polislerinin de katılımıyla yapılan operasyonda, söz konusu adreslerde arama yapıldı. Yapılan aramada çok sayıda örgütsel doküman ve belge ele geçirildi.

Operasyonda, İl Genel Meclisi Başkanı Varlı ile Belediye Başkan Yardımcısı Bozyiğit ve BDP İl Başkanı Ateş'in de aralarında bulunduğu 12 kişi gözaltına alındı.

Van Bölge Eğitim ve Araştırma Hastanesi'nde sağlık kontrolünden geçirilen zanlılar, İl Emniyet Müdürlüğü Terörle Mücadele Şubesi'ne götürüldü.

Van Emniyet Müdürlüğü yetkilileri, operasyonun halen devam ettiğini ve ilerleyen saatlerde konuyla ilgili resmi açıklama yapılacağını belirtti.

Iğdır'da da operasyon

Iğdır'da da KCK'ya yönelik düzenlenen operasyonda İl Genel Meclisi Başkanı Cengiz Savaş ve Belediye Başkan Yardımcısı Elif Dağgül'ün de aralarında bulunduğu 14 kişi gözaltına alındı.

Soruşturma kapsamında sabaha karşı kent merkezindeki bazı adreslere eş zamanlı operasyon düzenledi. Operasyonda, İl Genel Meclisi Başkanı Cengiz Savaş, Belediye Başkan Yardımcısı Elif Dağgül'ün de aralarında bulunduğu 14 kişi gözaltına alındı. Emniyet Müdürlüğü'ne götürülen 14 kişinin ifadelerinin alınmaya devam ettiği kaydedildi.