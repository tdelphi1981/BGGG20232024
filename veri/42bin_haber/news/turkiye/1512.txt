Saygun tahliye edildi
 
 Balyoz Planı davasında 18 yıl hapis cezasına çarptırılan emekli Orgeneral Ergin Saygun'un infazının durdurulmasına ve sağlık sorunları sebebiyle tahliyesine karar verildi. 
 
 İstanbul 10'uncu Ağır Ceza Mahkemesi tarafından saat 02.30 sıralarında verilen tahliye kararının ardından Mehmet Akif Ersoy Kalp ve Göğüs Hastalıkları Hastanesi'ne 04.20'de gelen Silivri Ceza İnfaz Kurumu memurları, kararı Saygun'un ailesine bildirdi. Saygun'un tahliye evraklarını kızı Ece Saygun imzaladı. 
 
 Ergin Saygun'un cezaevinde bulunan bir miktar parasını da kızına teslim edildi. Emekli generalin yattığı oda önünde bekleyen Jandarma ekipleri ise kararın ardından hastaneden ayrıldı. Kararınardından Ergin Saygun'un eşi Nermin, kızı Ece ile oğlu Tolga Saygun sevinçlerini birbirlerine sarılarak paylaştı. 
 
 'ÖZGÜRLÜĞÜN GELDİĞİ GÜN O GÜN ÖLMEK YASAK'
 
 Saygun, dün Halkalı'daki Mehmet Akif Ersoy Göğüs, Kalp ve Damar Cerrahi Eğitim ve Araştırma Hastanesi'nde kalp ameliyatı olmuştu. Saygun yoğun bakımda müşade altında tutulurken, refakatçi olarak hastanede bekleyen ve tahliye haberini alan Saygun'un kızı Ece Saygun, "Şu anda duygularım çok karışık. Babam dün yaklaşık 10 saat süren bir ameliyat oldu. Şu anda da uyutuluyor. Hiçbir şeyden haberi yok. Yarın öğle saatlerinde yavaş yavaş uyandırılacak. Babam bir an önce gözlerini açsın. Ve ben babama özgür olduğunu söyleyeyim. İlk duyduğumda Cemal Süreyya'nın bir şiiri geldi aklıma. 'Özgürlüğün geldiği gün o gün ölmek yasak' isimli bir şiir. Bunu söylemek istiyorum ona. Tahliye işlemleri için gelecekler şu an yoldalar" dedi.
 
 "BABAMIN TESBİHİNİN ŞANS GETİRDİĞİNE İNANIYORUZ"
 
 Elinde Babası Ergin Saygun'un tesbihi olduğu gözlenen Ece Saygun, "Bu tesbih babamın ceza evinde kullandığı tesbih. Ameliyata girerken tesbihi bana verdi. Ameliyat çıkışında da bunu babama geri vereceğim. Bu tesbihin bize şans getirdiğine inanıyoruz" diye konuştu. 
 
 "BABAMIN AYILMAMA GİBİ BİR RİSKİ VAR"
 
 Ergin Saygun'un oğlu Tolga Saygun, "Karar sonrası mutlu olduk. Keşke bu tip hastalıklara sebebiyet vermeyecek tarihte alınsaydı bu karar. Bu kadar ameliyatlara, ölüm risklerine gerek kalmasaydı. Babamın ameliyata girerken söylediği gibi Allah devlete zeval vermesindir. Biz her zaman dediğim gibi yere düşen bayrağı alırız, yolda yürümeye devam ederiz. Şu an da tek düşüncemiz bu sabah inşallah ayıltılma çalışması sonrası babamın ayıltılmasıdır. Babamın sağlından başka bir düşüncemiz yoktur. Dün söylendiği kadarıyla sabah ayıltmaya çalışacağız dendi; fakat ayılmama gibi bir risk var dediler. Hayati tehlike halen devam ediyor. İnşaallah her geçen gün bu riskleri birer birer ortadan kaldıracaktır. Mahkeme de de söylediği gibi 'Beni öldüremeyeceksiniz' sözünün arkasında duracaktır" dedi. 
 
 Bir basın mensubunun "Son yapılan ameliyatın kararı hızlandırdığı söylenebilir mi?" şeklindeki sorusuna Tolga Saygun, "Biz bu kararları neyin hızlandırdığı, neyin yavaşlattığı konusunda çok fazla açıklama yapmak istemiyoruz. Eğer bu ameliyat kararı hızlandırdıysa bunun takdirini de sizlere bırakıyorum. Bir karar alınması için bu ülkede herhangi bir davada insanlar bu kadar ölüm riski olan ameliyatlar eşiğine geliyorsa benim söyleyecek bir şeyim yok artık" diye konuştu. 
 
 Bir basın mensubunun, "Sayın Başbakan'ın birkaç gün önce de açıklaması olmuştu. Muvazzaf ve tutuklu generallerin tutukluluk halleriyle ilgili. Bu açıklama kararda etkili olmuş olabilir mi?" şeklindeki sorusuna ise oğul Saygun, "Ülkemizde yargı bağımsızdır. Başbakanımız kendi görüşünü bildirmiştir diye düşünüyorum. Başbakan'ın bu açıklamasının bir etkisinin olmadığını düşünüyorum" şeklinde konuştu. 
 
 "KARAR GEÇ VERİLDİ"
 
 Kararla ilgili açıklama yapan emekli Orgenaral Saygun'un avukatı Sedat Küçükyılmaz, "Cezaevi müdürü tarafından, mahkemenin vermiş olduğu karar bize tebliğ edildi. Aslında 25 Aralık'ta verilmesi gereken bir karar bugüne kaldı. Daha önce de söylediğim gibi Mehmet Akif Ersoy Hastanesi'nin verdiği raporda Ergin Saygun'un hastane kalması enfeksiyona neden olabileceği, kalp kapakçıklarının virus kapabileceği bildirilmişti. Hastane kalmaması gerektiği de açıkça yazılıydı; ancak mahkeme bu raporu yeterli görmedi. Ergin Paşa bildiğiniz gibi kalp kapakçığına virüs bulaştığı için ameliyata alındı. Bu durum Adli Tıp'ın raporunun ivedileşmesini sağladı. Geciken raporu tam ameliyat günü verdiler. Rapor uyarınca da mahkeme tahliye kararı verdi. İnşaallah başarılı geçen ameliyatın sonucu da iyi olacak. Kısa süre sonra evine götüreceğimizi ümit ediyorum. Ergin Saygun'un diyabet sorunu da var. Ameliyat oldukça uzun sürdü. Umarım böbreklerinde problem oluşmadı. Bütün bunlar atlatılacak ve sağ salim buradan çıkmış olacak" diye konuştu. 
 
 DHA