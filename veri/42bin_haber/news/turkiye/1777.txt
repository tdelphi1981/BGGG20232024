Berfo Ana toprağa verildi
Gözaltında öldürülen oğlu için verdiği 32 yıllık mücadelesini sonuçlandıramadan yaşamını yitiren Berfo Ana, Ardahan'da toprağa verildi. 12 Eylül 1980 darbesinde gözaltında "kaybedilen" oğlu Cemil Kırbayır'ın bulunması için 32 yıldır mücadele veren ve 105 yaşında İstanbul'da yaşamını yitiren Berfo Kırbayır, Ardahan'ın Göle İlçesi'ne bağlı Okçu Köyü'nde toprağa verildi.

"Berfo Ana" olarak bilinen Berfo Kırbayır'ın oğlu Cemil Kırbayır, 12 Eylül 1980 darbesi sonrasında gözaltına alınmış, ancak bir daha haber alınamamıştı. Berfo Ana, ilerleyen yaşına rağmen, kayıp annelerinin verdiği bütün mücadelelere katılmıştı. 105 yaşındaki Berfo Kırbayır, kayıp yakınları ile birlikte Başbakan Erdoğan'la da görüşmüş ve "Tek dileğim ölmeden oğlumun mezarını görebilmek" demişti. 

Berfo Kırbayır, 12 Eylül döneminin Genelkurmay Başkanı Yedinci Cumhurbaşkanı Kenan Evren ile dönemin Hava Kuvvetleri Komutanı emekli Orgeneral Tahsin Şahinkaya'nın yargılandıkları ve rahatsızlıkları nedeniyle gelmedikleri 12 Eylül darbesi davasının duruşmasına da ambulansla gelerek müdahil olmuştu. 

En son mide kanseri teşhisi konulan ve yaşlılığa bağlı rahatsızlıkları bulunan Berfo Kırbayır, Perşembe günü saat 05.00'te İstanbul İçerenköy'deki evinde hayatını kaybetti.

İkinci cenaze namazı Göle'de kılındı

"Berfo Ana" için cuma günü Galatasaray Meydanı'nda tören düzenlendi. Karacaahmet'teki Şakirin Camisinde cuma namazının ardından Berfo Kırbayır için cenaze namazı kılındı. Namazın ardından cenaze, yakınları tarafından toprağa verilmek üzere karayolu ile Ardahan'ın Göle İlçesi'ne getirildi.

Bugün öğlen satlerinde Göle İlçesi'ne otobüsle getirilen Berfo Kırbayır'ın cenazesi, sabah erken saatlerde belediye işçileri tarafından çevresi temizlenen ve geniş güvenlik önlemi alınan Kubilaybey Camisi'nin avlusuna konuldu. Berfo Kırbayır'ın çocukları Fatma Gülmez, Yıldız Çam ve Mikail Kırbayır tabutun başında, "Cemil'inin cenazesini göremeden gittin" diyerek ağıtlar yaktı. 

Öğlen namazının ardından Berfo Kırbayır için memleketi Göle'de ikinci kez cenaze namazı kılındı. Göle Müftüsü Yavuz Yıldız'ın kaldırdığı cenaze namazına, Ak Parti Ardahan Milletvekili Orhan Atalay, CHP Ardahan Milletvekili Ensar Öğüt, Göle Kaymakamı Fatih Özdemir, BDP Ardahan li Başkanı Akif Yılmaz, BDP Göle İlçe Başkanı Akif Tekin, Göle Kültür Dayanışma Dernek Başkanı Kurbani Demir, Berfo Ana'nın çocukları, torunları ve yakınları ve Kars Devrimci 78'liler Derneği üyeleri katıldı. 

Berfo Kırbayır'ın kapı komşusu olan 90 yaşındaki Cevahir Çelik, milletvekili Ensar Öğüt'e, "Berfo Ana'yı çok seviyordum. Evladının mezarını göremeden gittiği için üzüldüm. Öldüğü haberini alınca sabahlara kadar dua ettim" dedi.

Cenaze namazının ardından Berfo Kırbayır'ın tabutu cenaze aracına konularak 2 kilometre uzaklıktaki Okçular Köyü'ndeki mezarlığa götürülürken, aracın arkasından giden kalabalık "Berfo Ana söz sana Cemil'i bulacağız", "Cemil Bayır ölümsüzdür", "Anaların öfkeleri katilleri boğacak" sloganlarını attı.