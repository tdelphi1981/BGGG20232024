2 madencinin kimliği, DNA testi ile belirlenecek
Zonguldak'ta, göçükten çıkarılan 2 madencinin cenazesine, ailelerinin teşhis edememesi üzerine DNA testi yapılması kararlaştırıldı. Yerin 630 metre altında taşeron firma Star İnşaat Ticaret A.Ş.'nin kömür üretimi için hazırlık çalışması yaptığı galeride meydana gelen ani metan gazı püskürmesinde 5 madenci zehirlenerek ölürken, 3 madenci sonrasında oluşan göçükte mahsur kaldı.

5 madencinin cenazesi toprağa verilirken, göçükte mahsur kalan işçiler 42 yaşındaki Yüksel Koca, 31 yaşındaki Ahmet Şeker ve 56 yaşındaki Hüseyin Kürekçi'den 2'sinin cesetlerine dün akşam ulaşıldı ve ocaktan çıkarıldı.

Yüksel Koca ve Hüseyin Kürekçi'ye ait olduğunu belirtilen cesetler, Zonguldak Atatürk Devlet Hastanesi morguna kaldırıldı.

Ancak madencilerden birisinin yakını, cesedi teşhis edemedi. Bunun üzerine soruşturmayı yürüten Cumhuriyet Savcısı, taş ve kömür yığınlarının altında yüzleri tanınmayacak duruma gelen cesetlere DNA testi yapılmasını kararlaştırdı.

2 madencinin cesetlerinden alınacak parçalar, yakınlarından alınacak kan örnekleriyle Ankara Adli Tıp Kurumu'na gönderilecek. Cenazelerin, kimlik tespitinden sonra ailelerine teslim edilecek.

TTK Karadon Müessese Müdürlüğü maden ocağında 17 Mayıs 2010 tarihinde meydana gelen grizu faciasında DNA testi yapılmadan teslim edilen 30 madenciden 6'sının cenazesi karışmış ve başka ailelerce toprağa verilmişti. DNA testinden sonra mezarları açılan 6 madencinin cenazesi, gerçek ailelerince ikinci kez defnedilmişti.