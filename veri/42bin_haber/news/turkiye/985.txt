CHP'den "tehlikeli uçuş" iddialarına yalanlama
CHP, "Kemal Kılıçdaroğlu'nun Çin ziyareti dönüşünde alışveriş yüzünden uçağın taşıma kapasitesi aşıldı" iddialarını, havayolu şirketinin bilgileriyle yalanladı. Ana muhalefet partisinden, CHP Lideri Kılıçdaroğlu'nun Çin ziyareti dönüşü "alışveriş yüzünden taşıma kapasitesi aşıldı ve az yakıt ikmali yapılıp, yolcular tehlikeye atıldı" haberlerine, "CHP heyetini taşıyan ve Urumçi'den kalkan uçak tam yakıt ve normal bagaj ağırlığıyla kalktı" açıklaması geldi.

CHP yazılı açıklamasını, uçuşu gerçekleştiren havayolu şirketinin bilgilerini paylaşarak yaptı.

Açıklamada, 180 yolcu kapasiteli Airbus 320 tipi uçakta 105 kişi olduğu vurgulandı. "Uçak tam yakıt ve normal bagaj ağırlığı ile kalktı" denildi. 

Gidişte ve dönüşte içinde yolcular varken yapılan yakıt ikmalinin de her türlü uluslararası havacılık kurallarına uygun yapıldığı belirtildi.

Yazılı açıklamaya göre, uçak Türk hava sahasında girdikten sonra karşı rüzgarın uçuşu etkilemeyeceği ve mevcut yakıtın Esenboğa Havalimanına yetecek seviyede olduğu değerlendirildi. Bu yüzden de uçağın Ankara'ya indiği ifade edildi.