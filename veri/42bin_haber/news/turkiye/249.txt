İzmir'de işkence mağduruna yeniden Ağır Ceza yolu
İzmir'de geçen yıl Karabağlar Karakolu'nda uğradığı işkencenin görüntüleri kamuoyuna yansıyan ve şüpheli polisler için 5 yıl 9 ay ceza istenirken, 16,5 yıla kadar hapis istemiyle yargılanan Fevziye C'nin Asliye Ceza Mahkemesi'nde görülen davası, yeniden Ağır Ceza Mahkemesi'ne gönderildi. Karabağlar'da geçen yıl temmuz ayında bir müzikholde, üzerinde kimlik bulunmadığı gerekçesiyle gözaltına alınmak istenen kadının, görevli polis memurlarına karşı "basit yaralama" ve "hakaret" suçu işlediği iddiasıyla yargılandığı dava, ana davayla birleştirilmek üzere İzmir 6. Ağır Ceza Mahkemesi'ne gönderildi.

İzmir 10. Asliye Ceza Mahkemesi'ndeki duruşmaya, 16,5 yıla kadar hapis cezası istemiyle yargılanan sanık Fevziye C. ve davacı 3 polis katılmadı. Duruşmada tarafların avukatları hazır bulundu. Hakim Hasan Mesut İlhan, 6. Ağır Ceza Mahkemesi'nde devam eden ve Fevziye C'in müşteki, polisler H.Y, B.S, T.D. ve N.A'nın sanık olduğu dava dosyasıyla bu davanın birleştirilmesi yönünde karar vereceğini belirterek, avukatlara bu konuda son sözlerini sordu.

Sanık Fevziye C'nin avukatı Hanife Yıldırım ile müşteki polislerin avukatı Tolga Yurdakul, davaların birleştirilmesi konusundaki takdiri mahkemeye bıraktıklarını belirttiler.

Hakim Hasan Mesut İlhan, bu davadaki müştekilerin, aynı olayla ilgili İzmir 6. Ağır Ceza Mahkemesi'nde "işkence" suçundan yargılandıklarını, her iki dava dosyası arasında bağlantı bulunduğunu, dava dosyalarının birlikte görülmesinde, delillerin birlikte değerlendirilmesinde ve sonuca varılmasında yarar bulunduğunu ifade etti. İlhan, mahkemenin dava dosyasının 6. Ağır Ceza Mahkemesi'nin 2012/186 esas sayalı dava dosyasında birleştirilmesi konusunda görüş sorulmasına, görüşün beklenmesine ve bu nedenle davanın ertelenmesine karar verdi.

Karabağlar'daki müzikhollere yönelik 17 Temmuz 2011'de yapılan denetimde, "kimliksiz olduğu, izinsiz çalıştığı ve polise mukavemette bulunduğu" gerekçeleriyle hakkında işlem yapılmak üzere polis merkezine götürülen Fevziye C'nin, polisler tarafından darbedildiği ve işkenceye uğradığı olayda, karakoldaki güvenlik kamerasının kaydettiği görüntüler basına yansımıştı.

Karşılıklı şikayetler üzerine Fevziye C. hakkında, "kamu görevlisini basit yaralama" ve "hakaret" suçlarından, polis memurları hakkında ise "tehdit, hakaret, kasten yaralama, işkence" ve "delil karartma" suçlarından ayrı ayrı davalar açılmıştı. 

Fevziye C. 16,5 yıla kadar hapis istemiyle yargılanırken, savcı, işkence şüphelisi polislere 5 yıl 9 ay hapis cezası istemiyle dava açtı.