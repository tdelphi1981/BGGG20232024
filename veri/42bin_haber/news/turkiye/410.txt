İnşaatları bitti, soruşturma bitmedi
Mersin'in Erdemli İlçesi'ne bağlı Ayaş Beldesi'nde, bazı otel ve tatil sitelerinin kıyı kenar çizgisini ihlal ettiği ve imar planına aykırı yapılaşmaya göz yumulduğu iddiasıyla Ayaş Belediye Başkanı Süleyman Koç'un da aralarında bulunduğu 13 kişi hakkında 3 yıl önce başlatılan soruşturma henüz sonuçlanmadı. 
Bakir koylarıyla dikkat çeken Ayaş Beldesi'nde 78 vatandaş, 2009'da bazı otel ve tatil sitelerinin kıyı kenar çizgisini ihlal ettiği iddiasıyla İçişleri Bakanlığı'na suç duyurusunda bulundu. 
İddialarla ilgili hazırlanan bilirkişi raporlarında bir otelin 6 kat yerine 12 kat yapıldığı, bir başka otelin hazine arazisine inşa edildiği, Ayaş Belediye binasının da kıyı kenar çizgisini ihlal ettiği vurgulandı. Ayrıca, vatandaşların sahildeki arsalarını kat karşılığında düşük yoğunlukta alan müteahhitlerin arsa yoğunluğunun ruhsat aşamasında arttırılarak daha fazla kat çıkmasına izin verildiği ileri sürüldü. 
İçişleri Bakanlığı müfettişleri, MHP'den istifa ederek Ak Parti'ye geçen Ayaş Belediye Başkanı Süleyman Koç, eski meclis üyeleri Ahmet Dölek, Ahmet Sezer, Ali Sarıbacak, Bayram Çelebi, Hasan Toklu, İbrahim Özden, Muharrem Ersoy, Osman Yılmaz, Recep Topkara, Mimar Hülya Tarıkkahya, Şehir Plancıları Adnan Taftaf ve Fahrettin Taftaf'ın yargılanmasını talep etti. Memur olanlar için Erdemli Kaymakamlığı'nın verdiği izin üzerine bu kişiler hakkında Cumhuriyet Savcılığı soruşturma başlattı. Savcılık yetkilileri, bugüne kadar iddialarla ilgili yüzlerce belgenin bulunduğu 6 klasörü aşan soruşturmayı sürdürüyor. 
İnşaat bitti, soruşturma bitmedi 
İddiaları gündeme getiren Ayaşlılard, beldenin sahilinde bir araya gelerek şikayet ettikleri otel ve tatil sitelerinin inşaatının bittiğini gösterdi. Grup arasında bulunan şikayetçilerden Bayram Kurt, olayla ilgili ilk soruşturmayı başlatan savcının  Bursa'ya atandığını daha sonra başka bir savcının dosyaya baktığını söyledi. 
Bu sürede şikayet ettikleri otel ve sitelerin tamamlandığını belirten Bayram Kurt, "Şikayetimizin üzerinden 3 yıl geçti, inşaatlar bitti oteller faaliyete geçti, tatil sitelerindeki daireler satılıyor. Bizim arsalarımız düşük fiyata yağmalandı, şikayet ettiğimiz müteahhitler zengin oldu, biz fakirleştik. Artık doğup büyüdüğümüz sahillerde denize giremez olduk. Bizim arsalarımıza 5 kata izin verilirken müteahhitlerin arsalarına 20 kata kadar nasıl izin veriliyor anlamış değiliz. Bu iddialarla ilgili soruşturmanın akıbetinin merak ediyoruz. Bakalım nasıl bir karar çıkacak" dedi. 
İddialarla ilgili şikayette bulunan Erol Toklu ise vatandaşların arazilerinin yoğunluğunun düşürüldüğünü müteahhitlerin arsalarının yoğunluğunun ise arttırılarak haksız kazanç sağlamalarının yolunun açıldığını iddia etti. Adaletin herkese eşit olması gerektiğini savunan Toklu, iddialarla ilgili açılan soruşturmanın bir an önce tamamlanmasını arzu ettiklerini kaydetti. 
Başkan konuşmadı 
Savcılık yetkilileri soruşturmada son aşamaya gelindiğini belirtirken, 2004'de DYP'den, 2009'da MHP'den Ayaş Belediye Başkanı seçilen bir yıl önce de Ak Parti'ye geçen Başkan Süleyman Koç, iddialarla ilgili soruları yanıtlamadı.