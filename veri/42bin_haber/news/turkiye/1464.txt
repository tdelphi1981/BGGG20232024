Çamlıca'dan Mecidiyeköy'e teleferik yapılacak
 
 Üsküdar Belediye Başkanı Mustafa Kara, 8 futbol sahası büyüklüğünde bir alanı kaplayacak caminin hafriyat çalışmalarının Mart'ta başlayacağını açıkladı. 
 Caminin 2015 sonuna doğru, Üsküdar-Sancaktepe metrosuyla eş zamanlı olarak faaliyete geçeceğini belirten Kara, "Camiye teleferikle Mecidiyeköy'den ulaşılabilecek. Daha sonra da Büyük Çamlıca-Küçük Çamlıca için teleferik projesi var" dedi. 
 'Hazineden tahsis alındı' 
 Üsküdar Belediye Başkanı Mustafa Kara, projeyle ilgili şu bilgileri verdi: 
 "Biz, projeye göre ruhsat verdik. Mart ayının 2 ya da 3. haftasında hafriyat çalışmaları başlamış olacak. Hazineden tahsis alındı. Diyanet İşleri Başkanlığı, Cami Yaptırma Derneği'ni görevlendirdi. 
 Arazinin tamamı 250 bin metrekare. Bu alanın 15 bin metrekaresine cami, diğer alanlarda ise gezi ve fotoğraf çekim yer alanları yer alacak. 
 Yaklaşık 4 ay boyunca hafriyat buradan Maltepe'deki dolgu alanına taşınacak. 80 milyon TL'ye mal olacak. 2.5 yıl sonunda da bitmiş olacak. 2015 tarihi önemli çünkü; Üsküdar-Sancaktepe metrosunun da bittiği tarih olacak. 
 Bizim için en heyecanlı kısmı radyasyon yayan, anten kirliliğinden de kurtulacağız. Antenler Küçük Çamlıca'ya taşınacak. 
 Büyükşehir Belediyesi'nin, Mecidiyeköy'den Avrupa'dan Asya'ya teleferik projesi var." 
 ntvmsnbc