O heykellere MOBESE'li koruma!
 
 Ordu Belediyesi tarafından geçen yıl ağustos ayında ’2’nci Uluslararası Taş Heykel Sempozyumu’ kapsamında 8 heykeltıraşın yaptığı 12 mermer heykelden 6’sı, geçen yıl eylül ayından itibaren Bahçelievler Mahallesi’ndeki Tayfun Gürsoy Parkı’nda sergilenmeye başladı. Diğer 6 heykel ise kentin farklı bölgelerine yerleştirildi. 
 >> HEYKELLERİ BU HÂLE GETİRMİŞLERDİ
  
 Aralarında kadın figürlerinin de yer aldığı heykellere kimliği belirlenemeyen kişi veya kişiler tarafından sprey boya ile saldırı yapıldı. Kadın figürlü heykellerin üzerleri boyanırken, bazılarının üzerine de yazılar yazıldı. Bir kadın heykelinin altına yazılan ’Edep yahu’ yazısı tepki çekerken olayı öğrenen Ordu Belediyesi heykellerin temizlenmesi için harekete geçti. 
 Tahrip olan heykeller, Erzurum Atatürk Üniversitesi Güzel Sanatlar Fakültesi Heykel Bölümü Yüksek Lisans öğrencilerinden alınan destekle 3 günlük çalışmanın ardından temizlendi.Heykellerden ikisi bulundukları park içinde bırakılırken diğer 4’ünün yeri değiştirildi. 4 heykel vinç yardımıyla Atatürk Parkı, Adapark, Tahılpazarı’nda belirlenen kaide üzerine konularak sergilenmeye başlandı. 
 24 SAAT TAKİPTE
  
 Ordu Belediye Başkanı Seyit Torun, heykellerin Mobese kameraları tarafından 24 saat takip edildiğini söyledi. Torun, "Bir daha böyle bir olay yaşanmasını istemeyiz ancak olursa da heykellere zarar vermek isteyenler Mobese kameraları tarafından tespit edilecek. Heykellerin yerini seçerken özellikle Mobese kameralarının bulunduğu yerlerde olmasını istedik" dedi. 
 Başkan Torun, heykellerin kentin de sanatsal simgesi olduğunu belirtti. Torun, "Bu heykeller bizim için çok önemli. İlgi gören sanatsal çalışmalar. O nedenle hep beraber bu heykellerimizi korumak zorundayız. Orduluların da bu heykellere sahip çıkmasını istiyorum" diye konuştu. 
 Nedim KOVAN/ORDU, (DHA)