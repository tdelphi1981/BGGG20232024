Konteynır kentlerde zorlu yaşam
Van'da yaşanan 2 büyük depremin ardından önce çadırlara ardından da yerleştirildikleri konteynır kentlerde yaşam mücadelesi veren depremzedeler, etkili olan kar yağışıyla birlikte zor günler yaşıyor. 
Van'da 23 Ekim ile 9 Kasım 2011 tarihinde meydana gelen iki büyük depremin ardından bir süre çadırlarda yaşam mücadelesi veren depremzedeler, daha sonra kentin farklı bölgelerine kurulan 29 konteynır kente yerleştirilmişti. Kent merkezinde 3 gündür aralıklarla devam eden kar yağışı özellikle konteynır kentlerde yaşayan depremzedelere zor günler yaşatıyor. Konteynır kentte kalan depremzedeler, konteynırların üzerinde ve kapılarının önünde biriken karları temizledi. Karla birlikte gelen soğuk havada günlük işlerini de yapmaya çalışan depremzedeler, kendilerini bekleyen ikinci zorlu kış mevsimine alışmaya çalıştıklarını söylediler. Tüm konteynırlarda elektrikli ısıtıcıların kullanıldığına dikkat çeken depremzedeler, elektrik kesintisinde ise üşüdüklerini ve battaniyeye sarıldıklarını belirttiler 
"En büyük sorunumuz ısınma" 
Depremden sonra yerleştikleri konteynırlarda elektrikli ısıtıcılarla ısındıklarını belirten depremzedeler, elektriklerin kesilmesi halinde çaresiz kaldıklarını söylediler. Konteynırlarda tüplü sobaların kullanılmasının yasak olduğunu belirten Behrem Özyılmaz, "Elektrik olduğunda sorun yok. Konteynır yeteri kadar ısınıyor. Ancak elektrik kesildiğinde battaniyeye sarılıyoruz. Bir diğer sorunumuz da buramım çok küçük olmasıdır. En acil eşyalarımız bile konteynıra sığmıyor. Biz 4 nüfusluyuz, ama konteynıra sığamadık" dedi. 
"Elektrik gittiğinde üşüyoruz" 
Elektrik kesildiğinde konteynırda üşüdüklerini ifade eden Esma Ertaş da, "Sabah kalktığımızda kar yağıyordu. Yürüyerek okula gittim ve konteynıra gelip dersimi yaptım. Zaman bulursam kardeşimle birlikte çeşitli oyunlar oynuyoruz. Elektrik kesildiğinde üşüyoruz. Burası çok soğuk oluyor. Bu nedenle kış aylarında konteynırda zorluklarla yaşıyoruz" şeklinde konuştu. 
"Çeşitli oyunlar oynuyoruz" 
Konteynır hayatına az da olsa alıştıklarını belirten çocuklar, kar yağışıyla birlikte çeşitli oyunlar oynadıklarını söylediler. Yaşları 7 ila 13 arasında değişen Gülsüm, Simge ve Ömer adlı çocuklar, "Biz konteynırlarda arkadaşlarımızla çeşitli oyunlar oynuyoruz. Kar yağışıyla birlikte dışarı çıktık. Burada kardan adam yapıyoruz, kartopu oynuyoruz, bazen de saklambaç oynuyoruz. Burası güzel ama elektrik kesilince soğuk oluyor" dediler.