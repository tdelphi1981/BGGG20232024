İşkence iddialarını araştıracaklar
TBMM Cezaevi Alt Komisyonu üyeleri, İzmir'de Fevziye Cengiz'in elleri kelepçeli halde dövüldüğü karakolu ve işkence iddiaları bulunan Aliağa Şakran Cezaevi'ni ziyaret edecek. TBMM İnsan Haklarını İnceleme Komisyonu, Cezaevleri Alt Komisyonu Başkanı, AK Parti Çorum Milletvekili Murat Yıldırım, komisyon üyeleriyle birlikte 3-4 Ocak'ta İzmir'e gelerek, karakol ve cezaevlerindeki işkence iddialarını araştıracak. TBMM'nin Cezaevleri Alt Komisyonu üyeleri, 3 Ocak Perşembe günü İzmir Valisi Cahit Kıraç'ı makamında ziyaret ettikten sonra İzmir Emniyet Müdürlüğü'nde brifing alacak. Üyeler, 1.5 yıl önce Fevziye Cengiz'in dayak yediği karakolda incelemede bulunacak. Komisyon ilçede şikayet aldığı birkaç karakola da gidecek.

Komisyon üyeleri Cuma günü Cumhuriyet Başsavcısı'nı makamında ziyaret ettikten sonra Ekim ayında cezaevindeki olumsuz koşulları protesto etmek için kendini yaktığı öne sürülen, kasım ayında vefat eden Musa Yıldız'ın yanı sıra terör suçlularının kaldığı Şakran Cezaevi'nde incelemede bulunacak.