Patriot'lar geldi, eylemler patladı
 
 Almanya’dan yola çıkan, Türkiye’nin NATO’dan talep ettiği Patriot hava savunma sistemlerini taşıyan gemi İskenderun Limanı’na ulaştı. Patriot hava savunma sistemlerini taşıyan "Suecia Seaways" adlı gemi 06.30 sıralarında İskenderun Körfezi’nde göründü. 
 
 Almanya’nın Lübeck kentine bağlı Travemünde Limanı’ndan 8 Ocak’ta yola çıkan gemi İskenderun Limanı’na geldi ve yükünü buraya boşalttı. 
 
 HOLLANDA GEMİSİ BEKLİYOR
 
 Bu arada Hollanda hükümeti ve meclisinin daha önce NATO’nun talebi doğrultusunda gönderilmesine onay verdiği, Türkiye’nin Suriye sınırına konuşlandırılacak patriot hava savunma sistemlerini taşıyan ve dün akşam saatlerinde İskenderun Körfezi’ne demir atan Cebelitarık bandralı "Louise Russ" adlı 18 bin grostonluk geminin de bekleyişini sürdürdüğü gözlendi. 
 PROTESTO BAŞLADI
  
 Türkiye’nin NATO’dan talep ettiği patriot hava savunma sistemleriyle ilgili İncirlik’teki 10. Tanker Üs Komutanlığı’nın nizamiye kapısı önünde protesto gösterisinde bulunmak isteyen gruba, polis müdahale etti. Gençlik Muhalefeti Üyesi bir grup, İncirlik Mahallesine gelerek, 10. Tanker Üs Komutanlığı’nın nizamiye kapısına yürümek istedi. Mahallenin girişinde güvenlik önlemi alan polis ekipleri, grubun söz konusu yerde gösteri yapamayacağını, basın açıklamasını sadece mahalle girişinde yapabileceklerini söyledi. Grup üyeleri, uyarılara rağmen nizamiye girişine yürümek istedi. 
 Bunun üzerine Adana Emniyet Müdürlüğü Güvenlik Şube Müdürlüğü’ne bağlı ekipler, gruba engel olmaya çalıştı. Ancak grubun ellerindeki sopalarla polise vurması ve barikatları devirip, polise fırlatması üzerine olaya Çevik Kuvvet Şube Müdürlüğü’ne bağlı ekipler müdahale etti. Grubu dağıtan güvenlik güçleri, yaklaşık 20 eylemciyi gözaltına aldı.