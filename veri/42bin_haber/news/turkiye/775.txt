Kağıthane'de toprak kayması
Kağıthane'de sağnak yağış nedeniyle bir apartmanın bitişiğinde bulunan istinat duvarı çöktü. Duvarın yıkılmasıyla apartmanın zemin katı toprak altında kaldı. Ev sahibi,"Deprem olur gibi hissettik. Az kalsın kalp krizi geçirecektim" 
 Edinilen bilgiye göre olay, Kağıthane Telsizler Mahallesi İpekyolu Sokak’ta bulunan 5 katlı Işık Apartmanın bitişiğinde meydana geldi. Gün boyu yağan sağnak yağmur, saat 16:00 sıralarında apartmanın bitişiğinde toprak kaymasını önlemek amacıyla yapılan istinat duvarının çökmesine yol açtı. Duvarın çökmesiyle toprak kütlesi binanın zemin katına yığıldı. Zemin katta bulunan iki dairenin pencereleri toprak altında kaldı. 
 Bu sırada evde bulunan apartman sakinleri büyük korku ve panik yaşadı. Olay yerine gelen Kağıthane Belediyesi’ne bağlı ekipler, apartmanda ve toprak kaymasının meydana geldiği arka cephede incelemelerde bulundu. ilk anda her ihtimale karşı belediye görevlileri apartman sakinlerinden evlerini boşaltmalarını istedi. 
 "KALP KRİZİ GEÇİRECEKTİM"
  
 Evinin arka odasının pencereleri taş ve toprak altında kalan Nevin Kılıç, "Deprem olur gibi hissettik. Az kalsın kalp krizi geçirecektim. Sinirlerimiz bozuldu. Yer sallandı resmen sonra bir baktık ki burası çöktü. Çöken yer belediyenin duvarıydı" diye konuştu. 
 Apartmanın ikinci katında bulunan Ali Işık, "Heyelan gibi bir şey oldu. Burada taş duvar vardı. Yağmurdan ıslanınca buraya çöktü. O sırada evdeydik. Gök gürültüsü gibi bir şey oldu. Çıkıp balkondan baktığımızda buranın böyle olduğunu gördük" dedi. 
 Apartman kapısında toplanan bina sakinleri, belediyenin binayı mühürleyeceği yönündeki söylentilere tepki gösterdi. gidecek başka yerlerinin olmadığını söyleyen ev sahipleri, belediyenin kendilerine yer göstermesini istedi. Belediye görevlileri toprak kaymasının yeniden yaşanmaması için bölgeyi brandayla kapattı. Öte yandan olayla ilgili gazetecilerin telefonla ulaştığı Kağıthane Belediye Başkanı Fazlı Kılıç, apartmanın mühürlenmeyeceğini, toprak kaymasının binada herhangi bir hasara yol açmadığını yıkılan yerin gözden geçirildikten sonra yeniden yapılacağını bildirdi. 
 DHA