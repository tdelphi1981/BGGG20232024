Okul müdürü 3 kişi arasından atanacak
Milli Eğitim Bakanı Ömer Dinçer, okul müdürlerinin atanması konusunda yeni bir uygulama üzerinde çalıştıklarını açıkladı. Milli Eğitim Bakanı Dinçer, öğretmen atamaları ve yer değiştirme taleplerinin ağustos ayında gerçekleştireceklerini belirterek, "Bugünlerde şubat ataması ve özür talepleri üzerinden yürütülen mücadelenin aslında AK Parti'ye ve Milli Eğitim Bakanlığı'na yönelik siyasi bir muhalefet çabası olduğunu  görüyorum" dedi.

Ömer Dinçer, "Okul müdürü atamasında yine hizmet puanını esas alacağız. Daha sonraki yıllarda bu durum kariyer basamaklarıyla da ilişkilendirilecek. Ayrıca yazılı imtihan yapacağız ve bir mülakata tabi tutacağız. Sonra da başarılı olan üç kişi arasından il milli eğitim müdürü veya valinin seçeceği bir atama gerçekleştireceğiz" diye konuştu.