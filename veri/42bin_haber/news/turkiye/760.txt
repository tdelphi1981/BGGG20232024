Kılıçdaroğlu: "Sorun yaratan aktör olduk"
CHP Genel Başkanı Kemal Kılıçdaroğlu, "Türkiye, Suriye krizinde çözüm arayan değil ne yazık ki sorun yaratan bir bölgesel aktör konumundadır" dedi. CHP'den yapılan yazılı açıklamaya göre, Kılıçdaroğlu Çin ziyareti öncesinde Çin Ulusal Radyosu'nda yayınlanmak üzere röportaj verdi.

Kılıçdaroğlu, Türkiye ile Suriye arasında bir savaş tehlikesi olup olmadığı ve CHP'nin Suriye'deki sorunla ilgili çözüm önerilerinin sorulması üzerine, "Türkiye, Suriye krizinde çözüm arayan değil ne yazık ki sorun yaratan bir bölgesel aktör konumundadır" diye konuştu.

AK Parti iktidarının Suriye'nin içişlerine karıştığını ve buna karşılık da Suriye yönetiminin Türkiye'ye yönelik söylemlerinin sertleştiğini öne süren Kılıçdaroğlu, "AKP iktidarının, Türkiye topraklarının Suriyeli silahlı muhalifler ve radikal unsurlar tarafından kullanılmasına izin vermesi, Suriye'deki çatışmaların her an ülkemize de sıçrama olasılığını doğuruyor. Bu nedenle, üzülerek söylemeliyim ki iki ülke arasındaki gerginliği bir çatışmaya kadar götürebilecek elverişsiz bir ortam maalesef var" dedi.

CHP'nin, Suriye'deki krize ilişkin aklın ve vicdanın sesi olarak Türkiye siyasetindeki yerini aldığını savunan Kılıçdaroğlu, "Bugüne kadar AKP iktidarına ve kamuoyuna üç çözüm önerisi sunduk. Türkiye'nin öncülüğünde Suriye'deki krizin ulusal ve uluslararası taraflarını içeren bir konferans toplanması önerimizi reddeden AKP iktidarı, TBMM'nin Suriye'deki şiddetin ve akan kanın durmasına yönelik partiler üstü bir tutum almasına da yanaşmadı. Son olarak, Birleşmiş Milletler öncülüğünde bir toplantı yapılması önerimiz de suskunlukla geçiştirildi" ifadelerini kullandı.