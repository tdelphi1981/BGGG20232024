Turist aşkı için Müslüman oldu
 
   
 Fransa’dan bir yıl önce Bodrum’a tatile gelen Chloe Herbe, Gümbet’te arkadaşları ile bir pideciye gitti. Chloe, dükkanın sahibi Mehmet Emrah Metin ile tanıştı. İkilinin arkadaşlıkları kısa sürede aşka dönüştü. Chloe, ülkesine dönmeyerek Bodrum’da yaşamaya başladı. Çift geçen hafta Bodrum’da kıyılan nikahla dünyaevine girdi. Müslüman olan ve İlksen adını alan Chloe Herbe, Türk vatandaşlığına da geçti. 
 Mehmet Emrah Metin, iki aylık olan kızları Asya ile mutlu bir hayatları olduğunu belirterek, "Eşimle pidecide servis yaparken tanıştık. Kısa sürede birbirimize aşık olduk ve o Fransa’ya dönmeme kararı aldı. Hem Türk vatandaşlığına geçti, hem de Müslüman oldu. Evlendik ve çok mutluyuz. Şimdi pidecide bana yardımcı oluyor ve yabancı konuklarımızı ağırlıyor" dedi. 
 "ARTIK BODRUMLUYUM" 
 İlksen Metin de, "Bodrum’a birçok kez tatile gelmiştim. Bodrum’un aşıklar kenti olduğunu biliyordum ve bir gün buraya yerleşebilirim diye düşünüyordum. Bu arada Mehmet ile tanışıp aşık olunca hayallerimin gerçekleşeceğini anladım. Mehmet’i çok seviyorum, kızımız Asya ile çok mutluyuz. Aşkım için vatandaşlığımı ve dinimi değiştirdim. Artık ben Bodrumluyum" dedi. 
 DHA