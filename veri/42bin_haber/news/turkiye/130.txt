Muhalefetten Uludere raporuna tepki
Uludere'de 34 kişinin hayatını kaybettiği olayı araştıran Meclis İnsan Hakları Alt Komisyonu 10 aydır sürdürdüğü çalışmalarını tamamlıyor. Yapılan son toplantıda yazılacak rapora ilişkin milletvekillerinin görüşü alındı. Muhalefet yine Genelkurmay'dan yetkililerin dinlenmemesine tepki gösterdi. 
Toplantıda, Ankara Milletvekili Levent Gök, raporun yazılmasından önce askeri yetkililerin dinlenmesini istedi. Komisyon başkanı İhsan Şener ise alt komisyonun soruşturma amaçlı olmadığını belirtti, öneriyi kabul etmedi. 
Şener, ''biz bir fotoğraf çekeceğiz. Olayı hem savcılık hem de genelkurmay soruşturuyor'' dedi. Ama İhsan Şener, raporda güvenlik ve istihbarat birimleri arasındaki koordinasyon eksikliğinden bahsedeceklerini vurguladı.