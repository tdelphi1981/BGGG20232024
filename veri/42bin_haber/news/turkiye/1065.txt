Esrarın üstüne parfüm sıkmış
 
 Polisin bulamaması için esrarın üzerine parfüm sıktığı öne sürülen Ercan D., ifadesinde, "Esrarı, arkadaşım hediye olarak verdi. Ben bağımlıyım. İçmek için aldım. 1 haftada bitiririm bunu" dedi. 
 Konya Emniyet Müdürlüğü Asayiş Şubesi ekipleri, dün saat 21.30 sıralarında Konya-Adana karayolu üzerinde rutin yol kontrol uygulaması yaptığı sırada bir yolcu otobüsünü durdurdu. Otobüste yapılan aramada Ercan D.’ye ait valizde 20 kilo esrar bulundu. Bunun üzerine Ercan D., gözaltına alındı. 
 ’ARKADAŞIM HEDİYE ETTİ’ 
  
 Diyarbakır’dan İzmir’e gittiği belirlenen Ercan D.’nin polisin bulamaması için esrarın üzerine parfüm sıktığı belirtildi. ’Uyuşturucu madde bulundurmak’tan poliste kaydı bulunan Ercan D. ilk ifadesinde, "Esrarı arkadaşım hediye olarak verdi. Ben bağımlıyım. İçmek için aldım. 1 haftada bitiririm bunu" dedi. Olayla ilgili soruşturma sürüyor.  
 DHA