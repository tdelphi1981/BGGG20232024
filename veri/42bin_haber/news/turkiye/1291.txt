Annesinin dövdüğü iddia edilen çocuk öldü
Antalya Elmalı'da 11 gün önce kafasından darbe aldığı iddiasıyla tedaviye alınan ve daha önce beyin ölümü gerçekleşen 5 yaşındaki çocuk hayatını kaybetti. Antalya Eğitim ve Araştırma Hastanesi Başhekimi Doç. Dr. Nurullah Bülbüller, Reanimasyon Kliniği'ne koma halinde gelen ve 1 hafta önce beyin ölümü gerçekleşen 5 yaşındaki M.A.'nın sabah saatlerinde kalp fonksiyonlarının durması nedeniyle hayatını kaybettiğini bildirdi.

Çocuğun aynı ismi taşıyan dedesi M.A. ise doktorların sabah saatlerinde kendilerini arayarak torunlarının öldüğü şeklinde bilgi verdiğini söyledi.

Torununun kafasından ağır bir şekilde darbe aldığını iddia eden M.A., mahkeme sürecini başlattıklarını, anne R.S'den şikayetlerinin sürdüğünü kaydetti.

Ağar, yapılacak otopsinin ardından torununu Konya'nın Beyşehir ilçesinde toprağa
vereceklerini belirtti.

Antalya'da yaklaşık 4 ay önce eşi O.A.'dan ayrılan ve Elmalı ilçesinde yaşayan anne R.S, 5 yaşındaki oğlu Mehmet Ağar'ı kafasından darbe aldığı gerekçesiyle hastaneye getirmişti. Hastanenin yoğun bakım servisinde tedaviye alınan Mehmet Ağar'ın 1 hafta önce beyin ölümü gerçekleşmişti.

Olayın ardından baba O.A., çocuğun annesi R.S. tarafından darp edildiğini iddia ederek Elmalı Cumhuriyet Savcılığı'na suç duyurusunda bulunmuştu.

Anne R.S'nin avukatı Ömer Emrullah Bozer ise annenin çocuğunu darp etmediğini savunmuştu.