Huzur Mahallesi'nde yıkım başladı
Küçükçekmece ve Ayazağa'da kentsel dönüşüm kapsamında Çevre ve Şehircilik Bakanı Erdoğan Bayraktar'ın katılımıyla "yıkım töreni" düzenlendi. Çevre ve Şehircilik Bakanı Erdoğan Bayraktar, Kağıthane, Şişli ve Küçükçekmece ilçelerinde yürütülen kentsel dönüşüm uygulamaları kapsamında Ayazağa Huzur Mahallesi'ndeki yıkım törenine katıldı.

Yıkım töreni

Türk Telekom Arena Stadı'nın yanındaki bölgede başlatılan yıkım törenine Bakan Bayraktar'ın yanı sıra İstanbul Valisi Hüseyin Avni Mutlu ile Şişli Belediye Başkanı Mustafa Sarıgül de katıldı. Törende konuşan Çevre ve Şehircilik Bakanı Erdoğan Bayraktar, Türkiye'deki sağlıksız yapıların oranına dikkat çekti.

Bakan Bayraktar: "Kaçak yapıları söküp atmak mecburiyetindeyiz"

Gelişen Türkiye'ye bugünkü konutların yakışmadığını ifade eden Bakan Bayraktar, "Türkiye'deki yaklaşık 20 milyon olan konut stoğunun büyük bir bölümü, depremleri doğuran 24 bin 500 km uzunluğundaki fay hattının üzerindedir. Bu konutlardan 6,5 milyonunu zaman içinde yenilemek kararlığındayız. Burada bu adımlardan birini atıyoruz." dedi.

Kentsel dönüşümü, vatandaşlar ile gönül rızası içinde yapmak istediklerini ileri süren Bakan Bayraktar, birçok vatandaştan kentsel dönüşüm projesi kapsamında müracaatın geldiğini söyledi. Bakan Bayraktar, "Açık gözlere, provakatörlere fırsat vermeyeceğiz. Artık yıkılan binalarda, ev sahipleri çatılara çıkıp, kiremit atar duruma gelmesinler. Oralarda dozerin önüne atlamasınlar. Biz vatandaşa ne diyoruz: 'Kira yardımı yapacağız, eğer kredi alırsan faizinin yüzde 4'ünü vereceğiz' dedik. Çevre ile uyumlu doğa ile uyumlu modern yerleşim birimlerini üretmek durumundayız. Bu bizim gelecek nesillere olan borcumuzdur. Şehirlerimizden, kaçak ve depreme dayanıksız yapıları söküp atmak mecburiyetindeyiz. Bu bizim sorumluluğumuzdur" diye konuştu.

Eş zamanlı yıkımda Roman vatandaşlardan Roman havası

Bakan Bayraktar'ın konuşmasının ardından protokol kürsüye davet edildi ve Küçükçekmece'deki yıkım alanına canlı bağlantı yapıldı. 

Küçükçekmece Belediye Başkanı Aziz Yeniay'ın konuşmasının ardından Bakan Bayraktar'ın talimatı ile Ayazağa Huzur Mahallesi'ndeki ve Küçükçekmece'deki binaların yıkımı buldozerlerle gerçekleşterildi. Vatandaşların yıkım törenini izlediği alanda, Roman vatandaşlar oynadı. Oynayan kadınlar, çevredekilerin ve kameraların ilgi odağı oldu.