SGK 4 yıl ödediği para için 'Pardon' dedi
 
 Yeni yılın ilk gününde tebliğ edilen yazıyla maaşının kesilerek emekliliğinin iptal edildiğini öğrenen Uysal, ikinci şoku ise 42 bin TL’lik borç çıkarıldığını görünce yaşadı. Duruma isyan eden Uysal, hakkını arayacağını söyledi. 
 Almanya’nın başkenti Berlin’de 30 yıl yaşayan Asiye Uysal, 2005 yılında eşi 54 yaşındaki Ali Uysal ile birlikte Türkiye’ye kesin dönüş yaptı. Almanya’da kaldığı sürenin 12 yılında bir elektronik fabrikasında sigortalı çalışan Asiye Uysal, Türkiye’ye döndükten sonra yurt dışı borçlanması ödeyerek emekli olmaya karar verdi. 
 2008 yılının Temmuz ayında SGK’ya başvuran Asiye Uysal, 52 bin TL yurt dışı borçlanma bedelini ödedikten sonra aynı yılın Aralık ayında SGK tarafından emekli edildi ve kendisine maaş bağlandı. 
 YENİ YILA ’İPTAL’ ŞOKUYLA GİRDİ 
 4 yıl boyunca hiç sorunsuz şekilde maaşını alan Asiye Uysal’ın hayatı 2012’nin son günü eline ulaşan SGK tebligatı ile kabusa döndü. SGK, ’uygulama değişiklikleri’ni gerekçe göstererek, Uysal’a ’yersiz ödeme yapıldığını’ ve maaşının kesildiğini bildirdi. 
 Yeni yıla girmeye hazırlanırken büyük bir şok yaşayan Asiye Uysal’a, bugüne kadar ödenen maaşların karşılığı olarak 41 bin 890 TL’lik de borç çıkarıldı. Neye uğradığını şaşıran Asiye Uysal, itiraz dilekçesiyle SGK’ya başvurarak uygulamanın haksız olduğunu ve haklarının geri verilmesini istedi. 
 SGK PARAYI GERİ İSTEDİ 
 Asiye Uysal’ın sunduğu itiraz dilekçesini yanıtlayan SGK ise uygulamada hata olmadığını bildirdi. Asiye Uysal’ın bugüne kadar aldığı emekli aylıklarının karşılığı olan 41 bin 890 TL’yi kuruma geri ödemesi gerektiğini belirten SGK, bunun yanında aylık aldığı süre boyunca yararlandığı sağlık harcamalarının da ayrıca hesaplanarak kendisinden talep edileceğini tebliğ etti. 
 5510 sayılı Sosyal Güvenlik ve Genel Sağlık Sigortası Kanunu’nun 1 Ekim 2008’de çıktığını belirten SGK, Asiye Uysal’ın bu süreden önce 52 bin lira tutarındaki borçlanmasını yatırdığını, kanun çıktıktan sonra Kasım ayında emeklilik başvurusu yaptığını, kanun çıktıktan sonra borçlanma rakamının değiştiğini bildirdi. 
 ’Psikolojim bozuldu’ 
 Emeklilik hakkını geri alabilmek için mücadele başlatan Asiye Uysal, yaşadıkları nedeniyle psikolojisinin bozulduğunu söyledi. 
 Eşinin emekliliğinin hiçbir sebep gösterilmeden iptal edildiğini ileri süren Ali Uysal da, "SGK ’yersiz ödeme’ karşılığında 41 bin 800 TL’yi geri talep ediyor. Eşimin emekliliği durduruldu. Eşimin üzerine işyeri olduğu için devlete her ay ödememizi yapıyorduk. SGK’ya dilekçe verdik, cevabını bekliyoruz. Eşimin emeklilik hakkını tekrar kazanmak için elimizden geleni yapıyoruz" diye konuştu. 
 ’Emeklilik için yeniden başvurabilir’ 
 SGK uzmanları, Asiye Uysal’ın yatırdığı 52 bin TL yurt dışı borçlanma bedelini geri alabileceğini, fakat kendisine çıkartılan 41 bin 890 TL’yi kuruma geri ödemesi gerektiğini kaydetti. Uysal’ın emekli olabilmek için yeniden başvuru yapması gerektiğini belirten uzmanlar, bugünkü şartlarda 70 bin lira tutarındaki yurtdışı borçlanmasını ödedikten sonra emeklilik işlemlerinin başlatılacağını kaydetti. 
 ÖÖ(SU/COŞ) (FOTOĞRAFLI) 
 DHA-Genel - Türkiye-Antalya - Özgür ÖZTÜRK 
 2013