Köylülerden "taş ocağı" protestosu
Malatya'da, merkeze bağlı Karagöz köyünün sakinleri, kurulması planlanan taş ocağını istemedikleri gerekçesiyle eylem yaptı. Köy meydanında toplanan vatandaşlar adına konuşan muhtar Haydar Küllü, köye 1,5 kilometre uzaklıktaki alana kurulacak taş ocağının üzüm bağlarına zarar vereceğini savundu.

Köylerinin eteklerinde kurulduğu Beydağı'nın Malatya'nın su kaynağı olduğunu dile getiren Küllü, merkeze bağlı Konak Mahallesi'nin ve Horata Vadisi'nin suyunun buradan geldiğini söyledi.

Taş ocağının su kaynaklarına zarar vereceğini düşündüklerini kaydeden Küllü, "Köyümüze içme suyu getirilmesi için ihale aşamasına gelen bir çalışma var. Yatırım programına da alındı. Bu kurulan taş ocağının bin 250 metre yakınından köye su getirilecek. Taş ocağındaki patlamalar burayı da etkileyecektir. Ayrıca hayvanlarımızı suladığımız bir su kaynağımız daha var. Taş ocağına 600 metre uzakta. Burası da zarar görecek" dedi.

Muhtar Küllü, taş ocağını istemediklerini ifade ederek, ocağın ruhsatının iptali için ilgili kurumlara başvuracaklarını sözlerine ekledi.
Köylülerden İsmail Yılmaz da, hayvancılıkla geçindiklerini belirterek, "Ocağa yakın 7 pınar var. Orada arklar var. Hayvanlar buradan su içiyor. Biz hayvanımızı nereye götüreceğiz?" diye konuştu.

Aziz Karaman ise, taş ocağına giden yolu köy halkının yaylalarına ve arazilerine ulaşmak için açtığını bildirdi.

Yol üzerindeki üzüm bağlarını yeni kurduklarını dile getiren Karaman, taş ocağının bunlara zarar vereceğini ileri sürerek, "Köyün geliri hayvancılık, bir de üzüm bağı. Bunlar de elimizden giderse ancak biz köyü bırakıp gidelim" diye konuştu.

Konuşmaların ardından taş ocağının kurulacağı yere giden köylüler, şirket yetkilisinden, çalışan iş makinesinin durmasını ve köyden gitmesini istedi.

Bunun üzerine, iş makinesinin çalışması durduruldu. Şirket yetkilisi ve operatör, iş makinesini de alarak buradan ayrıldı.