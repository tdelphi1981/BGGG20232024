''Çamlıca cami projesi''nde değişiklik
Üsküdar Belediye Başkanı Mustafa Kara, Çamlıca'ya yapılması planlanan cami ile ilgili, ''Zaman kulesi dediğimiz zaman minaresi, projeden çıkarıldı'' dedi. Kara, caminin yapılacağı Çamlıca Tepesi'nde gazetecilere yaptığı açıklamada, yapılacak camiyle ilgili proje yarışmasının sona ermesinin ardından, derneğin avan projeyi kabul ettiğini anımsattı. Kara, avan projeye göre uygulama projelerinin çizilmeye başlandığını anlatarak, buna göre Üsküdar Belediyesi olarak ruhsatı verdiklerini ifade etti.

Ruhsatın verilmesinin ardından mimari ayrıntıların ortaya çıkmaya başladığını belirten Kara, ''Özellikle kubbe çapı, minare yükseklikleri, minare sayısı ve bence en önemli kısımları Türk-İslam eserleri müzesi ve atölyeleriyle beraber. Cami sadece bir ibadet alanı değil, aynı zamanda bir kültür merkezi, bir yaşam alanı'' diye konuştu. 

Kara, caminin 15 bin metrekare kapalı alana yapılacağını, diğer alanların ise rekreasyon alanları olduğunu, beraberinde, kafeteryalar, seyir teraslarının olacağını söyleyerek, Çamlıca'nın gerçek anlamda halka açılacağını, böylelikle bu kulelerin de ortadan kaldırılarak Küçükçamlıca'ya götürüleceğini kaydetti. 

Cami projesinin genel konseptinde büyük bir değişiklik olmadığını belirten Kara, şöyle devam etti: 

''Yapı çok gözükür bir yapı olunca, yapılan en ufak bir değişiklik bile biraz farklıymış gibi geliyor. O da bir zaman minaremiz vardı. Yani yedinci minare diye ifade ettiğimiz zaman saati. O zaman saati artık olmayacak. Onun yerine o bölgede havuzlar ve kitap satışlarının olabileceği bir sergi salonu, İslam eserlerinin ve klasik Türk eserlerinin, hat, ebru sanatı dediğimiz sanatların sergilenebileceği bir sergi alanı oluşacak. Avlusu daha geniş bir hale gelmiş oldu. Caminin kubbe çapı İstanbul'u simgelemesi adına 34 metre, yüksekliğinin 72 metre olması var. Zaman kulesi dediğimiz zaman minaresi, projeden çıkarıldı.'