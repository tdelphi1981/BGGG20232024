"Sen krediye muhtaçsın"
Başbakan Recep Tayyip Erdoğan, İmralı görüşmeleriyle ilgili, CHP lideri Kılıçdaroğlu'nun "Hükümete yeni kredi açıyoruz" sözüne tepki gösterdi. Erdoğan, "Muhalefet partisi nereye kredi verecek? Sen krediye muhtaçsın" dedi. Başbakan Erdoğan Gabon, Nijer ve Senegal'i kapsayan gezisi öncesinde Atatürk Havalimanı'nda gazetecilerin sorularını yanıtladı.

Erdoğan, İmralı ile yaşanan sürece ilişkin, "Bu yeni başlamış bir süreç değil. Bizim buradaki bütün gayretimiz, terörle mücadelede başarılı olabilmek, huzur ve refahı tam manasıyla ülkemizin dört bir köşesine getirebilmektir. Bu konuyla ilgili olayın bizim açımızdan iki ayağı var. Bir devlet ayağıdır, iki siyaset ayağıdır. Ama bunu bilmeyenler, anlamayanlar var. Siyasetle, hükümetle veya hükümet etmeyle devleti yönetmeyle devlet mekanizmalarının çalıştırılması arasındaki inceliği ayırt edemeyen siyasetçiler de var. Biz burada bu inceliği koruyarak bir yol takip ediyoruz. Burada da daha önce başladığımız bir süreci devam ettirmenin gayreti içindeyiz" dedi.

Başbakan "Bu gelişmeler esnasında bizler siyasetçi olarak böyle bir görüşmenin içinde olmadık, olmuyoruz" diye konuştu.

CHP'ye tepki

Başbakan Erdoğan, CHP Genel Başkanı Kemal Kılıçdaroğlu'nun, "AK Parti'ye yeni bir kredi açıyoruz. Çözün sorunu" ifadelerine ilişkin, "Kendisi muhtac-ı himmet bir dede, nerde kaldı gayrıya himmet ede. Sen nereye kredi vereceksin? Sen krediye muhtaçsın bir defa" dedi.

4. yargı paketi

Erdoğan, 4. Yargı Paketi ile ilgili çalışmaların devam ettiğini belirterek, "Bu çalışmalar çerçevesinde de en kısa zamanda 4. Yargı Paketi'ni de Meclis gündemine getirmek suretiyle çıkarmanın gayreti içerisindeyiz. Fakat şunu çok açık net söyleyeyim; teröre bulaşmış olanları bağışlayan böyle genel bir af asla söz konusu değildir. Bunun da bilinmesini istiyorum. Örneğin İmralı için ev hapsi gibi şeyler uydurulup duruluyor. Asla
böyle bir şey söz konusu değildir. Yani AK Parti'nin iktidarında böyle bir şey olamaz" dedi.