Erdoğan, Ergin Saygun'u ziyaret etti
Başbakan Erdoğan, Balyoz davasında tahliye olan emekli Orgeneral Ergin Saygun'u Mehmet Akif Ersoy Hastanesi'nde ziyaret etti. Erdoğan, Müslüm Gürses ile İhlas Holding Yönetim Kurulu Başkanı Enver Ören'i de tedavi gördükleri hastanede ziyaret etti.

Başbakan Erdoğan, Kısıklı'daki konutundan ayrılarak, ziyaret için Şişli'deki Memorial Hastanesi'ne geldi.

Burada yaklaşık 40 dakika kalan Erdoğan, çıkışta basın mensuplarına yaptığı açıklamada, Gürses ve Ören'in yoğun bakımda tedavilerinin devam ettiğini hatırlatarak, doktorların en üst düzeyde gerekli olan ilgi ve alakayı başarılı bir şekilde sürdürdüğünü söyledi.

Bu süreç içerisinde doktorların da belirli neticeleri beklediğini kaydeden Erdoğan, "Tıbbi noktada konuşmak tabii bize düşmez. Bize birinci derecede düşen onlara şu anda dua etmek. Milletçe dua edelim. Allah şifalar versin. Ama doktorlarımız gerçekten bütün hemşirelerle, sağlık elemanlarıyla
birlikte ellerinden gelen her şeyi yapıyorlar. Rabbimden şifalar diliyoruz" diye konuştu.

Başbakan Erdoğan, "Görüşme imkanınız oldu mu?" sorusu üzerine ise hastaların şu anda uyutulduğunu, böyle bir süreç içerisinde olduklarını ifade etti.

Erdoğan'ın, yaklaşık 10 gün önce hastaneye beyin kanaması teşhisiyle kaldırılan Ören'in ve 2,5 ayı aşkın süredir hastanede yatmakta olan Gürses'in doktorlarından bilgi aldığı öğrenildi.

Gül de Ece Saygun'u aradı

Bu arada, Cumhurbaşkanı Abdullah Gül de ameliyat olan emekli Orgeneral Ergin Saygun'un kızı Ece Saygun'u arayarak geçmiş olsun dileğini iletti.

Cumhurbaşkanlığı'ndan alınan bilgiye göre, Saygun'un sağlık durumunu danışmanları aracılığıyla takip eden Gül, bugün Ece Saygun'u aradı.

Emekli Orgeneral Ergin Saygun'un sağlık durumu hakkında bilgi alan Gül, geçmiş olsun dileğini iletti.