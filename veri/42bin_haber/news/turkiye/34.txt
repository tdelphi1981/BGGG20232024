Kumkapı Balık Hali'ne baskın
Gıda Tarım ve Hayvancılık Bakanlığı'na bağlı ekipler, Kumkapı Balık Hali'nde genel denetim gerçekleştirdi. Avlanması yasak olan 20 santimetreden küçük yüzlerce kasa lüfer balığına el koyan denetçiler sahiplerine cezai işlem uyguladı. 
Gıda Tarım ve Hayvancılık Bakanlığı'na bağlı 35 kişilik ekip, saat 03.30'da Kumkapı Balık Hali'nde denetim gerçekleştirdi. Yapılan denetimde önce nakledilmek üzere kamyonlara yüklenen balıklar kontrol edildi. 
Bir kamyonda istavrit kasalarının arkasına gizlenen halk arasında 'çinekop' olarak bilinen 20 santimetreden küçük lüfer balıkları ele geçirildi. Kamyondan indirilen kasalardaki balıklara el konulurken, balıkların sahibine 857 TL para cezası uygulandı. Bu sırada balıkların sahibi kasadaki diğer balıkların denetleme sırasında zarar gördüğünü iddia ederek denetçilere tepki gösterdi. 
Denetleme sırasında halde yüzlerce kasa 20 santimetreden küçük lüfer balığına el konuldu, sahiplerine ise para cezası uygulandı. Bakanlık Denetleme Görevlisinden alınan bilgiye göre el konularak depolara kaldırılan balıkların öncelikle veteriner hekimler tarafından insan sağlığına zararlı olup olmadığının belirleneceği, zararlı olanlar imha edilirken, tüketime uygun olanların mezatla satılacağı, belirlenen bedelden alıcı bulunamaması durumunda ise hayır kurumlarına bağışlanacağı belirtildi.