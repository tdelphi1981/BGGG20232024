İdris Naim Şahin'e "Maraş olayları" nedeniyle suç duyurusu
Pir Sultan Abdal Kültür Derneği, Maraş olaylarının 34. yılı nedeniyle Kahramanmaraş'a gitmek isteyen grupların kent girişinde emniyet güçlerince durdurulması ve sonrasında yaşanan olaylarla ilgili İçişleri Bakanı İdris Naim Şahin ve Kahramanmaraş Valisi Şükrü Kocatepe hakkında Ankara Cumhuriyet Başsavcılığı'na suç duyurusunda bulundu. Dernek Başkanı Kemal Bülbül, suç duyurusu dilekçesini vermeden önce Ankara Adalet Sarayı önünde basın açıklaması yaptı. Maraş olaylarını anmak için 23 Aralık'ta Kahramanmaraş'a gitmek istediklerini hatırlatan Bülbül, 34 yıl önce yaşanan olaylarla ilgili düşüncelerini ifade edemediklerini, çıkan olaylarda 3 kişinin yaralandığını ileri sürdü. Olaylar sırasında emniyet güçlerinin plastik mermi kullandığını iddia eden Bülbül, anma etkinliğinin yasal hakkın kullanılması olduğunu belirtti. 

Bülbül, "Türkiye Cumhuriyeti muz cumhuriyeti değil ama gaz cumhuriyeti oldu" ifadesini kullandı.

Daha sonra, Bülbül ve beraberindekiler suç duyurusu dilekçesini savcılığa verdi.

Dilekçede, 23 Aralık'ta yaşanan olaylarda, "yetkilerin aşılarak Anayasa ihlal edilerek halka kötü muamele" yapıldığı iddia edildi.