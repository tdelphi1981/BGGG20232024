Dışişleri Bakanlığı'ndan "gizli" damgalı belgeler
Dışişleri Bakanlığı, Meclis Darbeleri Araştırma Komisyonu çalışmalarını tamamladıktan 50 gün sonra, Komisyon'a belge gönderdi. Bakanlık, "Elimizde gizli damgalı belgeler de var. Ama onları incelemek isterseniz tarih alarak gelip burada inceleyebilirsiniz" diyerek gizli damgalı belgeleri Meclis'e göndermeyeceğini de belirtti. 
 
Bakanlıktan gönderilen 1800 sayfalık belge, 28 Şubat döneminde çeşitli ülkelerin basınında Türkiye ve hükümet hakkında yayınlanan haberlerin küpürlerinden oluşuyor. 

İçişleri Bakanlığı da Emniyet Genel Müdürlüğü İstihbarat Dairesi'nin Madımak olaylarına ilişkin raporunu gönderdi. 

12 sayfalık raporun ekinde olaylar sırasında çekilen yaklaşık 200 fotoğraf da yer alıyor. Raporda,olayın Aziz Nesin ve Pir Sultan Abdal Derneği'ne karşı bir organizasyon olduğu  vurgulanıyor. MİT'in 2 Temmuz'da Sivas'da olay çıkacağına ilişkin kendilerini uyardığı da belirtiliyor.