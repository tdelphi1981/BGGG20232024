Afyon'da patlamadan şikayetçi olan yok
Afyonkarahisar Cumhuriyet Başsavcılığı, 25 askerin şehit olduğu patlamada, askeri bölge dışında 4 vatandaşın yaralanması nedeniyle başlattığı soruşturmada, şikayetçi olmaması nedeniyle ''takipsizlik'' kararı verdi 
 Afyonkarahisar'da, 5 Eylül 2012'de meydana gelen ve 25 askerin şehit olmasına yol açan mühimmat deposundaki patlamanın ardından askeri bölge dışında sivillerin yaşadığı alanda da yaralanma ve hasara neden olması yüzünden Başsavcılık tarafından yürütülen soruşturma sonuçlandı.
 
 Başsavcılık, ''taksirle yaralanma'' gerekçesiyle başlatılan soruşturma kapsamında, askeri bölge dışında yaralanan 4 kişinin ifadelerine başvurarak, bölgede inceleme yaptı. 
 Soruşturma, yaralanan kişilerin şikayetçi olmamalarından dolayı ''takipsizlik'' kararı verilerek sona erdirildi.
 
 Olayla ilgili Askeri Savcılığın yürüttüğü soruşturma ise devam ediyor.