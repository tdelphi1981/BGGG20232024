Şehit polis gözyaşlarıyla uğurlandı
 
 Mardin Emniyet Müdürlüğü bahçesinde düzenlenen törende konuşan İl Emniyet Müdürü Derviş Kara, Devlet Hastanesi Acil Servisi önünde görevli bulunan resmi ekip otosuna düzenlenen saldırı sonucunda Cengiz Engizek’in şehit olduğunu belirterek, polis memurlarının hasta veya yaralı vatandaşların rahat ve huzurlu bir ortamda tedavi görebilmeleri için görevli bulunduklarını söyledi.
 
 HASTANE ÖNÜ SALDIRILARINDA 3 ŞEHİT
 
 Son bir yıl içinde terör örgütü PKK ve KCK mensuplarınca hastane önü ve yakınlarında yapılan silahlı ve bombalı saldırılarda 3 personellerinin şehit, 5 personellerinin de yaralandığını kaydeden Kara, "Hasta, ambulans ve hastanelere dokunmamak, her türlü öncelik, yardım ve kolaylığı sağlamak insanlığın ortak paydalarından birisidir. Fakat ne acıdır ki sadece son bir yıl içinde ilimizde PKK terör örgütü ve KCK mensuplarınca hastane önü ve yakınlarında yapılan silahlı ve bombalı saldırılarda 3 personelimiz şehit olmuş, 5 personelimiz de yaralanmıştır" diye konuştu.
 
 İç güvenlikten sorumlu kolluk kuvveti olarak vatan ve vatandaşların bir bütün olduğuna ve asla parçalanmayacağına inandıklarını dile getiren Kara, vatan evlatlarının okuyup aydınlanması, çalışıp zenginleşmesi ve her türlü tercihlerini hür iradeleriyle yapmaları konusunda gerekli güvenlik tedbirlerini almaya, yeri ve zamanı geldiğinde Engizek gibi son borçlarını da ödemeye hazır olduklarını dile getirdi.
 
 Yangının olduğu yerde itfaiyeci ve su olmaya, terör ve yıkımın olduğu yerde huzur vermeye ve inşa etmeye kararlı olduklarını anlatan Kara, "Bu mücadeledeki en büyük destekçimiz kadirşinas milletimizdir. Tarih boyunca büyük düşünen ve hareket eden milletimiz önündeki tüm badireleri tek tek atlatacak, zengin, müreffeh ve huzurlu geleceğine doğru yol almaya devam edecektir" dedi.
 
 Kara, bu cinayet ve terörün faillerinin de er ya da geç diğer emsalleri gibi yakalanarak adalete teslim edileceğini sözlerine ekledi.
 
 Törende, şehit Engizek’in yakınları şehidin naaşına sarılıp ağladı ve Türk bayrağını öptü. Şehit yakınlarını Vali Turhan Ayvaz ve Mardin Müftüsü Dursun Ali Coşkun teselli etti.
 
 Kur’an-ı Kerim ve duaların okunduğu törenin ardından şehit Engizek’in cenazesi, memleketi Kahramanmaraş’a gönderildi.
 
 AA