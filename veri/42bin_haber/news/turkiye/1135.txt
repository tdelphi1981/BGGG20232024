Kaybolan tatilcilerden iyi haber!
 
 Bugün saat 13.00 sıralarında, Kartalkaya'da birlikte kayak yapan 4 tatilci pistlerin dışına çıkınca kayboldu. Yaklaşık bir saat boyunca yürüyen tatilciler, yoğun sis nedeniyle kayak merkezini bulamayınca, telefonla jandarmadan yardım istedi. 
 Kartalkaya Jandarma Arama Kurtarma timi, kaybolan tatilcilerden çevrelerine bakarak kaybolmalara karşı daha önce ağaçlara astığı numaralandırılmış levhaları kendilerine söylemelerini istedi. 
 SAĞLIK DURUMLARI İYİ
  
 Tatilcilerin bulundukları bölgedeki levhada yazılı olan numarayı bildirmesi üzerine jandarma timleri kar motorlarıyla bölgeye yöneldi. Yaklaşık 1,5 saat süren çalışmalar sonucunda kayak merkezine 8 kilometre uzaklıktaki Kındıra mevkiinde 4 tatilci saat 15.30'da bulundu. 
 Sağlık durumlarının iyi olduğu görülen tatilciler kar motorlarıyla kayak merkezine getirildi. Jandarma soğuktan üşüyen Okan Çak, Muhammet Sağlam, Sevda Keleş ve Ali Keleş'e çay ve kek ikram etti. Tatilciler daha sonra otellerine döndüler. 
 Okan Çak saat 13.00 sıralarında kaybolduklarını belirterek, "Yaklaşık 1 saat yürüdük ama sis nedeniyle yönümüzü bulamadık. Daha sonra jandarmaya haber verdik. Jandarma bizi bularak kayak merkezine getirdi" dedi.
  