NATO karar verdi Patriotlar Diyarbakır'a
Suriye'de yaşanan gelişmelerle ilgili olarak Türkiye'ye kurulacak Patriot füzelerinin konuşlandırılması amacıyla NATO Avrupa Kuvvetler Komutanlığı'ndan bir heyet Diyarbakır'a gelerek incelemelerde bulundu 
 Askeri kaynaklar, patriot füzelerinin Suriye sınırına en yakın NATO üssü olan Diyarbakır’a kurulacağına karar verildiğini belirtti.
 
 Suriye’de yaşanan gelişmelerle ilgili olarak NATO bünyesinde merkez üs olarak belirlenen Diyarbakır 2’nci Hava Kuvvet Komutanlığı’nda dün hareketli anlar yaşandı. Dün öğlen saatlerinde bir askeri uçak 2’nci Hava Kuvvet Komutanlığı askeri pistine indi. Gelen uçakta Amerika Birleşik Devletleri ve Hollandalı askerlerden oluşan 30 kişilik bir askeri heyetin bulunduğu bildirildi. 
 
 Diyarbakır’a gelen askeri heyetin patriot füzelerinin kurulumu ile ilgili olarak keşif ve inceleme yaptıkları belirtildi. Askeri kaynaklar, gelen heyetin Türk komutanlarla görüş alışverişinde bulunduklarını ve füzelerin konuşlandırılması muhtemel yerleri belirlemek için keşif yaptıklarını bildirdi. Misafir askeri heyete incelemeler sırasında Hava Kuvvetleri Komutanlığı’ndan bir Tuğgeneral’in başkanlık ettiği Türk askeri heyetinin eşlik ettiği kaydedildi.
 
 PATRİOTLAR DİYARBAKIR’A KURULACAK
 
 Askeri kaynaklar, NATO’nun Suriye sınırına en yakın hava üssü olması nedeniyle patriot füzelerinin Diyarbakır’da bulunan 2’nci Hava Kuvvet Komutanlığı’na konuşlandırılacağının kesin olarak kararlaştırıldığını belirtti. Suriye’den yapılabilecek olası füze saldırılarına karşılık NATO üyesi Türkiye’nin korunması için kurulacak olan Patriot füzelerinin konuşlandırılması amacıyla keşif çalışmalarının tamamlandığı belirtildi. Suriye’deki gelişmelerde merkez üs olarak kullanılacak Diyarbakır 2’nci Hava Kuvvet Komutanlığı sahasında da Patriot füzelerinin kurulması amacıyla hazırlıklar başlatıldı. Askeri kaynaklar, füze rampalarının kurulması için üssün bazı yerlerinde iş makinalarıyla kazı çalışmaları yapıldığını belirtti.
 
 TÜRKİYE PATRİOTLARA PARA VERMEYECEK
 
 Askeri kaynaklar, Suriye’den yapılabilecek olası füze saldırıları tehdidine karşın kurulacak Patriot füzeleri için Türkiye’nin herhangi bir para ödemeyeceğini açıkladı. Başbakan Erdoğan’ın "Para ödemek suretiyle Patriot alma durumunda, düşüncesinde değiliz" sözlerinin doğru olduğunu belirten askeri kaynaklar, Patriot füzelerinin NATO sözleşmesinde bulunan üye ülkeleri koruma maddesi kapsamında kurulacağını belirtti. 2003 yılında Irak savaşı sırasında da NATO şemsiyesi altında getirilen patriot füzelerinin Diyarbakır’a kurulduğunu hatırlatan askeri kaynaklar, patriotlarla bölgede hava savunma kalkanı oluşturulmasının planlandığını söyledi.
 
 HAVA HAREKETLİLİĞİ SÜRÜYOR
 
 Bu arada Türk savaş uçaklarının Suriye sınırında yaptığı devriye ve keşif amaçlı uçuşların devam ettiği belirtildi. 2’nci Hava Kuvvet Komutanlığı’nda bulunan Pars ve Atmaca Filolarına bağlı uçaklar, gün boyu Diyarbakır’dan kalkarak Suriye sınırına yöneldi. Tam mühimmatlı olarak havalanan Türk F-16’ları Suriye sınırında rutin devriye uçuşları yaptı. Olası bir sınır ihlali durumunda ’Vur’ emriyle havalanan uçakların şu ana kadar rutin devriye uçuşlarını yaparak üslerine güvenli bir şekilde döndükleri bildirildi. NATO askeri heyetinin Diyarbakır’da inceleme yaptığı sırada da Türk savaş uçakları devriye uçuşlarına devam etti.
 
 Felat BOZARSLAN/DİYARBAKIR, (DHA)
  