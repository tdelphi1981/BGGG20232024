Meteoroloji'den dört ayrı uyarı
Kar gitti yerine yağış geliyor. Meteoroloji internet sitesinde dört yeni uyarıda bulundu 
 İÇ ANADOLU'DA KAR YAĞIŞI
 
 Bu gece yarısı Ankara, Eskişehir, Bolu ve Çankırı’da başlayacak kar yağışının yarın öğleye kadar etkili olması beklenmektedir (5 – 20 cm. arası). Meydana gelebilecek olumsuzluklara karşı vatandaşların ve ilgililerin dikkatli ve tedbirli olması gerekmektedir.
 
 MARMARA VE KUZEY EGE'DE FIRTINA
 
 Marmara ve Kuzey Ege bölgesinde fırtına,  deniz ulaşımını olumsuz etkiliyor.
 
 Çanakkale ile adalar arasındaki deniz ulaşımı sağlayan GESTAŞ A.Ş'nin  yetkililerinden alınan bilgiye göre, Bozcaada ve Geyikli arasında saat 12.00'de  yapılması planlanan arabalı vapur seferi, fırtına nedeniyle saat 13.00'de  yapılacak.
 
 Yetkililer, diğer seferlerin normal olarak sürdürüldüğünü bildirdi.
 
 Çanakkale Meteoroloji Müdürlüğü yetkilileri, saatteki hızı 85 kilometreye  ulaşan fırtınanın bölgedeki etkisini sürdürdüğünü, rüzgarın hızının aynı  seviyelerde devam edeceğini belirtti.
 
 YAĞIŞ UYARISI
 
 İç Anadolu'nun kuzeybatısına kar, Antalya'ya şiddetli yağış uyarısında bulunuldu.
 
 Meteoroloji Genel Müdürlüğü'nün internet sitesinde yer alan açıklamaya göre, bu gece yarısı Ankara, Eskişehir, Bolu ve Çankırı'da başlayacak kar yağışının yarın öğleye kadar etkili olması bekleniyor.
 
 Tahminlere göre, Antalya'da bugün başlayacak yağış, gece saatlerinden itibaren artacak ve yarın il genelinde etkisini, kuvvetli güney rüzgarlarıyla çok kuvvetli (51-75 kilogram/metrekare) ve şiddetli (76-100 kilogram/metrekare) gösterecek.
 
 Antalya'nın kıyı kesimlerde yağmur ve sağanak, iç ve dağlık kesimlerinde ise karla karışık yağmur ve yer yer yoğun kar görülecek. Etkili yağış, cumartesi gece saatlerine kadar devam edecek.
 
 Meydana gelebilecek olumsuzluklara karşı dikkatli ve tedbirli olunması uyarısı yapıldı.
 
 ANTALYA’DA ’KUVVETLİ YAĞIŞ’ UYARISI
 
 Meteoroloji Bölge Müdürlüğü’nden yapılan ’kuvvetli yağış’ uyarısında, Antalya’da bugün başlayacak yağışın gece saatlerinden itibaren etkisini artırarak yarın il genelinde kuvvetli olmasının beklendiği bildirildi.
 
 Yazılı açıklamada, yarın il merkezinde ve Serik, Manavgat, Alanya ilçelerinde metrekareye 76- 100 kilogram yağış beklendiği kaydedildi.
 
 Kıyı kesimlerde yağmur ve sağanak şeklinde olacak yağışın Antalya’nın iç kesimlerindeki İbradı, Akseki ve Gündoğmuş ilçelerinde karla karışık yağmur ve yer yer yoğun kar şeklinde olmasının ve bu etkili yağışın Cumartesi gece saatlerine kadar devam etmesinin beklendiğine yer verildi. Antalya genelinde yağışla birlikte saatteki hızı 60 kilometreye ulaşan rüzgar çıkabileceğine dikkat çekildi.
 
 Meydana gelebilecek olumsuzluklara karşı (Kara ve deniz ulaşımında aksamalar, su baskını, sel, taşkın, dolu, yıldırım ve çatı uçması vb.) ilgililerin ve vatandaşların dikkatli ve tedbirli olmaları istendi.
 
 AA/DHA