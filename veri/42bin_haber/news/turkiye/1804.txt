Tunceli'de amatör maçta olay: 22 yaralı
Tunceli'de Dersimspor ile Bingöl Genç Muratspor karşılaşmasında çıkan olaylarda 22 kişi yaralandı.Ferit Demir / DHA   Tunceli'de Bölgesel Amatör Lig (BAL) grupta mücadele eden Dersimspor ile Bingöl Genç Muratspor karşılaşmasında çıkan olaylarda aralarında 1 polis ile kulüp yöneticileri ve futbolcuların da bulunduğu 22 kişi yaralandı. 

Yaralanan futbolcular ve yöneticiler Ambulanslar ile Tunceli Devlet Hastanesi'ne kaldırılarak tedavi altına alındı.

Tunceli Atatürk Stadyumu'nda bugün saat 12.30'da başlayan karşılaşmanın 86'ncı dakikasında 1-0 yenik durumda olan Dersimspor'un penaltı atışını gole çevirmesiyle skor 1-1 olduktan sonra saha bir anda karıştı. 

Bingöl Genç Muratsporlu futbolcular, orta hakeme tepki göstererek üzerine yürüdü.

Hakeme küfür eden Bingöl Genç Muratsporlu 5 futbolcuya kırmızı kart gösterildi. Hakem daha sonra maçı tatil ederek soyunma odasına giderken, maçı izlemek üzere Bingöl'den gelen 40 kadar taraftar, hakemin kararlarına tepki göstererek sahaya girdi. 

Taraftarlara taş attılar

Bingöl Genç Muratspor taraftarları, Dersimspor taraftarlarının bulunduğu tribüne taş atmaya başladı. Dersimsporlu taraftarların da karşılık vermesiyle olaylar büyüdü.

Atılan taşlardan Bingöl Genç Muratspor ve Dersimsporlu birçok futbolcu yaralandı. Yaralı futbolcular ambulansla hastaneye kaldırılırken hakemin maçı tatil etmesiyle olaylar saha dışına da taştı. 

Her iki takımın taraftarları arasında sözlü başlayan sataşma daha sonra taşlı sopalı kavgaya dönüştü. 

Çıkan olaylarda elinden yaralanan Dersimspor Kulüp Başkanı Oktay Hüseyin Can, olaylardan Genç Muratsporlu yönetici ve taraftarlarını sorumlu tutarak, "Olayların çıkmasından Bingöl Muratsporlu taraftarlar sorumlu. Onlar bizim seyircilerimize taşla saldırdı. Olay sahaya sıçradı. Hakemin penaltı vermesini Genç Murat yönetimi ve seyircisi sindiremedi. Ben araya girdim Genç Muratsporlu taraftarların ellerindeki sopalarla darbe aldım. Olayları tasvip etmiyoruz. Taraftarımız kapalı tribündeydi, onlar açık tribündeydi, oradan taş attılar taraftarımıza. Bira şişeleri, bıçak ve sopa kullandılar. Yöneticimize bıçakla saldırıldı. Bunu kendi gözlerimle gördüm" dedi.