"Yedek oksijen tüpü yok diye öldü" iddiası
Uludere ilçesinden Şırnak'a astım hastası taşıyan ambulansta yedek oksijen tüpü olmadığı için hastanın öldüğü ileri sürüldü. Edinilen bilgiye göre, Uludere'de yaşayan astım hastası Asiye Altürk (66), fenalaşınca ailesi tarafından Uludere Devlet Hastanesi'ne kaldırıldı ardından ambulansla Şırnak Devlet Hastanesi'ne sevk edildi. Ancak Altürk yolda hayatını kaybetti.

Otopsi işlemleri için sevk edildiği Diyarbakır'dan getirilen Altürk'ün cenazesi, ilçedeki Doğu Mahallesi Mezarlığı'nda gece saatlerinde toprağa verildi.

Altürk'ün eşi Abdülkerim Altürk, gazetecilere yaptığı açıklamada, astım hastası olan eşini, akşam saatlerinde fenalaşması üzerine Uludere Devlet Hastanesi'ne kaldırdıklarını söyledi.

Altürk, burada doktorun kendilerine hastalarını Şırnak'a sevk edeceklerini söylediğini, kendisinin ise buna gerek olmadığını söyleyip hastaya oksijen verilmesini istediğini aktardı.

Doktorun sevk ısrarının ardından hastalarının ambulansla, kendisinin de bir araçla peşinden yola çıktığını anlatan Altürk, şunları söyledi:

"Eşimi bir hafta önce nefes darlığı şikayeti ile Şırnak Devlet Hastanesi'ne yatırmıştık. Eşimin doktoru muayene ve tahlillerin ardından hastayı taburcu etti. Cuma akşamı durumunun acil olduğunu söylediler. Hastaneye götürdük. Doktor, 'Şırnak'a göndermeye mecburum' dedi.

Ambulans 2000 model bir ambulans. Sanki traktör gidiyor o şekilde. Biz de taksi ile arkasından gittik. Şenoba beldesinin karşısındaki son virajda Besta Taburu önünde eşim hayatını kaybetti. Daha doğrusu virajda tüp bitti nefes alamadı. Taburda asker müdahale etti.

Revirde 4-5 kişi hastanın etrafını sardı, tüp veriyorlardı. Üsteğmen ve bizimle gelen ambulanstaki teknisyen hastaya pompa ile müdahale ettiler, kurtaramadılar. Şırnak'ta savcı beye durumu anlattım. Ben şahıs üzerinden davacı değilim. Ben Sağlık Bakanlığı'ndan davacıyım. Oğlum ambulansta hastayla beraberdi, savcı onun da ifadesini aldı. Burada bir ihmalkarlık var."

Şırnak İl Sağlık Müdürlüğü'nün konuyla ilgili inceleme başlattığı öğrenildi.

Öte yandan bir süre önce tayini Aydın'ın Buharkent ilçesine çıkan kaymakam Cemil Öztürk'ün eşi Özlem Öztürk, Uludere Devlet Hastanesi'nde verilen antibiyotik ilaca reaksiyonla başladığı belirtilen kalp krizi sonucu hayatını kaybetmiş, başlatılan soruşturma sonuçlanıncaya kadar başhekim geçici olarak görevinden alınmıştı.