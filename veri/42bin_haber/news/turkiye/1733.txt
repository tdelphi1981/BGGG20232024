KCK'da belediye başkanları serbest
Diyarbakır'da KCK'ya ilişkin görülen 108'i tutuklu 175 sanıklı davada, aralarında 6 eski belediye başkanının da bulunduğu 10 sanık tahliye edildi. Diyarbakır 6. Ağır Ceza Mahkemesi'nde görülen duruşmada, tutuklu 108 sanıktan 78'i ile 6 tutuksuz sanık hazır bulunurken, tutuklu 30 sanık ise mazeret bildirerek duruşmaya katılmadı.

Mahkeme başkanı, önceki duruşmada iddianamedeki delilleri okunmaya başlanan Mazlum Tekdağ'ın delil ikamelerini okumaya devam etti.

Tekdağ, tercüman aracılığıyla yaptığı savunmasında kendisinin DTP Parti Meclisi üyesi olduğunu ve o dönemde yaptığı seçim çalışmalarının iddianameye suç delilleri olarak konulduğunu ifade ederek, hakkındaki suçlamaları kabul
etmediğini söyledi.

İddia makamı, cuma günü verdiği mütalaasını tekrarladığını ve görülen duruşmada tutuklu yargılanan Fırat Anlı, Ahmet Ertak, Arslan Özdemir, Esma Güler, Dirayet Taşdemir, Hüseyin Kalkan, Hasan Öner, Ferhan Türk, Leyla Deniz ve Besime Gonca'nın tahliyesi, diğer tutuklu sanıkların ise tutukluluk halinin devamına karar verilmesini talep ettiğini kaydetti.

Sanık avukatlarından Diyarbakır Baro Başkanı Tahir Elçi, İstiklal Mahkemeleri gibi DGM ve askeri mahkemelerin de iyi bir şekilde anılmadığını, gelecek nesillerin bu mahkemeleri tez konusu yapacağını öne sürdü. Yasama mercinin bile bu mahkemelerin varlığından rahatsız olduğunu ileri süren Elçi, "O kadar rahatsızlık duydular ki yasaya uygun olup olmadığını bile tartıştılar. Mahkemeniz daha önce delillerin hukuka aykırı olduğu ve yargılama sürecinde okunmaması ile ilgili kabul edilmeyecek bir karar aldı. Mahkemeniz tam bir hukuksuzluk örneği sergiliyor. Bu dava haksız ve hukuksuz bir davadır.
İnsanların hakkını gasp eden bir davadır" dedi.

Avukat Cihan Aydın da, iddianamenin baştan sona yasakçı bir zihniyetle hazırlandığını savundu. Toplumsal olaylar sırasında hayatını kaybeden Aydın Erdem'in faillerinin hala bulunmadığını fakat cenazesine katılanların yargılanmasının sürdüğünü söyleyen Aydın, "Avrupa'ya giden herkes PKK'nın Avrupa kanadıyla görüşmüş, Habur'dan gidenler de Kandil'e gitmiş gibi suçlanmış. Ama elde hiçbir delil yok" diye konuştu.

Avukat Emin Aktar ise, olanları, önceden senaryosu hazırlanan siyasal bir operasyon olarak niteledi. Müvekkillerine bile durumu açıklayamadıklarını savunan Aktar, "Bu davada biz avukatlar da çok başarısız olduk. Çıktığımız salona bir
daha girmemeliydik, duruşmaya girmemiz yargılamayı meşru kılıyor. Bu ülkede ölümlerden çok siyasetin önünü açan kararlar önemli" dedi.

Mahkeme heyeti, verdiği aranın ardından, tutuklu sanıklar Yenişehir eski Belediye Başkanı Fırat Anlı, Şırnak eski Belediye Başkanı Ahmet Ertak, Hakkari eski Belediye Başkanı Kazım Kurt, Batman eski Belediye Başkanı Hüseyin Kalkan, Dicle eski Belediye Başkanı Abdullah Akengin, Kızıltepe eski Belediye Başkanı Ferhan Türk ile Arslan Özdemir, Hasan Üner, Takibe Turgay ve Fadile Bayram'ın tahliyesine karar verdi.

Yaklaşık 17 saat süren duruşmayı, BDP Genel Başkanı Selahattin Demirtaş, CHP Genel Başkan Yardımcısı Sezgin Tanrıkulu ile tutuklu yakınları da izledi.