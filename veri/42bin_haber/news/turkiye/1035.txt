Tutuklamalar Çağlayan Adliyesi'ni karıştırdı
 
 DHKP/C soruşturması kapsamında Çağdaş Hukukçular Derneği( ÇHD) Başkanı Selçuk Kozağaçlı ile ÇHD İstanbul Şubesi Başkanı Taylan Tana'ın tutuklanmasını destek için gelenler slogan ve alkışlarla kararı protesto etti. Tutuklanan avukatlar Kozağaçlı ve Tanay sandalye üzerine çıkarak adliye koridorunda açıklama yaptı.
 
 Dün olduğu gibi bugünde Çağlayan'daki Adalet Sarayı'nda geniş güvenlik önlemleri alındı. Dışarıda birçok polis panzeri ve çevik kuvvet polisi hazır bekletildi. İçerde de güvenlik önlemleri sorguların yapıldığı 7. katta yoğunlaştırıldı.
 
 SORGULARIN YAPILDIĞI 7. KATA ÖZEL ÖNLEM
 
 Özel güvenlik ile bariyer kuruldu. Sorgu hakimliğinin bulunduğu koridora kasklı ve coplu çevik kuvvet polisleri yerleştirildi. Sorgu hakimliğinin bulunduğu bölümü avukatlar hariç kimse alınmadı. Öğle saatlerinde tüm sorgular bitti. Yaklaşık 1 saat sonra hakim kararını açıklamak üzere avukatlar salona alındı. Nezarethaneye indirilen gözaltındakiler ise mahkeme salonuna çıkartıldı. Bu sırada avukatlar ve destek için gelenler ile şüpheliler sık sık slogan attılar.
 
 TUTUKLAMA KARARI AĞLATTI
 
 Daha sonra karar açıklandı. 9 avukatın tutuklanma kararının ardından, destek için bekleyenlerin ağladığı görüldü. Tutuklanma kararı ile birlikte adliye koridorları avukatların attığı sloganlarla inledi. Mahkeme salonundan çıkarılan şüphelilerin çevresinde çevik kuvvet polisi etten duvar ördü.  
 Bu sırada mahkeme salonu önünde bekleyen şüpheli avukatları ise bu duruma tepki gösterdi. Alkışlarla salondan çıkan 9 avukattan ikisi sandalye üzerine çıkarak kısa bir açıklama yaptı. Diğer avukatlara yönelik yapılan açıklama amatör kameralar tarafından görüntülendi.
 
 'NASIL SAVCILIK YAPMALARI GEREKTİĞİNİ ÖĞRETECEĞİZ'
 
 Bu kavganın herkesin kavgası olduğuna dikkat çeken Çağdaş Hukukçular Derneği(ÇHD) Başkanı Selçuk Kozağaçlı "Bu kavga devrimci avukatların. Daha önce tutsak ettikleri avukat arkadaşlarımız için nasıl mücadele ettiysek şimdi de bizim için ediyorsunuz. Bundan çok büyük gurur duyuyoruz. Burada bize sahip çıkan herkese çok teşekkür ediyoruz. Bürolarımız açık kalacak. Derneğimiz açık  kalacak. Nasıl savcılık yapmaları gerektiğini öğreteceğiz. Nasıl yargıçlık yapmaları gerektiğini öğreteceğiz" dedi. 
 SUÇLAMALARI KABUL ETMEDİLER
  
 Tutuklanan avukat Selçuk Kozağaçlı’nın mahkeme sorgusunda sosyalist bir insan olduğu, polis öldürmeleri, infaz ve öğrenci davalarını baktıklarını belirttiği öğrenildi. Bu davalardan da ücret almadıklarını söylediği belirtilen Kozağaçlı’nın "Hazırlık dosyasından bilgi sızdırıldı. Ben bunları basından öğrenip direkt kendim geldim" dediği belirtildi. 
 Öldürülen DHKP-C lideri Dursun Karataş’ın cenaze törenine katılmakla suçlandığını belirten Kozağaçlı’nın Karataş’ın müvekkili olduğunu, naaşını devlet makamlarından kendisinin aldığını söylediği ifade edildi.  
 ÇHD İstanbul Şubesi Başkanı Taylan Tanay’ın da mahkeme sorgusunda, gözaltına alınmasının tek sebebinin sürdürdüğü avukatlık faaliyeti olduğunu söylediği belirtildi. Dosyadaki bütün delillerin avukatlık faaliyeti ile ilgili olduğunu vurguladığı öğrenilen Tanay’ın, hakkındaki suçlamaları kabul etmediği belirtildi. 
 Tutuklanan diğer avukatlar Avni Güçlü Sevimli, Ebru Timtik, Barkın Timtik, Şükriye Erden, Naciye Demir, Nazan Bütel Kozağaçlı ve Günay Dağ’ın da hakimlik sorgusunda suçlamaları kabul etmediği öğrenildi. 
 TANAY: MÜCADELEMİZ İÇERİDE DE DEVAM EDECEK
 
 Çağdaş Hukukçular Derneği İstanbul Şube Başkanı Taylan Tanay da "Fiziki olarak kısa bir ara veriyoruz. Mücadelemiz içeride de sürecek. Çok bedel ödedik. İlk kez tutuklanmıyoruz. Bu mücadele kesintisiz olarak devam ediyor. Bizi tutuklayarak bu mücadeleyi sekteye uğratacağını sananlar yanılıyorlar. Biz işçilerin, öğrencilerin, ezilenlerin ve yoksulların bu ülkede kim eziliyorsa her bedeli göze alarak bu mücadeleyi sürdürmeye devam edeceğiz" diye konuştu.
 
 100 AVUKATTAN ALKIŞLI PROTESTO
 
 Bu konuşmaların ardından tutuklananlar nezarethaneye indirildi. Destek için gelen 100'e yakın avukat ise alkışlarla ve sloganlarla kararı protesto etti. Adliyenin ana girişi önünde toplanan avukatlar burada bir süre alkışlarla proteste gösterisi yaptı. 
 DHA
  
   
  