Şivan Perver Paris'teki olayı kınadı
Alman vatandaşı Kürt müzisyen Şivan Perver, Fransa'nın başkenti Paris'te, terör örgütü PKK'ya yakınlığıyla bilinen Kürdistan Enformasyon Bürosu'nda 3 kadının öldürülmesi olayını kınadı 
 Perver yaptığı yazılı açıklamada, Sakine Cansız, Fidan Doğan ile Leyla Söylemez’in katledilmesini şiddetle kınadığını ve faillerinin bir an önce Fransa devleti tarafından yargı önüne çıkarılmasını temenni ettiğini belirtti.  
 BARIŞ ÇABALARINA DARBE VURULMAK İSTENİYOR
  
 "Son günlerde Kürt meselesinin çözümü yolunda kamuoyunda büyük bir umut doğmuşken bu sıradışı provokatif eylem gerçekleştirilmiştir" denilen açıklamada, şu ifadelere yer verildi: "Bu katliamla toplumda büyük beklentilere yol açan ve toplumun çoğunluğu tarafından desteklenen barış çabalarına darbe vurulmak istendiği aşikardır. Bu vahşet karşısında adeta şok oldum ve tarif edilemez bir üzüntü içindeyim." 
  
 'HERKES ÜZERİNE DÜŞENİ YAPMALI'
  
 Şivan Perver, "Kürt meselesinin çözümü noktasında sürdürülen barışçıl çabaların devam etmesi için herkes üzerine düşen sorumlulukla yaklaşmalıdır" görüşünü dile getirdi. Provokasyonların önüne geçilmesi için her türlü şiddet eyleminin son bulması ve ellerin tetikten çekilmesi gerektiğini kaydeden Perver, "Lütfen annelere bir daha acılar yaşatılmasın, geleceğimiz heba edilmesin. Yakalanan tarihi fırsatın heba edilmesi tarif edilemez sonuçlara ve büyük acılara yol açar" değerlendirmesinde bulundu.