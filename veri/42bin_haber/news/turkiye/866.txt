Kaçak avlananlara ceza yağdı
 
 Orman ve Su İşleri Bakanlığı 4’üncü Bölge Müdürlü Rahmi Bayrak, bilinçli avcılık ve yaban hayatı hakkında başta öğrenciler olmak üzere avcılar, yaban hayatı konusunda çalışan STK temsilcileri, kolluk kuvvetleri, halkın tüm kesimlerinin bilgilendirilmesi amacıyla eğitim çalışmaları yaptıklarını belirtti. Bayrak, 2 bin 643 kişiye de avcılık eğitim sertifikası verildiğini bildirdi. 
 2012 yılında, azalan keklik popülasyonunu artırmak amacıyla Doğa Koruma Milli Parklar Genel Müdürlüğü’nce 3 bin kınalı kekliği yaşam ortamlarına bıraktıklarını belirterek "Yiyecek bulmanın zorlaştığı zor kış şartlarında 6 bin kilo yemi yaban hayvanlarının yaşam alanlarına bıraktık. 
 Çeşitli şekillerde yaralanmış 233 yaban hayvanını tedavi edip yeniden doğal ortamlarına bıraktık. Antalya Düzlerçamı Bölgesi’nden 20 alageyiği Aydın Dilek Yarımadası Büyük Menderes Deltası Milli Parkı’na getirdik" dedi. 
 Orman ve Su İşleri Bakanlığı 4’üncü Bölge Müdürlüğü’nün, yaban hayatının korunması ve gelecek kuşaklara aktarılması amacıyla Manisa, İzmir, Aydın ve Muğla’yı kapsayan görev bölgelerinde, 2012 yılında 4 bin 865 adet avcıyı denetlediği, kaçak avlanan 430 kişiye toplam 381 bin lira para cezası kesildiği bildirildi. 
 DHA