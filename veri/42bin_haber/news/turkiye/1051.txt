Tarihi Bedesten Çarşısı'nda yangın
Konya'da Tarihi Bedesten Çarşısı içerisinde bulunan bir dükkanda henüz belirlenemeyen bir nedenle yangın çıktı. Yangında bedesten içerisinde bulunan çok sayıda dükkan zarar gördü. Yangının başladığı dükkan içerisinde bulunan oksijen tüplerinin patlamaması ise büyük bir tehlikeyi önledi.

Yangın, 03.15 sıralarında merkez Meram ilçesi Furkan Dede Caddesi üzerinde bulunan tarihi bedesten çarşısı içerisindeki koltuk tamir ve imalathane dükkanında  çıktı. 

Edinilen bilgiye göre dükkan dışında bulunan koltuk süngerleri henüz belirlenemeyen bir nedenle alev aldı. Yangının devriye gezen polis ekipleri tarafından fark edilmesi üzerine olay yerine çok sayıda itfaiye ekibi sevk edildi. 

Olay yerine gelen itfaiye ekipleri dükkan kepenklerinin kapalı olması nedeniyle yangına müdahale etmekte zorlandı. 

Alevler kısa sürede tüm dükkanı sararken itfaiye ekipleri kepenkleri balyoz ve demir kesme makasıyla kesti. Yangın, 1 saatlik çalışma sonrası kontrol altına aldı. Yangın sırasında dükkan içerisinde bulunan oksijen tüplerinin patlamaması ise büyük bir tehlikeyi önledi. 

Yangın sonrası çok sayıda dükkanda maddi hasar meydana geldi. Yangınla ilgili soruşturma başlatıldı.