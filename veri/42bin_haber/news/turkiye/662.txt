Mehmet Akif'in yıkılan evine 12 yıl sonra soruşturma
Çanakkale'de Mehmet Akif Ersoy'un çocukluğunun geçtiği evin 12 yıl önce yıkılmasıyla ilgili soruşturma başlatıldı. İstiklal Marşı'nın yazarı Mehmet Akif Ersoy'un çocukluğunun geçtiği Çanakkale'nin Bayramiç ilçesindeki evin yıkılmasıyla ilgili savcılık tam 12 yıl sonra soruşturma başlattı.

Camicedit Mahallesi, Şair Mehmet Akif Ersoy Sokak'ta, kentsel SİT alanındaki, Reşit Tümer'e ait koruma altındaki, Mehmet Akif Ersoy'un çocukluğunun geçtiği 2 katlı, tescilli kagir ev, 2001 yılında yıkıldı. Olay, 12 yıl sonra fark edilince yerel basına yansıdı. Bayramiç Belediye Başkanı CHP'li İsmail Sakin Tuncer, arşivlerde yaptıkları incelemede, 1 Mart 2001 tarihinde Aytimur Küçükler'in başkan olarak görev yaptığı dönemde Bayramiç Belediyesi olarak, evin yarısının yıkıldığı ve tehlike oluşturduğuna dair tutanak bulduklarını söyledi.  Başkan Tuncer, durumun Çanakkale Kültür ve Tabiat Varlıklarını Koruma Kurulu Müdürü Ertan Korkmaz'a bildirildiğini, müdürün de belediyeye şifaen "Yıkın o zaman" talimatını verdiği belirtti.  Başkan Tuncer, bu ilginç diyalogun 1 gün sonrasında evin yerinde olmadığı farkedilince, belediyenin kurula bir yazı yazıp, evin yıkıldığını bildirdiğinin tutanaklardan anlaşıldığını açıkladı.

Ev yeniden yapılacak

Belediye Başkanı İsmail Sakin Tuncer, 7 yıl önce kendisi başkan seçildikten sonra yıkılan ve uzun süreden bu yana otopark olarak kullanılan Mehmet Akif Ersoy'un çocukluğunun geçtiği evin arsasını kamulaştırmak için harekete geçtiklerini söyledi. Arsanın değerini belirlemek için başlatılan hukuki sürecin devam ettiğini anlatan Başkan Tuncer, şunları söyledi:

"Bu süreç tamamlanıp arsayı kamulaştırdıktan sonra üzerine evi yeniden yapacağız. Elimizde evin orijinal halini gösteren resimler var. Bu resimlere göre evi yeniden inşa edip müze haline getireceğiz. Mehmet Akif Ersoy'un doğum yeri nüfus cüzdanında Bayramiç olarak gözüküyor. 12 yaşına kadarda bu evde yaşadığı biliniyor. Bir çok anı yazısında Bayramiç'ten ve bu evden bahsediyor. Onun mirasına sahip çıkacağız."

Bayramiç Cumhuriyet Savcılığı, SİT alanıdaki evin izinsiz olarak yıkıldığı yönündeki haberler üzerine  soruşturma başlatarak, Bayramiç Belediyesi'nden bu süreçle ilgili belgeleri istedi. Evi yakan veya yakanlar tespit edilmesi halinde haklarında yasal işlem yapılacağı belirtildi.