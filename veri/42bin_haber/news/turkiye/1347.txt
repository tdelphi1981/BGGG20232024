Hem 150 bin liraları, hem hayalleri uçtu
 
 1200 Evler Mahallesi’nde 2003 yılında kurulan 28 konutluk Hanem Yapı Kooperatifi’nin başkanlığını Lütfi Erol üstlendi. 28 dairenin inşaatını ise Lütfi Erol’un eşi ile birlikte ortağı olduğu Lede İnşaat yaptı. 
 7 daire arsa karşılığı verildi, 2009 yılında konutlar tamamlanarak üyelere teslim edildi. Evlerine oturan ancak tapularını alamayan üyeler, kooperatife olması gerekenden fazla para ödediklerini düşüncesiyle 2010 yılında yapılan genel kurulda, başkanlığa Osman Yaşar Canibey’i getirdi. 
 Oturdukları 170 metrekare evleri için kooperatife 150 bin lira ödeyen 21 üye, Ticaret Mahkemesi’ne müteahhit ve eski başkan olan Lütfi Erol aleyhine ’mali sorumluluk’ ve ’menfi tespit’ davası açtı, ayrıca Bayındırlık ve İskan Bakanlığı’na başvurarak müfettiş istedi. 
 Müfettiş denetlemesi sonucu Bayındırlık Bakanlığı’nın Cumhuriyet Başsavcılığı’na yaptığı suç duyurusu sonucu Lütfi Erol ve 7 yönetici hakkında Denizli 1’inci Ağır Ceza Mahkemesi’nde zimmete para geçirme iddiasıyla dava açıldı. 
 EVLER YOK PAHASINA SATILDI 
 Davalarla uğraşan kooperatif üyeleri, eski başkan Lütfi Erol’un sahibi olduğu Lede İnşaat’ın kooperatiften yaptığı işler karşılığı 197 bin lira alacaklı olduğunu ileri sürerek icra işlemleri başlatmasıyla şoke oldu. 
 21 daireden 11’i hakkında Denizli 3’üncü İcra Müdürlüğü tarafından icra yoluyla satış kararı çıktı, 10 daire 30-40 bin lira gibi düşük fiyatlarla satıldı. 150 bin lira ödedikleri evlerinin tapusunu alamadıkları gibi icra yoluyla satılmasıyla şoke olan kooperatif üyelerine tahliye tebligatı geldi. 
 'Yetkililerden yardım istiyoruz' 
 Evlerini boşaltmak durumunda kalan kooperatif üyeleri mağduriyetlerinin giderilmesi için Denizli Valisi Abdülkadir Demir ve Belediye Başkanı Ak Prtili Osman Zolan’ın yardımını istediklerini söyledi. 
 Mağdur olduklarını söyleyen kooperatif üyeleri, "Kooperatife paralarımızı ödediğimiz halde mağdur durumdayız. Ne yaptıysak sonuç alamadık. Valimizden, Belediye Başkanımızdan yardım istiyoruz. Ev hayallerimiz suya düştüğü gibi bir ay sonra sokakta kalacağız. Bir lokma ekmeğe muhtaç duruma geldik" diye konuştu. 
 PİYASAYA 700 BİN LİRA BORÇ VAR 
 Kooperatif Başkanı Osman Yaşar Canibey, 150 bin lira ödemelerine rağmen, evlerinin icra yoluyla satıldığını, ayrıca kooperatifin eski başkan döneminde piyasaya 700 bin lira borçlandırıldığını, bu borçlarla da uğraştıklarını söyledi. 
 Canibey, "Eski yönetim hakkında Bayındırlık Bakanlığı’nın raporuyla ağır ceza mahkemesinde dava açıldı. Biz üyeler de Ticaret Mahkemesi’nde dava açtık. Ticaret Mahkemesi’nde tedbir kararı alınmadığı için evlerimiz icra yoluyla 30-40 bin lira gibi komik rakamlara satılıyor. Evsiz kalmanın eşiğine getirildik. Eski başkan Lütfi Erol, Lede İnşaat’ın sahibidir. 
 Hem bizim kooperatifin müteahhididir. Kendi döneminde kooperatiften hiçbir alacağı yok iken bilirkişi raporlarında da belirtildiği gibi, bizim kooperatife icra göndermiştir. 
 İcraya da 7 gün içerisinde itiraz edilmediği için yürürlüğe girmiştir. 11 ev satışa çıktı, 10 tanesi satıldı. Üç ayrı bilirkişi raporumuz olmasına rağmen bir türlü tedbir kararı aldıramıyoruz. Hakim değişiyor, karar erteleniyor. Bizim davamız sonuçlanmıyor. Yetkililere sesimizi duyurmak istiyoruz, adalet arıyoruz" diye konuştu. 
 DHA