45 sivilin faili ölü ele geçirildi
Diyarbakır'ın Lice ilçesi kırsalında ölü ele geçirilen 10 PKK'lının düzenledikleri bombalı silahlı saldırılarda asker, polis ve sivil vatandaş olmak üzere 45 kişiyi şehit ettiği açıklandı 
 İstihbarat birimlerinin PKK’lıların bozulduğu için tamire gönderilen cep telefonuna dinleme ve takip cihazı yerleştirilerek yerleri tespit edilen PKK’lıların barındığı Lice’nin Birlik ve Şenlik köyleri arasında gerçekleştirilen operasyon örgüte büyük darbe oldu. 
 Diyarbakır Valisi Mustafa Toprak, 10 PKK’lının öldürüldüğü operasyonla ilgili açıklama yaptı. Vali Toprak, kış aylarında yeni eylem, bombalama hazırlığında bulunan teröristlerin planlarını boşa çıkarmak ve yeni Gaziantep saldırısı, dershane patlaması gibi toplumda infial uyandıracak ve acılar yaşatan olayların yaşanmaması amacıyla 31 Aralık günü düzenlenen operasyonun, Diyarbakır Jandarma Bölge Komutanlığı’nın sevk ve idaresinde toplam 21 timlik kuvvetle icra edildiğini kaydetti. 
 Toprak’ın verdiği bilgiye göre operasyona Jandarma Özel Harekat Taburu’ndan 9, Silvan Jandarma Alay Komutanlığı’ndan 5, Polis Özel Harekat Şube Müdürlüğü’nden 3, Kara Kuvvetleri Özel Kuvvetler Taburu’ndan 2 tim, 2 özel kuvvet timi ile 2 köy korucusu timi ile 4 Kobra, 3 S-70 Sikorsky helikopter ile insansız hava aracı katıldı. 
 Vali Toprak’ın açıklamasında operasyon sırasında Birlik ile Şenlik köyleri arasında Akçapınar Tepesi mevkiinde güvenlik güçlerine ateş açan teröristlere ’teslim ol’ çağrısı yapıldığı ancak teröristlerin ateşle karşılık vermesi üzerine PKK’lıların sığınak bölgesinin havadan silahlı helikopterler, karadan komanda ve jandarma özel harekat timleri ve diğer birlikler tarafından çembere alındığı belirterek, çıkan silahlı çatışmada 10 PKK’lılın etkisiz hale getirildiğini kaydedildi. 
 45 KİŞİYİ ŞEHİT ETTİLER
  
 Açıklamada hain saldırı, bombalama, plan ve eylemlerinin bazıları da şöyle açıklandı: 
 - 3 Ocak 2008 tarihinde Diyarbakır’daki dershane patlamasında 6 öğrenci ve 1 sivil olmak üzere toplam 7 kişinin şehit edilmesi ve çok sayıda öğrencinin yaralanması, 
 - 8 Ekim 2008 tarihindeki Diyarbakır ili Seyrantepe Semti’nde 5 polis memurunun şehit edilmesi, 
 - 29 Nisan 2009 tarihinde Lice Abalı bölgesinde tuzaklı mayının patlatılması sonucu 9 askerimizin şehit edilmesi, 
 - 14 Temmuz 2011 tarihinde Silvan Dolapdere bölgesinde 13 askerimizin şehit edilmesi, 
 - 29 Eylül 2011 günü Diyarbakır ili Sur İlçesi’nde Yunus ekiplerine yapılan silahlı saldırıda 2 polis memurunun şehit edilmesi, 
 - 2011 ve 2012 yılı içerisinde asker, sağlık memuru, kaymakam adayı ve öğretmenlerin kaçırılma olayları, 
 - 20 ağustos 2012 tarihinde Gaziantep ilinde bomba yüklü aracın patlatılması sonucu 9 vatandaşımızın hayatını kaybetmesi ve birçok vatandaşımızın yaralanması olayları 
 - Son aylarda Lice ilçesi Tepe ve Duru Jandarma Karakolları ile Narlı Üs Bölgesi’ne yapılan bombalı ve silahlı saldırılar ve ilimizde meydana gelen ve bir kısmı önceden haber alınmak suretiyle etkisiz hale getirilen bombalı-silahlı saldırı ve eylemlerinin gerçekleştirilmesi konusunda sözde Diyarbakır bölge sorumlusu ve alt yapılanmasının bu eylemlerin planlayıcısı oldukları ve talimatlarını verdikleri anlaşılmıştır. 
 BÖLGENİN ÜST DÜZEY SORUMLULARI DA VAR
  
 Vali Toprak, etkisiz hale getirilen teröristler arasında Ertem Karabulut’un yanı sıra diğer PKK’lıların da bölgedeki üst düzey orumlu olduğunu açıkladı. 
 Toprak, öldürülen PKK’lılardan birinin Hani İlçesi kuzeyi örgüt yapılanması bölge sorumlusu, 2 PKK’lılnın Diyarbakır ilindeki alt grupların sorumluları olduğunu belirtti. 
 Açıklamada, 3 PKK’lının da Irak’ın kuzeyindeki mayın, suikast, sabotaj türü eylemler için özel olarak eğitilerek Diyarbakır bölgesine gönderilen ve ’özel güç’ olarak adlandırılan terörist grup içerisinde yer aldıkları belirtildi. Etkisiz hale getirilen teröristlerden 2’sinin İran uyruklu ve uzun süredir örgütün içinde bulundukları belirterek, şöyle denildi: 
 "İranlı teröristlerden birinin daha önce Lice ilçesi kuzeyinde Sağ Göze bölgesinde bölge sorumlusu olarak örgüt tarafından görevlendirildiği, diğer İranlı teröristin ise sözde özel güç eğitimi alarak Diyarbakır’a eylem amaçlı gönderildiği anlaşılmıştır. Etkisiz hale getirilen sözde Diyarbakır bölge sorumlusu teröristin ve altındaki yapılanma içerisinde bulunan terörist unsurların iş adamlarından ve vatandaşlarımızdan sözde vergilendirme adı altında zorla ve baskı ile aldıkları paralar ile işbirlikçisi ve milisleri vasıtasıyla uyuşturucu ekim ve ticaretinden sağladıkları büyük miktardaki paraları Irak’ın kuzeyindeki kamplara aktardıkları yönünde bilgiler de edinilmiştir." 
 DHA