"Eğer bu sözler Öcalan'a aitse... "
AK Parti Adıyaman Milletvekili Mehmet Metiner, Öcalan'ın İmralı'da görüştüğü BDP heyetine kendisi hakkında söylediği iddia edilen sözlerine yanıt verdi.(DHA) -- THY'nin tarifeli seferiyle dün saat 17.30’ da Ankara’dan İstanbul’a gelen AK Parti Adıyaman Milletvekili Mehmet Metiner, Atatürk Havalimanı VIP Salonu’nda gazeteciler açıklamalarda bulundu.

Metiner "Kem söz sahibine aittir, şayet bu sözler iddia edildiği üzere Abdullah Öcalan'a ait sözlerse kendisine misliyle iade ediyorum" dedi. 

Metiner sözlerine şöyle devam etti:

"Bana kendini düzene satmış, kendini rezil etmiş türünden hakaretlerde bulunuyor. Sürecin hassasiyeti dolayısıyla anladığın dilden kendine yanıt vermek istemem ama Baas rejiminin, diktatör rejimin başkentlerinde krallar gibi ağırlanan Mehmet Metiner değildi. Yakalandığında hangi devletlerin kendisini Türkiye'ye karşı kullandığını söyleyen de Mehmet Metiner değildi. 

Dolayısıyla satılmışlık suçlaması getirenlerin aynaya bakmaları gerekiyor. Herkesten daha fazla Öcalan'ın diline dikkat etmesi gerekiyor. Hükümetimiz hakkında, Sayın Başbakanımız hakkında sarf ettiği sözler de yenilir yutulur değil. Hele diktatörlük gibi suçlamalar haddi aşan suçlamalar. Eğer İmralı çözüm sürecine katkı sunmak istiyorsa herkesten daha fazla diline, üslubuna dikkat etmeli. 

Anlaşılan o ki Öcalan narsist kişiliğiyle çözüm sürecini sabote etmek isteyen güç odaklarının değerimenine su taşıyor. Süreç başarıyla, kararlılıkla devam etmek. Kandil'den yapılan açıklamalar hayra alamet değil. Duran Kalkan'ın yaptığı açıklamalar, KCK'nın açıklamaları... Ama süreç kandile rağmen BDP'ye rağmen gerekirse Öcalan'a rağmen hükümetimiz tarafından kararlılıkla sürdürülmeli diye düşünüyorum."