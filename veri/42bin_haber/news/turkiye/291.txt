Van'da depremzede binalarına ücretsiz kömür
Van'da dondurucu soğuklar iyice etkisini hissettirmeden konutlarına yerleşmeye çalışan aileler, su sorunun çözülmesini beklerken SYDV'de her apartmana 5 ton kömür yardımında bulunuyor 
 Van’da geçen yıl 23 Ekim ve 9 Kasım’da meydana gelen 7.2 ve 5.6 büyüklüklerindeki depremlerin ardından yapımına başlanan 17 bin 471 konuttan 15 bin 323’ünün yapımı tamamlandı.  
 Büyük yıkıma neden depremin yıldönümü olan 23 Ekim tarihinde Başbakan Recep Tayip Erdoğan’ın da katıldığı anahtar teslim töreniyle evlerine kavuşan depremzedeler, yeni evlerine yerleşmeye devam ediyor. 
 Suların akmamasına ve ısınma sorunu yaşanmasına rağmen depremzedeler yeni konutlarına kavuştukları için mutlu olduklarını belirtti. Ancak aileler, en büyük sıkıntı olan su sorununun da bir an önce çözülmesini bekliyor. 
 BİNALARA 5’ER TON KÖMÜR 
 Depremzedeler yeni evlerine taşınmaya devam ederken, kışlık yakacağın bir bölümü ise  SYDV tarafından karşılanıyor. SYDV tarafından, çoğu 5’er katlı 20"şer daireli olan her binaya 5’er ton kömür veriliyor. Ayrı kalorifer dairelerinin bulunduğu apartmanlarda henüz doğalgaz bağlantıları bulunmuyor. Yetkililer, kömürlerin ücretsiz dağıtıldığının altını çizdi. 
 Murat ÇAĞLAR/VAN, (DHA)