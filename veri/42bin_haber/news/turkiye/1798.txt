Başbakan Erdoğan'a cemevi tepkisi
İzmir'deki Alevi dernekleri, düzenledikleri ortak basın açıklaması ile Başbakan Recep Tayyip Erdoğan'ın cemevleri ile ilgili sözlerine tepki gösterdi. Alevi Bektaşi Federasyonu Genel Başkan Yardımcısı Servet Demir, "Alevilerin ibadet yeri cemevidir. Başbakan Erdoğan bu gerçeği örtemez" dedi. Başbakan Recep Tayyip Erdoğan tarafından "Aleviler de bizim gibi Müslümandır. Kültürel mekanlar ile ibadet yerleri karıştırılmasın" söylemine, Alevi Bektaşi Federasyonu ve federasyonu bağlı derneklerden tepki geldi. 

İzmir'de, Narlıdere Cemevi'nde yaklaşık 50 kişinin katılımıyla düzenlenen basın açıklamasında konuşan Alevi Bektaşi Federasyonu Genel Başkan Yardımcısı Servet Demir, Alevilere karşı asimilasyon ve ötekileştirmenin artarak devam ettiğini ve bunun son örneğini Başbakan Recep Tayyip Erdoğan tarafından sergilendiğini öne sürdü.

Demir, "Alevilerin ibadet yeri cemevidir. Başbakan Erdoğan bu gerçeği örtemez" dedi. 

Alevilerin ibadet yerlerinin bin yıldır cemevi olduğunu vurgulayanServet Demir şöyle konuştu: "Başbakan halkın dinine, ibadetine, inancına karışamaz. Hakkı da yoktur. Başbakan cemevleri konusunda Ankara 16'ncı Asliye Hukuk Mahkemesi'nin verdiği, 'Cemevleri ibadethanedir. İbadethane olmadığı konusunda değerlendirme yapılamaz' kararı yok saymaktadır. Alevilik hiçbir etnik köken ve coğrafyaya sığdırılamaz. Alevileri Türk, Kürt ve Arnuvut olarak tanımlayamaz ve kafasına göre bir coğrafya oturtamaz, mal edemez. Bu nedenle etnik yapı üzerinden bizi ayıran ve ayrıştıran herkes gibi, Başbakan Erdoğan da hüsrana uğrayacaktır."