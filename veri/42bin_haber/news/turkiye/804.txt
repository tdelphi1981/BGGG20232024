'Kar altında kimse kaldı mı' diye aradılar
Türkiye'nin en önemli kış turizm merkezlerinden Uludağ'daki bir otelin çatısından düşen kar yığını, korku ve paniğe yol açtı 
 Tatilcilerin ’Beyaz Cennet’ olarak adlandırdığı Uludağ’da kar kalınlığı 185 santimetreye ulaştı. Hafta sonu tatilcilerin akınına uğrayan Oteller Bölgesi’nde dün yürekleri ağızlara getiren olay meydana geldi. 
 Bölgede iki günden beri etkili olan lodosun etkisiyle, Birinci Oteller Bölgesi’nde bulunan Kervansaray Oteli’nin çatısından biriken karlar, caddenin en kalabalık olduğu saatte büyük bir gürültüyle düştü. 
 Tatilcilerin korku ve panik yaşadığı olay sonrası kar yığını altında insanların kalmış olabileceği ihmali jandarma ve arama kurtarma ekiplerini alarma geçirdi. 
 Bölgeye gelen ekipler, 2 metrenin üzerindeki kar yığını altında ellerindeki çubuklarla arama yaptı. Uzun süren arama sonucunda kar yığışını altında kimsenin kalmadığı belirlenince, kar, iş makinesiyle temizlendi. 
 Olayın ardından diğer otellerin çatılarında biriken karlar personelce temizlendi. 
 DHA