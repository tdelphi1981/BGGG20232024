Davul çaldıran rektöre 5 bin lira ceza
Çukurova Üniversitesi (ÇÜ) Ziraat Fakültesi'ndeki öğretim üyeliği görevinden emekli olan Prof. Dr. Rıza Kamber'in peşinden davul zurna çaldırdığını iddia ettiği dönemin rektörü Prof. Dr. Alper Akınoğlu 5 bin lira tazminat ödemeye mahkum edildi 
 Prof. Dr. Kamber, alacağı tazminatı yoksul öğrencilere burs olarak dağıtacağını açıkladı. Olay, 1 Temmuz 2011’de ÇÜ Tarımsal Yapılar ve Sulama Bölümü binasının önünde yaşandı. Rektör Prof. Dr. Akınoğlu’na karşı "Gittiğiniz yol doğru değil. Üniversiteyi bilimden uzaklaştırıp ayrımcılık yapıyorsunuz" diyerek tavır sergileyen 46 yıllık bilim adamı Prof. Dr. Rıza Kamber, Prof. Dr. Akınoğlu’nun hedefi oldu. 
 "Emekli olduğu gün arkasından davul çaldıracağım" dediği konuşulan Rektör Akınoğlu, Prof. Dr. Kamber’in emekli olduğu gün de davul çaldırıldı. 
 TAZMİNAT DAVASI AÇTI 
  
 Prof. Dr. Kamber, emekli olduğu gün fakülte binası önünde davul zurna çaldırarak kendisini toplum önünde küçük düşürdüğünü, kişilik haklarına saldırıda bulunulduğunu ileri sürüp Prof. Dr. Akınoğlu hakkında maddi ve manevi tazminat davası açtı. 
 Dönemin rektörü Prof. Dr. Akınoğlu, çıkan haberler üzerine açıklama yaparak "Davul çaldırılması olayı ile rektörlük makamının bir ilgisi bulunmamaktadır" dedi. Adana 1’inci Asliye Hukuk Mahkemesi, Alper Akınoğlu hakkında, hakaret ederek Prof. Dr.Rıza Kamber’in mesleki itibarını zedelediği iddiasıyla 5 bin lira tazminat ödemesine karar verdi. Prof. Dr. Rıza Kamber, mahkeme kararıyla ilgili olarak "Bu davul çaldırma rezilliğini tezgahlayan kişinin Alper Akınoğlu olduğu mahkeme kararıyla tescil edilmiş oldu. Bu parayı yoksul çocukların okuması için değerlendireceğim. Gerçeğin anlaşılması anlamında güzel, daha az sayıda çocuk okuyabileceği için üzgünüm" diye konuştu. 
 MAKAMINDA JAMMER VE BÖCEKSAVAR BULUNMUŞTU
  
 Prof. Dr. Akınoğlu hakkında, Çukurova Üniversitesi’ndeki ihalelerde haksız çıkar sağlama ve ihaleye fesat karıştırma iddiasıyla ilgili soruşturma devam ediyor. Makamında ’jammer’ ve ’böceksavar’ bulunan Prof. Dr. Akınoğlu, gözaltına alınıp savcılık tarafından serbest bırakılmıştı. 
 DHA