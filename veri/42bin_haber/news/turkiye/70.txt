Şanlıurfa'da köyler boşaltılıyor
Suriye’nin Halep kentine bağlı Ayn El Arap bölgesine elleri silahlı bir grup muhalifin çatışma amaçlı geleceği bilgisinin alınmasının ardından sınır komşusu Şanlıurfa’nın Suruç İlçesi'nde sınıra yakın 3 köy jandarma tarafından güvenlik amacıyla boşaltıldı. 
Jandarma ekipleri sınırda uzun namlulu silahlar ve zırhlı araçlarla devriye gezerken , iş makineleri de sınıra yakın yerlerde mevziler kazdı. Jandarma tarafından boşaltılan, Mürşitpınar, Kendircik ve Gülebale köylerindeki vatandaşların ise daha güvenli yerlere geçtiği öğrenildi. Köy Muhtarı Mehmet Çankaya, AA muhabirine yaptığı açıklamada, köylerinde mezralarıyla birlikte yaklaşık bin kişinin yaşadığını söyledi.

Camiden gün içerisinde güvenlik amacıyla, köyün boşaltılması yönünde anons yapıldığını iddia eden Çankaya, "Güvenlik gerekçesiyle köyü boşaltmamız istendi, biz de ayrılıyoruz" dedi.