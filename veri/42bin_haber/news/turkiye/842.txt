Demirtaş: Cenazelerde sıkıntı olmayacak
BDP Genel Başkanı Selahattin Demirtaş, Paris'te öldürülen PKK'lı 3 kadın için Diyarbakır'da düzenlenecek cenaze töreninde sıkıntı olmayacağını söyledi. 
Diyarbakır'da gazetecilerin sorularını yanıtlayan BDP Genel Başkanı Selahattin Demirtaş, Paris'te PKK'lı Sakine Cansız, Fidan Doğan ve Leyla Söylemez'in öldürülmelerini değerlendirdi. Demirtaş, 3 arkadaşlarının böylesi bir dönemde öldürülmesiyle, bütün Kürt halkına korku salınmak istendiğini söyledi. Ancak hiç kimsenin cinayetlerin ardından geri adım atmadığını, halkın cenazelere sahip çıktığını belirterek, "Umut ediyorum ki bu katliamlarla provakasyon yapmak isteyenlerin hevesleri kursaklarında kalacak" dedi.  
Cenazelerde sıkıntı olmayacaktır 
Demirtaş, cenazelerle ilgili olarak da gereksiz bir provokasyon tartışması yapıldığını ve bunu doğru bulmadığını ifade etti. Demirtaş, "Cenaze töreninde niye provokasyon olsun. Dillendirmemek gerekir. Bu kadar gereksiz hassasiyet oluşturmayı doğru bulmuyoruz. Yediden 70'e herkes, bir cenaze töreninde olması gereken şekilde cenazelerine sahip çıkacaktır. Halkımız bu konuda müsterih olsun. Partimiz de gerekli hazırlıkları yapıyorlar, gerekli tedbirleri alıyorlar. Bir sıkıntının olmayacağını ayrıca ifade etmek istiyorum" dedi.  
"Olayın arkasında sıradan bir güç yok" 
Demirtaş, olayın açığa çıkması için Türkiye'nin Fransa hükümetine yardım etmesini, varsa elindeki bilgileri aktarmasını istedi. Failler karanlıkta kalır ve arkasındaki güçler ortaya çıkarılamazsa, aynı güçler önümüzdeki günlerde başka provakasyonlara yönelebileceğini söyleyen Demirtaş, "O yüzden açığa çıkarılması önemlidir. Sadece şu nettir ki, orada arkasında güçlü istihbarat desteği olmayan kişiler ve gruplar bunu yapamazlar. Böylesi profesyonel katliamı yapıp kaçamazlar. Arkasında sıradan bir gücün olmadığını, sıradan bir katliamın olmadığını söyleyebiliriz" dedi. 
Fransa İçişleri Bakanlığı'ndan da kamuoyuna ayrıntılı açıklama yapılmasını istediklerini ifade eden Demirtaş, "Kendisi özel olarak ilgileniyor. Hem bakan olarak görevi, hem de katledilen arkadaşlarımızı tanıdığı için özel olarak ilgileniyor, bu konuda bize güven verdi" diye konuştu. 
Demirtaş, Hakkari, Nusaybin, Diyarbakır Lice'de gerçekleşen çatışmalar ve Paris'teki cinayetlerin süreci etkileyip etkilemeyeceği sorusu üzerine, "Barış görüşmeleri başlayacaksa ve gerçekten sağlıklı bir temelde yürüyecekse, bütün tarafların dikkatli olması lazım. Hem sözlerine hem eylemlerine dikkat etmesi lazım" dedi. Demirtaş, hükümetin İmralı sürecine değer veriyorsa gereğini yapması gerektiğini söyledi.  
"Başbakan PKK adına mı konuşuyor" 
Demirtaş, Başbakan'ın Paris'teki olayın başlatılan sürece etkilemeyeceğini söylediğini kaydederek, "Kendisi PKK'nın adına mı konuşuyor, şaşırdım doğrusu. Öldürülen kişiler AKP yöneticisi değil. Yani açıklama yapacaksa eğer PKK'nın yapması lazım. Yani Paris'te 3 kadının öldürülmesinden sonra da süreci bozup bozmama yetkisini sayın Başbakan kendisinde görüyor. Bu doğru bir yaklaşım değil. Tabi ki sürece destek vermesi çok önemlidir" dedi. 
Demirtaş son olarak dün İmralı Adası'nda Abdullah Öcalan'ı ziyaret eden kardeşi Mehmet Öcalan ile görüşmediğini ve kendisinden bilgi almadıklarını söyledi. Demirtaş, BDP'nin eş başkanları olarak İmralı Adası'na gitmeleriyle ilgili kesinleşmiş bir program olmadığını ancak gitmeyi umduklarını ve bunun olmasını istediklerini yineledi.