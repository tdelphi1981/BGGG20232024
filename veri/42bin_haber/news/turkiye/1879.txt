Tarlada çift süren karı-koca öldürüldü
Denizli'nin Bozkurt İlçesi'nde, tarlasında çalışan bir çift pompalı tüfekle açılan ateş sonucu vurularak öldürüldü.(DHA) -- 
Olay, ilçeye bağlı Avdan Köyü Düzburun Mevkii'nde dün (cuma) meydana geldi.

Tarlasını sürmeye giden oğlu ve gelininin ilerleyen saatlere rağmen geri dönmemesi ve telefonlara cevap vermemesi üzerine Ramazan Bozbay (78) komşularından yardım istedi.

Bunun üzerine yola çıkan köylüler saat 19.00 sıralarında gittikleri tarlada, 3 çocuk babası Erdem Bozbay (50) ile eşi Bahtiyar Bozbay'ın (47) cesedi ile karşılaştı.

Köylüler bunun üzerine durumu jandarmaya bildirdi. Olay yerine giden jandarma ekipleri, yağmurlu havada incelemede bulunup, delil aradı.

Yapılan incelemenin ardından 20 UH 474 plakalı traktörün üzerinde cesedi bulunan Erdem Bozbay ile aracın 1 metre uzağında toprak üzerindeki Bahtiyar Bozbay'ın cesetleri otopsi için Pamukkale Üniversitesi Hastanesi Adli Tıp Kurumu Morgu'na kaldırıldı. 

Olay yerinde inceleme yapan ekipler, Bozbay çiftinin sırtından pompalı tüfek ile vurulduğunu tespit etti.

Ekipler, bölgeye yürüyerek yada traktör gibi yerden yüksek araç ile gelinebileceği belirlendi.

Köylüler, bölgeden saat 15.00 sıralarında silah sesi duyduklarını, avcı zannettikleri için sesleri önemsemediklerini söylediler.

Cinayetin nedeni araştırılırken, olayın faillerinin belirlenip yakalanması için çalışmaların sürdüğü bildirildi. Jandarmanın olayla ilgili başlattığı soruşturma devam ediyor.