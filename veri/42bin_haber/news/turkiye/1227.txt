Halı sahanın duvarı çöktü
Şırnak'ta halı sahada top oynayanların üzerine istinat duvarının çökmesi sonucu enkaz altında kalan 6 kişi yaşamını yitirdi.(DHA) -- Olay, dün saat 21.00 sıralarında Gaffar Okkan caddesi üzerinde bulunan Uğur adlı halı sahada meydana geldi. Halı sahada maç oynandığı bir sırada 3 metre yüksekliğindeki istinat duvarı top oynayanların üzerine devrildi. 

Ortalığı toz bulutu kaplarken, top oynayanlar ile duvar altında maçı izlediği tahmin edilen bazı kişiler enkaz altında kaldı. 

Korku ve endişenin hakim olduğu halı sahada yaşanan olayın şokunu üzerinden atan sahadaki sporcular, enkaz altında kalanları kurtarmak için taş kütlelerini kaldırmaya başladı. 

Maçı izleyen ve olayı gören çevredekiler de halı sahaya girerek enkaz altında kalanları kurtarmaya çalıştı. Yapılan ilk müdahalede göçük altında 1 kişinin cansız bedeni ile 3 kişi yaralı olarak çıkarıldı. 

Yaralılar hastaneye kaldırılıarak tedavi altına alındı. Çöken istinat duvarının altında kalanların kurtarılması için çok sayıda iş makinası getirilerek çalışma başlatıldı. 

Şırnak Valisi Vahdettin Özkan, bir yaralının ifadesine göre enkazın altında 5 kişinin daha olduğunun bildirmesi üzerine kurtarma çalışmalarına hemen başlandığını ve ambulansların da bölgede her an müdahale edebilecek şekilde hazır bekletildiğini söyledi.

Halı sahanın eğimli bir yerde bulunması nedeniyle yapılan istinat duvarının yaklaşık 3 metre yüksekliğinde olduğu ve son günlerde bölgenin aşırı yağış almasından dolayı göçüğün meydana geldiği tahmin ediliyor.

Ölü sayısı 6'ya yükseldi

Atatürk Mahallesi'ndeki Uğur Spor Tesisleri'nde bulunan halı sahanınistinat duvarının çökmesi sonucu enkaz altında kalanların kurtarılması amacıyla itfaiye ve arama-kurtarma ekipleri gece boyunca çalışmalarını sürdürdü.

Çalışmalar sonucu enkaz altında kalan 4 kişinin daha cesedine ulaşıldı. Enkazda iş makineleriyle arama kurtarma çalışmalarının devam ettiği bildirildi.

Enkazdan çıkarılan cenazeler, kimlik tespitlerinin yapılması için Şırnak Devlet Hastanesi morguna götürüldü.
Daha önce de 1 çocuğun cenazesi enkaz altından çıkarılmıştı. Yaralı kurtarılan 3 kişiden biri de kaldırıldığı Şırnak Devlet Hastanesi'nde hayatını kaybetmişti.

Öte yandan, bölgedeki bazı evler ise heyelan tehlikesine karşın boşaltıldı.