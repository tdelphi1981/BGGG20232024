Kaçırılan polis memuru hala PKK'nın elinde
İstanbul Egeliler Platformu, Van'ın Çatak İlçesi'nde, 9 Eylül 2011 tarihinde PKK'lı teröristler tarafından kaçırılan polis memuru Nadir Özgen'in (30) Aydın'ın Söke İlçesi'nde yaşayan ailesini ziyaret etti. Baba Hidayet Özgen, "Oğlum gibi PKK tarafından kaçırılan diğer kamu görevlilerinin aileleriyle sürekli görüşüp birbirimize destek olmaya çalışıyoruz. Başbakanımızla beş dakika görüşsek, derdimizi anlatabiliriz. Ama Başbakanımız Recep Tayyip Erdoğan'a ulaşamıyoruz" dedi 
 8 yıllık polis memuru Nedir Özgen’in annesi Müşerref (60) ve babası Hidayet Özgen (65) çocuklarından gelecek haberi bekliyor. 
 
 İstanbul’da faaliyet gösteren Egeli derneklerin bir çatı altında toplandığı Egeliler Platformu, Söke’nin Bağarası Beldesi’nde yaşayan Özgen ailesini ziyaret ederek acılarına ortak oldu. Platformun dönem sözcüsü İstanbul Manisalılar Derneği Kurucu Başkanı İsmail Gürol Uğurlu’nun ziyaretine,Söke MHP İlçe Başkanı Metin Mutafoğlu, Bağarası Beldesi’nin MHP’den önceki dönem Belediye Başkanı Ünal Yeşil ve MHP Bağarası Belde Yönetim Kurulu üyesi işadamı Mustafa Tetik katıldı. İsmail Gürol Uğurlu, İstanbul Egeliler Platformu olarak Özgen ailesine destek vermek ve üzüntülerini paylaşmak istediklerini söyledi. İstanbul’da yaşayan Egeliler olarak genç polis memurunun kaçırılmasından bugüne kadar yaşanılan süreci kaygı ile takip ettiklerini kaydeden Uğurlu, baba Hidayet ve anne Müşerref Özgen’e ’asla yalnız değilsiniz’ dedi.
 
  Platform olarak tüm Egeli milletvekillerini bu konuda harekete geçirmekte kararlı olduklarını dile getiren Uğurlu, "Bizler sizin yaşadığınız acıları sizin kadar hissedemeyiz. Ama platform olarak Nadir Özgen’in özgürlüğüne kavuşması için bizler de elimizden gelen mücadeleyi sürdüreceğiz. Temennimiz Nadir Özgen gibi PKK’nın elinde esir bulunan diğer kamu görevlilerinin bir an önce serbest bırakılmaları" diye konuştu. 
 BAŞBAKANIMIZLA GÖRÜŞEYİM 
 Gözü yaşlı baba Hidayet Özgen de, oğullarının özgürlüğüne kavuşması için çalmadık kapı bırakamadıklarını belirtti. Hidayet Özgen, "Oğlum gibi PKK tarafından kaçırılan diğer kamu görevlilerinin aileleri ile sürekli görüşüp, birbirimize destek olmaya çalışıyoruz. Başbakanımızla beş dakika görüşsek derdimizi anlatabiliriz. Ama Başbakanımıza Recep Tayyip Erdoğan’a ulaşamıyoruz" dedi. 
 ’BARZANİ KURTARABİLİR’ 
 Geçen günlerde bir gazetede çıkan haberde, oğullarının Kuzey Irak’ın Zaho kentinde olduğunun iddia edildiğini kaydeden Özgen, bunun bile kendilerine teselli kaynağı olduğunu söyledi. Özgen şöyle konuştu: 
 "Oğlumuzun sağ olduğunu bu haberle öğrendik. Evlatlarımızı Zaho’dan PKK’nın elinden kurtaracak ismin Barzani olduğunu düşünüyoruz. Eğer Barzani bu konuda sorumluluk üstlenirse, sorunun çözüleceğini ve evlatlarımıza kavuşabileceğimizi düşüyorum." 
 Hidayet Özgen, Söke İlçe Emniyet Müdürlüğü’nün de kendilerini sık sık arayıp sorduğunu ve bundan mutlu olduklarını söyledi. 
 DHA