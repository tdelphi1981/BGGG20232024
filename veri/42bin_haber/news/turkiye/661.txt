İki bakandan cezaevi "ziyareti"
Ulaştırma Bakanı Binali Yıldırım ve Adalet Bakanı Sadullah Ergin, İzmir Çocuk ve Gençlik Kapalı Cezaevi ile Kadın Kapalı Cezaevi'nde incelemelerde bulundu. Ulaştırma Denizcilik ve Haberleşme Bakanı Binali Yıldırım, Adalet Bakanı Sadullah Ergin ile birlikte Aliağa Şakran'daki İzmir Çocuk ve Gençlik Kapalı Ceza İnfaz Kurumu ile Kadın Kapalı Ceza İnfaz Kurumu'nda incelemelerde bulundu. 

Yıldırım, tutuklu ve hükümlülere müjdeler verdi. Yıldırım, "Buraya acıyı bal yapmaya geldik. Gelirken de elimiz boş gelmedik. Bir PTT bank şubesini burada açtık. Bütün gönderilerinizi buradan yapma imkanına sahip olacaksınız. İzmir'de başlattığımız proje var. TTNET bu projede bize destek oluyor. Projenin adı internetle hayat kolay. Eğitim TIR'ımız var. Birlikte geldik, orada hemen eğitime başladık. İnterneti nasıl kullanılacağını kısa sürede uzman hocalar vasıtası ile burada yaşayan tutuklarımız öğreneceksiniz. Mikro kredi uygulamasına 50 bin TL ile biz de katılıyoruz. TürkTelekom bize destek oluyor. Bu hibe kredi ile üreteceğiniz her türlü ürün insanlarımıza hizmet olarak geri dönecek" dedi.

Yıldırım ve Ergin İzmir Kadın Kapalı Ceza İnfaz Kurumu Spor Salonu'nda kadın mahkumlar için düzenlenen müzikli programa katıldı. Buradaki programda İzmir Cumhuriyet Başsavcısı Durdu Kavak, Ceza Tevkif Evleri Genel Müdürü Mustafa Onuk, Adalet Komisyonu Başkanı Akar Karasu, TTNET Genel Müdürü Abdullah Orkun Kaya, Türk Telekom Genel Müdürü Tahsin Yılmaz, PTT Genel Müdürü Osman Tural, TRT Genel Müdürü İbrahim Şahin de yer aldı.

"Acıyı bal yapmaya geldik"

Burada bir konuşma yapan Ulaştırma, Denizcilik ve Haberleşme Bakanı Binali Yıldırım, "Bir şairimiz diyor ki, 'Burası cezaevi kadınlar koğuşu. Burada yürekler gözler buğulu. Her camda farklı öykü yazılı. Burada tezgahlarda ömür dokunur, burada tezgahlarda sevda dokunur' 2013 yılının ilk günlerinde bu kahırların, acıların bittiği hasretin sona erdiği güzel bir yıl olmasını diliyorum. Cezaevi ziyaretlerinde insan kendini nasıl ifade edeceğini bilemiyor. 'Allah düşürmesin' diyorum. Daha sonra da 'Allah kurtarsın' temennileri ve gözyaşları ile buradan ayrılıyoruz. Burada sizleri görmeye, acılarınıza ortak olmaya, acıyı bal etmeye geldik. Şunu bilmenizi isteriz ki son 10 yılda ülkemizde insanı yaşat ki devlet yaşasın anlayışı ile yola çıkan ve yaptığımız her türlü faaliyette ve hizmette ister hastane ister postane olsun hangi hizmeti yaparsak yapalım 'insanı ve devleti yücelten bir anlayışla' çalışıyoruz" dedi. 

İzmirliler adına teşekkür etti

Yıldırım, Aliağa'da modern bir ceza infaz kurumunun faaliyete geçirildiğini belirterek, şunları söyledi:

"Bu tesisleri gezdik. Burada 7 ayrı cezaevi var. Buraya gelmeden önce çocukların olduğu bölümü gezdik. Gerçekten Allah düşürmesin ama düştükten sonra burada günlerini geçirirken yavrularımızın en iyi şekilde, hayattan kopmadan bu süreyi en verimli şekilde tamamlamaları için çok güzel tesisler yapmışlar. Oyun salonlarından okuma odalarına kadar bütün alanları, ayrıntıları düzenlemişler. Anne ve babaların yavruyları ile ziyarette biraraya gelmesi, geceyi birlikte geçirmesi için misafir konaklama yerleri yapmışlar. Ülkemize, insanımıza yakışan bir hizmet. İzmir milletvekili olarak Adalet Bakanımıza İzmirliler adına teşekkür ediyoruz. İzmir bölgesinde mahpus hayatını sürdüren yavrulara, hanımefendilere ve diğer tutuklu kardeşlerimize hayatı kolaylaştıracak her türlü tedbiri aldığınız, insanımıza sahip çıktığınız için sizlere teşekkür ediyorum."

"Sabredin mesajı"

Yıldırım, konuşmasında tutuklu ve hükümlülere sabırlı olmalarını tavsiye etti. Yıldırım, "Elmas nasıl yontulmadan mükemmelleşmiyorsa, insan da acı çekmeden olgunlaşamaz. Size 'mutluluk nedir' diye sorsam bana vereceğiniz cevabı merak ediyorum. Sabır Arapça'da hapis anlamına geliyor. Dinimiz de sabra çok önemi veriyor. Her şeyin anahtarı sabır. Burada geçirdiğiniz her an sizin için çok zor ama her gecenin bir sabahı, her inişin çıkışı, her kışın bir baharı vardır. Kader arkadaşlarınızla dayanışma içinde bu zorlu günlerin üstesinden geleceksiniz" dedi.

"Önemli bir süreçten geçtik"

Adalet Bakanı Sadullah Ergin ise, Bakan Yıldırım'a teşekkür ederek, Türkiye'deki ceza infaz kurumların fiziki şartları 10 yıl öncesine göre hayal edilemeyecek noktaya geldiğini söyledi. Son 10 yılda şartları yetersiz 211 cezaevi infaz kurumunu kapattıklarını belyirten Bakan Ergin, "Bunların yerine 70 kadar uluslar arası standartlara sahip modern kurumları inşaa ettik. İşimiz bununla bitmedi. 195 kurumumuzu daha var. Onların da kapatılmasına karar verdik. 2017 yılına kadar bunları da kapatıp yeni modern kurumlar açacağız" dedi.

"Hazırlıklar tamam"

Bakan Ergin, parlamentoda bekleyen yeni tasarıların olduğunu belirterek, "Evli tutuklu ve hükümler için aile görüş uygulamasını başlatıyoruz. Hazırlıklarımızı tamamladık. Evli olan tutuklular eşleri ile özel görüşmeler yapabilecekler. İnşallah cezaevlerinde bulunan hükümlü ve tutuklu kardeşlerimiz açısından hayırlar getirmesini diliyorum" dedi.

İzmir Cumhuriyet Başsavcısı Durdu Kavak ise, "Bu ülkenin dağları, taşları ne kadar vatanımız ise bu ülkede yer alan cezaevleri de bu ülkenin toprağıdır. Bu milletin bir parçasıdır. Evdeki eşimiz, komşumuz ne kadar bizimse tutuklu ve hükümlü kardeşlerimiz bizimdir. Bir hata sonucu bu kirliliğe bulaşmış kardeşlerimiz bizimle beraber yaşama noktasında adım atıyoruz. Buraya katılan herkese teşekkür ediyorum" dedi. Konuşmaların ardından Yıldırım ve Ergin, tutuklu ve hükümlülerin olduğu bölüme geçerek programı buradan takip etti.