Eskişehir Valisi Koçdemir kaza geçirdi
Eskişehir Valisi Kadir Koçdemir içinde bulunduğu makam otomobili Eskişehir-Ankara karayolunun 44'üncü kilometresinde önünde giden pancar yüklü kamyona arkadan çarpıp şarampole yuvarlandı. Vali Kadir Koçdemir ve şoförü kaza sonucu hafif şekilde yaralanırken koruması ise hayatını kaybetti. Makam aracıyla trafik kazası geçiren Eskişehir Vali Kadir Koçdemir'in ağır yaralanan koruması Şener Çakır (40), tedavi gördüğü hastanede hayatını kaybetti.

Ankara-Eskişehir karayolundaki kazanın ardından Eskişehir Osmangazi Üniversitesi (ESOGÜ) Eğitim, Uygulama ve Araştırma Hastanesi Beyin Cerrahisi Yoğun Bakım Servisi'nde tedavi altına alınan Çakır, kurtarılamadı.

Hastane önünde, Çakır'ın vefat haberini alan polis memurları, yakınları büyük üzüntü yaşadı.

Bu arada, koruma polisi Çakır'ın sağlık durumu hakkında bilgi almak için hastaneye gelen TBMM Milli Eğitim, Kültür, Gençlik ve Spor Komisyonu Başkanı ve AK Parti Eskişehir Milletvekili Nabi Avcı, Çakır'ın yaşamını yitirdiğini öğrendi.

Vali Koçdemir'in içinde bulunduğu Sedat Erdem idaresindeki makam aracı, Ankara-Eskişehir karayolunun 181. kilometresinde, Yalçın B. (30) yönetimindeki 51 EC 776 plakalı kamyona arkadan çarpmış ve çarpmanın etkisiyle şarampole savrulmuştu.

Kazada yaralanan Vali Koçdemir, koruması Çakır ve makam şoförü Erdem, Eskişehir'deki hastanelerde tedavi altına alınırken, kamyon sürücüsü Yalçın B, jandarma tarafından gözaltına alınmıştı.