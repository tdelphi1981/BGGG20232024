En çok Alman turist geldi
 
 Kültür ve Turizm Bakanlığı’nın, 2012 yılına ilişkin turizm verilerine göre, geçen yıl Türkiye’ye gelen yabancı ziyaretçi sayısı bir önceki yıla göre yüzde 1,04 artarak, 31 milyon 782 bin 832 oldu. Geçen yılın Aralık ayında Türkiye’ye gelen turist sayısı 2011’in aynı ayına göre yüzde 12,43 yükselerek 1 milyon 343 bin 220 olarak gerçekleşti. 
 Kültür ve Turizm Bakanlığı Müsteşarı Özgür Özarslan, AA muhabirine, yaptığı değerlendirmede, 2011’de yabancı ziyaretçi sayısının bir önceki yıla göre yüzde 9,86 arttığını hatırlatarak, bu yılki az yükselişin geçen yılki fazla büyümeden kaynaklandığını söyledi. Özarslan, Aralık ayındaki 12,43’lük artışın çok önemli olduğunu vurguladı.
  
 ALMANYA'DA İLK KEZ 5 MİLYONU GEÇTİ 
 Türkiye’ye en çok ziyaretçi gönderen ülkeler sıralamasında Almanya’nın 5 milyon 28 bin 745 ile başı çektiğini, Rusya’nın 3 milyon 599 bin 925 ile ikinci, İngiltere ise 2 milyon 466 bin 519 turistle üçüncü olduğunu belirten Özarslan, Bulgaristan, Gürcistan, Hollanda, İran, Fransa, ABD ve Suriye’nin ilk 10 ülke arasında yer aldığını söyledi. "Almanya’dan gelen ziyaretçiler ilk kez 5 milyonu aştı" diyen Özarslan, İngiltere hariç ana pazar ülkelerde azalış olmamasının önemine işaret etti. 
 İRANLI TURİST GELMEDİ 
 En fazla düşüşün 700 bin ile İranlı turistlerde yaşandığını, bunu Suriye’nin takip ettiğini anlatan Özarslan, bu ülkelerdeki azalışları diğer ülkelerdeki artışla telafi ettiklerini vurguladı. Özarslan, deniz aşırı ülkelerde de artışlar görüldüğüne dikkati çekti. Körfez ülkelerindeki artışları, rakamsal olarak büyük olmasa da turizm gelirleri açısından önemli olarak niteleyen Özraslan, Katar’da yüzde 82,37, Suudi Arabistan’da yüzde 50,34, Birleşik Arap Emirliği’nde ise yüzde 35,11’lik yükselişin değerli olduğunu bildirdi. Özarslan, Türkiye’ye uzak olmasına rağmen Çin’den gelen ziyaretçi sayısının yüzde 18’lik artışla ilk kez 100 bini geçtiğini aktardı. Özarslan, 114 bin 582 Çinlinin Türkiye’ye geldiğini söyledi. 
 HEDEF 33 MİLYON 
 Özgür Özarslan, bu yıl Türkiye’yi ziyaret eden yabancı sayısını 33 milyona taşıma azminde olduklarını bildirerek, şu andaki gelişmelerin olumlu seyrettiğini kaydetti. Kültür ve Turizm Bakanlığı Müsteşarı Özgür Özarslan, geçen yıl Kasım ayında Londra’da, geçtiğimiz günlerde de Hollanda’da yapılan turizm fuarlarındaki verilerin, bu yıl yabancı turist sayısının artacağının göstergesi olduğunu söyledi. 
 Suriye’deki çatışmaların bitmesinin turizme olumlu yansıyacağını ifade eden Özarslan "Suriye olayları Körfez ülkelerinden gelen turistleri etkilemedi. Yalnızca Güneydoğu’ya yapılan kültür turları sayısında azalmaya sebep oldu. Onun dışında Suriye’den gelenlerde düşüş var ama 2013’te bunun çözümleneceğine ve bu bölgelerde de artıya geçeceğimize inanıyorum" dedi.
  