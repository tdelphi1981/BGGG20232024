Okmeydanı'nda DHKP-C operasyonu
Terörle Mücadele Şube Müdürlüğü ekipleri, İstanbul'da birçok adrese operasyon düzenledi. Gözaltına alınanlar var. 
İstanbul Emniyet Müdürlüğü Terörle Mücadele Şube Müdürlüğü ekipleri, saat 06.00 sıralarında İstanbul'da birçok adrese eş zamanlı operasyon düzenledi. 
Beyoğlu Okmeydanı Piyalepaşa Caddesi üzerinde bir adrese operasyon düzenlenirken, operasyona Özel Harekat ve Çevik Kuvvet ekipleri de destek verdi. 
DHKP-C terör örgütüne yönelik olduğu öğrenilen operayonda, evin içinde bulunan şüpheliler, slogan atmaya başladı. Kapıları açmayan şüpheliler slogan atarken, polis ekipleri de eve gaz bombası attı. Bir polis ekibi apartman kapısında girerken, bir başka polis ekibi ise itfaiye merdiveni yardımıyla 3. kata ulaştı. İtfaiye ekipleri pencere korkuluklarını keserken, polisler de içeri girdi. 6'sı kadın 13 kişi gözaltına alındı. 
Olay yeri inceleme ekiplerinin evdeki çalışmaları devam ediyor. Polis ekipleri çevrede geniş güvenlik önlemi alırken, operasyonun devam ettiği öğrenildi. Operayon kapsamında Grup Yorum'un çalışmalarını sürdürdüğü İdil Kültür Merkezi'ne de baskın yapıldığı öğrenildi.