İçişleri'nde yeni dönem
Nöbet değişiminde bugün sıra İçişleri Bakanlığı'ndaydı. İdris Naim Şahin, görevini yeni bakan Muammer Güler'e devretti. Eski İçişleri Bakanı İdris Naim Şahin, devir teslim töreni için Bakanlığa gelen İçişleri Bakanı Muammer Güler'i bahçede karşıladı.

Makam odasında yapılan törende, Şahin, devlet ve bakanlıkların kalıcı, insanların ise zamanla sınırlı görevleri üstlendiklerini belirterek, ''Ayrılmak durumundayız. Gelişimiz ne kadar normalse ayrılışımız da en az onun kadar normal bir durumdur'' dedi.

Her değişimin bir olay, oluşum olduğunu, bakanlık değişimini de farklı yorumlayanların olacağını dile getiren Şahin, şöyle devam etti:

''Kim ne derse desin ne yaparsa yapsın biz el ele çıktık bu merdivenlerden, beraber yürüdük bu yollarda ve el ele ineceğiz bu merdivenlerden. Ayrıldık gidiyoruz, herkes ayrılacak, siz de bir gün... İnşallah benim gibi 18 ay 20 günde değil de gönlünüzün arzu ettiği zamanda ayrılırsınız, bunu da gönülden temenni ediyorum, fakat ayrılırken alın aklığı, baş dikliği, vicdan huzuru içinde ayrılmanızı sizlere temenni ediyorum. Benim bugün alnım ak, başım dik, vicdanım da huzurlu. Milletimize hizmet etmek imkanı bulduğum için son derece müteşekkirim.''

Birlik ve beraberlik

İçişleri Bakanı Muammer Güler de bakanlığın en önemli görevlerinden birisinin ülkenin huzur ve güvenliğini birlik ve beraberliğini tehdit eden bölücü terörle yapılan mücadele olduğunu ifade ederek, şunları kaydetti:

''AK Parti hükümeti olarak milli birlik ve beraberliğimizi, ülkemizin bölünmez bütünlüğünü, vazgeçilmez bir öncelik olarak görüyoruz. Hiçbir şiddet ve terör odağının nüfus edemeyeceği en büyük güç, milletimizin birlik ve beraberlik ruhudur, devletimizin azim ve kararlılığıdır. Bu bağlamda terörle mücadele vizyonumuz güvenliğin insan odaklı, özgürlükler, haklar ve demokrasi ekseninde sağlanmasıdır.

Demokrasiye ve insan haklarına çok önem verdiğimizi, vatandaşların devlete olan güvenini artırmak ve terörün istismar ettiği zemini ortadan kaldırmak için her türlü çabayı sarf etmeye kararlılıkla devam edeceğimizi belirtmek istiyorum.''

Güneydoğu Anadolu Bölgesi'ndeki vatandaşların, Türkiye'nin her tarafındaki insanlar gibi terörden neler çektiğini, neler hissettiklerini, yaşanan acıları ve beklentilerini gayet iyi bildiğini vurgulayan Güler, şöyle devam etti:

''Bölge insanın sorunun çözümü konusunda AK Parti hükümetine ve özellikle de Sayın Başbakanımıza inanıyor ve güveniyor. Bunu gayet iyi biliyoruz. Temel hak ve özgürlükleri genişleten, demokrasimizi güçlendiren, terörün beslendiği kaynakları kurutan milli birlik ve kardeşliğimizi pekiştiren çözüm odaklı proje ve çalışmalara önem ve öncelik vereceğiz.''