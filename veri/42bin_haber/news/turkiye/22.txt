'Ekmek parası' mı, 'hırsızlık' mı?
Zonguldak'ın merkez Gelik ilçesindeki kaçak kömür ocaklarında çalışırken yakalanan işçilere 'hırsızlık' suçlamasıyla işlem yapılıyor 
 Zonguldak'ın merkez Gelik Beldesi Belediye Başkanı AK Parti’li Hasan Fahri Yıldırım, 3 bin 800 olan belde nüfusunun neredeyse yarısının, kaçak kömür ocaklarında çalışırken yakalanıp haklarında ’hırsızlık’ suçundan işlem yapılanlar nedeniyle sabıka kaydı bulunduğunu söyledi. 
 
 'BÖYLE GİDERSE MUHTAR İTHAL EDERİZ'
 
 Kaçak ocakta çalışıp hırsızlık damgası yiyenlerin devlet dairesinde çalışamadığını, belediye meclis üyesi, muhtar, muhtar azası olamadıklarını belirten Başkan Yıldırım, böyle giderse muhtar, muhtar azası, meclis üyesi ithal etmeye başlayacaklarını kaydetti.
 
 Gelik Belediye Başkanı Hasan Fahri Yıldırım, beldelerinde 8 özel maden işletmecisi bulunduğunu, bu şirketlerin sahalarında da yüzlerce ruhsatsız kömür ocağının faaliyet gösterdiğini söyledi. Başkan Yıldırım, kaçak ocaklarda kömür çıkarırken yakalananlar hakkında ’hırsızlık’ suçundan işlem yapıldığını ifade etti. 
 
 'MECLİS ÜYELERİNİ TAMAMLAMAKTA ZORLANDIM'
 
 Başkan Yıldırım, "Kaçak ocakta çalışanlar hırsızlık damgası yiyor. Devlet dairesinde işe giremiyor, belediye meclis üyesi olamıyor, muhtar, muhtar azası olamıyor. Çünkü bunun için sabıka kaydının temiz olması gerekiyor. Bunların adli sicil belgeleri temiz olmuyor. Herkesi meclis üyesi yapamazsınız. Herkes belediye başkanı da olamaz. Bilginin yetmesi lazım, çalışkan olması lazım. Geçen seçimlerde 18 kişilik meclis üyesini tamamlamakta zorlandım. Seçim zamanı geliyor. Ben bir daha aday olmayacağım. Ama böyle giderse muhtar, muhtar azası, meclis üyesi ithal etmeye başlayacağız" dedi.
 
 'VERGİLENDİRİLİP AFFEDİLEBİLİRLER'
 
 Beldede yaklaşık 800 civarında kaçak kömür ocağı bulunduğunu belirten Başkan Yıldırım, şöyle devam etti:
 
 "Her ocakta 4- 5 kişi çalıştığını düşünürsek, toplam çalışan sayısı 4 binleri bulur. Bu insanların başka mesleği de yoksa kömür işletmeciliği yapmaktan başka çaresi yok. Bunu söylerken kaçakçılığı onaylamıyorum. Ama buradaki insanların da vergilendirilmesi lazım. Cumhuriyet tarihinde hırsızlara, katillere, gasp suçu gibi suç işleyenlere daha önce aflar çıkarıldı. Ekmeği için ocakta çalışıp da ’hırsız’ damgası yiyenler de affedilebilir. Bu işi yapan insanların çocukları topluma kazandırılsın istiyorum. Kaçak ocakta çalışan insanları yasal hale getirerek saha sahiplerine destek yapılabilir. Böylece o insanlar kendi ocaklarını sosyal güvenlik çatısı altında ve bir miktar vergi ödeyerek saha sahibinin kontrolü altında sürdürebilirler."
 
 NORMAL HIRSIZLIK VAKASI 10'U GEÇMEZ
 
 Başkan Yıldırım, Gelik’te 9 yıldır belediye başkanlığı yaptığını hatırlattı. Başkan Yıldırım, "Burada normal hırsızlık vakası 10’u geçmez. Bu kadar az olmasının nedeni, insanlarımızın maden kömürünü umut olarak görmesi ve o umudun peşinden koşmasıdır. İnsanlarımızı, o umudun peşinden koşarken hırsızlık damgası yemekten kurtarmak için başta Vali olmak üzere tüm siyasi partiler ve milletvekilileri bu işe bir çözüm bulmalı" diye konuştu.
 
 DHA