Günay: "Turizmde Avrupa'nın liderleriyle yarışıyoruz"
Kültür ve Turizm Bakanı Ertuğrul Günay, Türkiye'nin gelen turist bakımından Avrupa'da 4. durumda bulunduğunu belirterek, "Artık Yunanistan, Mısır gibi ülkelerle yarışmıyoruz. Bu ülkeleri 3'e katlar duruma geldik. İtalya, Fransa, İspanya gibi Avrupa'nın en önde gelen 3 ülkesiyle yarışıyoruz" dedi. Bakan Günay, Muradiye Külliyesi'nin restorasyon çalışmalarının başlaması nedeniyle düzenlenen törende yaptığı konuşmada, son zamanlarda Türkiye'nin ufkunu açan, tarihe sahip çıkan bir anlayışla önemli çalışmalar yaptıklarını söyledi. Türkiye'nin her tarafında, tarihin her döneminden eserlere ayrım yapmaksızın sahip çıktıklarını vurgulayan Günay, "Roma'dan Selçuklu'ya, Selçuklu'dan Osmanlı'ya kadar bu topraklarda ne varsa ihya etmeye, geleceğe taşımaya çalışıyoruz. Türkiye'nin doğusu, batısı, kuzeyi, güneyi yani her tarafına aynı oranda sahip çıkıyoruz" diye konuştu.

Günay, sadece yakın dönemdeki değil, tarihin çok eski dönemlerindeki eserleri de dünya mirasına kazandırmaya çalıştıklarını belirterek, şunları kaydetti:

"Bu konuda Türkiye'nin değişik noktalarındaki eserleri ayağa kaldırdık ve dünya mirasına kazandırdık. Osmanlı yöneticileri birbiriyle yarışan güzel eserler kurdular. Bunun daha öncesi de var. Tüm tarihi mekanları ayağa kaldırmak istiyoruz. Bursa da tarih bakımından çok önemli bir kentimiz. İnşallah yapılacak çalışmalarla buradan da önemli eserler, tarih mirasına girecektir. Burası özellikle Osmanlı bağlamında önemli bir yer. Beylik, devlete burada dönüştü. Merkezi burası. Bursa yanlış planlama, gelişi güzel sanayileşme nedeniyle bir felaketle karşı karşıya. Yanlış planlama nedeniyle ovalar, yeşillik alanlar biraz tahrip oldu. Sanayiden vazgeçmeden, Bursa'nın tarihine, bitki çeşitliliğine, turizmine sahip çıkmaya çalışıyoruz."

Türkiye'nin, artık dünya turizminin önemli yerlerinden biri haline geldiğini anlatan Günay, "Gelen turist bakımından Avrupa'da 4. durumdayız. Artık Yunanistan, Mısır gibi ülkelerle yarışmıyoruz. Bu ülkeleri 3'e katlar duruma geldik. İtalya, Fransa, İspanya gibi Avrupa'nın en önde gelen 3 ülkesiyle yarışıyoruz. Bu ivmeyi Anadolu içlerine çekmemiz gerekiyor" dedi. 

Tören öncesinde çalışmalar kapsamında Külliye'de bulunan Muradiye Camisi'nin son cemaat mahallinde Yunan işgalinden kalma Yunan bayrağı, ordu flaması ve taçtan oluşan üçlü kompozisyonu inceleyen Günay, konuşmasının ardından Külliye'yi gezdi.

Törene, Bursa Valisi Şahabettin Harput ve Büyükşehir Belediye Başkanı Recep Altepe katıldı.

Yumurtalı protesto

Kültür ve Turizm Bakanı Ertuğrul Günay, Bursa'da Uludağ Üniversitesi Görükle Kampüsü Mete Cengiz Kültür Merkezi'ne girişinde bir grup öğrencinin yumurtalı saldırısına  uğradı. Öğrencilerden 4'ü yaka paça gözaltına alındı.