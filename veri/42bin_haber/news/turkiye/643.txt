Olmayan örgüte üyelikten mahkum oldu
Antalya'da 23 yaşındaki bir gence, 1972'de fiilen son bulan THKP-C örgütüne üyelikten 16 yıl 8 ay hapis cezası verildi. M.T. yakalanarak cezaevine konuldu.(Süleyman Arıoğlu / Cnnturk.com) -- Antalya'da 23 yaşındaki M.T., hakkında 5 yıl önce verilen ve kesinleşen 16 yıl 8 aylık hapis cezası nedeniyle Terörle Mücadele Şubesi ekipleri tarafından yakalandı. AA'nın haberine göre, çıkarıldığı mahkemece tutuklanan M.T. Antalya L Tipi Kapalı Cezaevi'ne gönderildi. 

M.T'nin suçlandığı ve hüküm giydiği suç ise şaşkınlık yarattı. Çünkü M.T., "Türkiye Halk Kurtuluş Partisi Cephesi (THKP-C) Dev-Yol" üyesi olmakla ve "anayasal düzeni zorla değiştirmeye kalkmakla" suçlanmış ve hakkında 16 yıl 8 aylık cezaya hükmedilmişti. 

O doğmadan 18 yıl önce bitti

M.T'nin üyesi olmakla suçlandığı "THKP-C Dev-Yol" isminde bir örgüt Türkiye'de yok. THKP-C adını taşıyan bir örgüt var. Ancak 1990 doğumlu olan M.T'nin bu örgüte üye olması yaşadığı dönem açısından mümkün değil. THKP-C örgütü 1970'te Mahir Çayan ve arkadaşları tarafından kurulmuştu. Örgüt 30 Mart 1972'de de kadrolarının büyük çoğunluğunu, Deniz Gezmiş, Yusuf Aslan ve Hüseyin İnan'ın idamlarını engellemek için Ünye'deki NATO üssünde görevli yabancıları kaçırdıkları Kızıldere'ye yapılan bir operasyonda kaybetmiş ve fiilen son bulmuştu. Aynı yıl görülen THKP-C davasında da sağ kalan örgüt üyeleri idamla yargılanarak, yaşam boyu hapis cezasına çarptırılmıştı. 

THKP-C'nin siyasi geleneğinin ardılı olarak anılan Dev-Yol ise 12 Eylül 1980'deki askeri darbeyle birlikte fiilen ortadan kalkan bir örgüt. 

Aynı suçlama Hopa davasında da yapılmıştı

23 yaşındaki M.T'nin durumuna benzer suçlamalar 2011'deki Hopa  olaylarının sonrasında açılan davada da yapılmıştı. Ankara'da görülen Hopa davasında savcılık, 22'si tutuklu yargılanan 28 öğrenci hakkında, "THKP-C Dev-Yol silahlı terör örgütü" oldukları iddiasında bulunmuştu. Üstelik Hopa davasında bu iddianın dayanağı olarak sunulan deliller de kırık şemsiye, puşi ve piyasada satılan çeşitli kitaplardı.