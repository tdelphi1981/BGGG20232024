Antik kentteki sarnıça büyük ilgi
Manisa İl Genel Meclisi üyeleri, Vali Halil İbrahim Daşöz ile Yuntdağı'na bağlı Köseler Köyü civarındaki dokuz yıldır devam eden AİGAİ Antik Kenti kazı çalışmalarını yerinde inceledi 
 Manisa’da Anemon Otelleri Onursal Başkanı ve işadamı İsmail Akçura sponsorluğunda 2004 yılında başlayan Yuntdağı köylerinden Köseler Köyü civarındaki AİGAİ Antik Kenti kazı çalışmalarında önemli yapıtlar ortaya çıkarıldı. 
 Manisa İl Genel Meclisi üyeleri, devam eden tarihi kazı çalışmaları ve çıkan eserleri yerinde incelemek için Vali Halil İbrahim Daşöz ile AİGAİ’yi ziyaret etti. Vali Daşöz ile 45 il genel meclis üyesini karşılayan kazı heyeti başkanı Ege Üniversitesi Arkeoloji Bölümü Öğretim Üyesi Prof. Dr. Ersin Doğer, tarihi yer hakkında bilgiler verdi. 
 Prof. Dr. Doğer, kazı çalışmalarıyla kentin yüzde 50’sinin ortaya çıkarıldığını, ayrıca Helenistik ve Roma dönemlerine ait eserlerin de bulunduğunu açıkladı. Prof. Dr. Doğer, "Kazılarda tiyatro, meclis ve agora gibi kamu yapılarını ortaya çıkardık. 
 Şimdi kentin spor, eğitim ve sosyal kurumlarını ortaya çıkarmaya gayret gösteriyoruz. Özellikle suyu biriktirme sistemi olarak kullandıkları sarnıç sistemi ile yapılar içinde bulunan tuvaletler büyük dikkat çekti. 
 Yağmur suyunu biriktirerek, evlerinde içme suyu olarak kullandıklarını öğrendik. Her yapının içinde bir sarnıç sistemi var. Sarnıç sistemlerinin içinde saklanan sikkeler bulduk ve müzeye verdik. Burası bir cazibe merkezi haline gelecek. Kentin kolay gezilebilmesi için tüm taş yolları açtık, levhalar koyduk" diye konuştu. 
 Vali Daşöz de tarihi kentin bölgeye turizm açısından hareketlilik kazandıracağına inandıklarını belirtti. 
 DHA