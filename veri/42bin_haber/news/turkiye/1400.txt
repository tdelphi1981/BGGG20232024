Davutoğlu Biden ve Kerry ile görüştü
 
 Davutoğlu, 49. Uluslararası Münih Güvenlik Konferansı için bulunduğu Münih'te ikili temaslarda bulunuyor. Münih Güvenlik Konferansı vesilesiyle Bavyera Başbakanı tarafından dün akşam verilen yemekte ABD Başkan Yardımcısı Joe Biden ile yan yana oturan Davutoğlu'nun, Biden ile ABD'nin Ankara Büyükelçiliğine yönelik terörist saldırı ile ikili ilişkiler ve bölgesel gelişmeleri ele aldığı ifade edildi. 
 'TERÖR KONUSUNDA ABD İLE DAYANIŞMA İÇİNDEYİZ'
  
 Davutoğlu'nun ayrıca ABD Dışişleri Bakanı John Kerry ile telefonla görüştüğü, saldırıdan duyduğu üzüntüyü dile getirdiği öğrenildi. Davutoğlu'nun görüşmede, ABD ile teröre karşı tam bir dayanışma içinde olunduğunu ve bundan sonra da yakın işbirliğinin devam edeceğini vurguladığı belirtildi. ABD Dışişleri Bakanı Kerry'nin de olaydan duyduğu üzüntüyü dile getirdiği ve Türk makamlarına gösterdikleri işbirliğinden dolayı teşekkür ettiği kaydedildi. Kerry'yi yeni görevinden dolayı tebrik eden Ahmet Davutoğlu'nun ortak gündemin yoğun olduğunu ve gelecek dönemde kendisiyle yakın bir çalışma ilişkisi içinde olmak istediğini vurguladığı belirtildi. 
 İRAN DIŞİŞLERİ BAKANIYLA DA GÖRÜŞTÜ
  
 İki Bakanın en kısa zamanda Türkiye'de veya ABD'de bir araya gelme konusunda mutabık kaldığı açıklandı. Yarım saati aşkın süren görüşmede ayrıca Suriye ve Irak'taki durumunda ele alındığı, Kerry'nin yeni görevinde görüştüğü ilk Dışişleri Bakanının Davutoğlu olduğunu ifade edildi. Bakan Davutoğlu, akşam geç saatlerde de İran Dışişleri Bakanı Ali Ekber Salihi ile bir araya geldi. Görüşmede, ağırlıklı olarak bölgesel gelişmelerin ele alındığı kaydedildi. Davutoğlu, Yunanistan Dışişleri Bakanı Dimitris Avramopoulos ile de telefonla görüştü. 
 KOSOVA'DAKİ YATIRIMLAR İYİ
  
 Münih'e gelemeyeceğini bildiren Yunan Bakanın, ilk fırsatta Türkiye'yi ziyaret etmek istediğini söylediği kaydedildi. Davutoğlu bugün de Kosova Cumhurbaşkanı Atifete Yahyaga tarafından kabul edildi. Görüşmede, bölgesel gelişmelerin ele alındığı ifade edildi. Yahyaga, görüşmede Türkiye'nin Kosova'nın bağımsızlığı konusundaki ilkeli tutumu ve desteği için teşekkür ederek, Türkiye'nin Kosova'daki yatırımlarının memnuniyet verici olduğunu ve ekonomik ilişkileri daha da geliştirmek istediklerini belirtti ve Cumhurbaşkanı Abdullah Gül'ü Kosova'ya davet etti. Davutoğlu da Kosova'yla ilişkilerin özel mahiyetine dikkati çekerek, Kosova'yla işbirliğinin her alanda gelişerek devam edeceğini vurguladı. Bakan Davutoğlu ayrıca, Türkiye'nin Belgrad-Priştine diyaloğuna verdiği öneme değinerek, bu konuda her türlü desteği vermeye hazır olduğunu kaydetti. 
 CNN TÜRK