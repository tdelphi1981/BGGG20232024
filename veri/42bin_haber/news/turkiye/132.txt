Pınar Selek'e ağırlaştırılmış müebbet talebi
Mısır Çarşısı'ndaki patlamayla ilgili davada yerel mahkeme Pınar Selek'in ağırlaştırılmış müebbet cezasına çarptırılmasını istedi 
 7 kişinin hayatını kaybettiği Mısır Çarşısı'nda meydana gelen patlama ile ilgili süren davada, Savcı, Pınar Selek hakkında bir kez daha ağırlaştırılmış müebbet hapis cezası istedi. 
 Daha önce beraat kararı veren mahkeme usul hatası yapıldığı gerekçesiyle kararında direnmekten vazgeçti. Savcı, Selek'in ağırlaştırılmış müebbet hapis cezasına çarptırılmasını istedi. 
 İstanbul 12. Ağır Ceza Mahkemesi'ndeki duruşmada, mahkeme heyeti başkanı Vedat Yılmazabdurrahmanoğlu'nun izinli olması nedeniyle heyete başkanlık eden Mehmet Hamzaçebi, sanıklardan sosyolog Pınar Selek ve Abdülmecit Öztürk'ün yargılanmasıyla ilgili yeni bir karar alındığını bildirdi. 
 Başkan Hamzaçebi, sanıklar Selek ve Öztürk hakkındaki beraat kararını bozan Yargıtay 9. Ceza Dairesi'nin 'ağırlaştırılmış müebbet hapis cezası' verilmesi yönündeki kararına daha önce direnme kararı verildiğini hatırlattı. Hamzaçebi, direnme kararının usule aykırı olduğunu ve mahkemenin direnme kararından vazgeçtiğini bildirdi. 
 Mısır Çarşısı girişindeki bir büfede 9 Temmuz 1998 tarihinde meydana gelen ve 7 kişinin hayatını kaybettiği, 127 kişinin de yaralanmıştı.
 
 BİR İNSANIN HAYATIYLA OYNUYORSUNUZ
 
 Mısır Çarşısı’nda meydana gelen patlamayla ilgili aldığı beraat kararı Yargıtay 9. Ceza Dairesi tarafından bozulan Sosyolog Pınar Selek’in yargılandığı dava 13 Aralık’a ertelendi. Mahkeme, kararının ardından avukatlara söz verdi. Pınar Selek’in avukatlığını yapan babası Alp Selek, savunmayı sesi titreyerek yaptı. Alp Selek, "Bütün dosyanın tamamını incelediniz mi? Çuvallarca dosya var. Sizler yeni üyelersiniz. Bu vicdan meselesidir. Bütün dosyayı incelemediğinize eminim" dedi.
 
 Sosyolog Pınar Selek’in yargılandığı dava 13 Aralık’a ertelendi. İstanbul 12. Ağır Ceza Mahkemesi’ndeki duruşmaya 5 sanık ta katılmadı. Yargıtay’ın ‘ceza verilsin’ yönündeki kararına karşın direnme kararından vazgeçen mahkeme, avukatlara söz verdi.
 
 AVUKAT BELEN: BU KARARINIZ YOK HÜKMÜNDEDİR
 
 Selek’in avukatları mahkemenin direnme kararından vazgeçmesine ilişkin verdiği bu kararının yok hükmünde olduğunu savundu. Avukat Bahri Belen "Pınar Selek hakkında mahkemenizce –üyeleri değişse bile- verilen bir karar vardı. Mısır Çarşısı patlaması için hüküm kurulmuştur. Mahkemeniz beraat kararında direnmiştir. Artık bu dosya sizden çıkmıştır. Siz artık yerel mahkeme olarak Pınar Selek ile ilgili hiçbir karar veremezsiniz. Bu ara kararınız yok hükmündedir" dedi.
 
 AVUKAT ERDOĞAN: HUKUK TARİHİNDE BİR İLK
 
 Bu kararın Türkiye hukuk tarihinde bir ilk olduğunu ifade eden Avukat Ayhan Erdoğan, "Verilen nihai karardan ara kararla vazgeçiliyor. Siz kendi kararınızı temyiz etmiş oluyorsunuz. Bunu Yargıtay yapar" diye konuştu.
 
 AVUKAT BABA ALP SELEK : "BİR İNSANIN HAYATIYLA OYNUYORSUNUZ"
 
 Pınar Selek’in avukatlığını yapan babası Alp Selek de söz aldı. Konuşurken sesi titreyen avukat Selek, "Türk adliyelerinde ilk defa böyle bir durum yaşanıyor. Direnme kararı verdikten sonra dosya sizden çıkmış oldu. Şimdi ‘bu kararımdan vazgeçtim’ diyorsunuz. Bana bununla ilgili tek bir örnek gösterebilir misiniz? Bir insanın hayatıyla oynuyorsunuz. 
 
 Bütün dosyanın tamamını incelediniz mi? Çuvallarca dosya var. Sizler yeni üyelersiniz. Bu vicdan meselesidir. Bütün dosyayı incelemediğinize eminim. Dosyayı okumadınız. İnceleseniz böyle bir karar vermezdiniz" ifadelerini kullandı.
 
 Avukatların sözlerini tamamlamasının ardından mahkeme duruşmaya ara verdi. Selek’in avukatlarının "direnmeden vazgeçme" kararının geri alınmasını talebini reddeden mahkeme, duruşmayı 13 Aralık’a erteledi.
 
 DHA