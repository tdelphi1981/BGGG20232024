ADD'den tuvalet kapısına Atatürk posteri iddiası
Tokat'ın Turhal ilçesinde Atatürkçü Düşünce Derneği Şubesi, bir lokantanın içindeki tuvalet kapısında Atatürk posteri bulunduğunu iddia ederek, işletmeci hakkında suç duyurusunda bulundu. Dernek tuvalet kapısına asıldığını belirttiği fotoğrafları basına dağıttı 
 Turhal Atatürkçü Düşünce Derneği Şubesi, ilçe merkezi Cumhuriyet Caddesi’nde B.D.’ye ait lokantanın tuvalet girişine, Atatürk posteri asıldığını iddia etti. Üzerinde Atatürk posteri ve altında ’Hoş geldiniz’ yazısının bulunduğu kapıyı gizlice görüntülediklerini söyleyen Atatürkçü Düşünce Derneği üyeleri, söz konusu fotoğrafı basın kuruluşlarına dağıttı. 
 DERNEK BAŞKANININ İDDİALARI 
 Atatürkçü Düşünce Derneği Şube Başkanı Feramuz Toyran, tuvalet kapısına asıldığını iddia ettiği fotoğrafı geçen hafta çorba içmek için giden arkadaşlarının fark ettiğini söyledi. Arkadaşlarının dükkan sahibine uyarılarda bulunduğunu ve tepki gösterdiklerini söyleyen Toyran, "Oradaki resmi ancak lavaboya girebildiğiniz zaman görebiliyorsunuz. Cumhuriyetimizi kuran Ulu Önder Mustafa Kemal Atatürk’ün posterinin buraya asılmasını bizler kabul etmiyoruz. Başka yer mi bulamadılar. Konu ile ilgili vatandaşlarımızdan bize çok sayıda şikayet telefonu geldi" dedi. 
 Feramuz Toyran, derneğin avukatları aracılığıyla lokanta hakkında Cumhuriyet Savcılığı’na suç duyurusunda bulunduklarını söyledi. 
 Suçlanan işletmeci ise görüşünü almak için giden basın mensuplarıyla görüşmeyi kabul etmedi, içerden görüntü alınmasına izin vermedi. 
 DHA