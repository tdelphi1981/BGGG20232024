4 kişiye umut oldu
 
 İzmir Esnaf ve Sanatkarlar Odaları Birliği Teknik ve Endüstri Meslek Lisesi birinci sınıf öğrencisi olan Serhat Üner, arkadaşlarıyla gezmek için dışarı çıktı. Arkadaş grubundakiler, bir süre sonra parkta otup sohbet etmeye başladı. Bu sırada yan taraflarında oturan başka bir gruptan sigara yakmak için çakmak isteyen Üner’in arkadaşları, sigara dumanını birbirlerinin üzerine üfleme yüzünden tartışmaya başladı. 
 Tartışmanın büyümesi üzerine iki grup arasında bıçakların da kullanıldığı sokak kavgası çıktı. Arbede sırasında da Serhat Üner, başından aldığı bıçak darbesiyle ağır yaralandı. Serhat, olay yerindeki ilk müdahalenin ardından Buca Devlet Hastanesi’ne kaldırıldı. 
   
  AİLE ORGANLARI BAĞIŞLADI
  
 Yoğun bakım ünitesinde süren yaşam savaşı veren Serhat Üner’in beyin ölümü gerçekleşti. Doktorların görüştükleri Üner’in babası Ferhat Üner ve annesi Melek Üner, oğullarının organlarını bağışlama kararı aldı. Ameliyata alınan Serhat Üner’in iki böbreği Antalya’ya, kalbi Ankara’ya, karaciğeri ise Malatya’ya gönderildi. 
 Talihsiz liselinin organları, bu 3 ildeki 4 hastaya yeni yaşamları için can aşısı oldu. Öte yandan olayla ilgili araştırma başlatan polis, bıçaklamanın hemen ardından kaçan her iki gruptaki gençlerin kimliklerini tek tek tespit etti. Ardından da Çocuk Şube Müdürlüğü ekipleri, yaşları 18’den küçük olan İ.Ç., M.Y. ve D.G.’yi yakaladı. İşlemlerin ardından, olayda bıçağı kullandığı ileri sürülen İ.Ç. tutuklandı. Diğer 2 şüpheli ise tutuksuz yargılanmak üzere serbest bırakıldı. 
 DHA