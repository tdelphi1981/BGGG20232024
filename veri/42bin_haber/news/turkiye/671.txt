Mühendis ve mimarlardan meşaleli protesto
Türk Mühendis ve Mimar Odaları Birliği Yasası'nda değişiklik öneren Yapı Denetimi Torba Yasası'na karşı, İzmit'te meşaleli protesto yürüyüşü yapıldı 
 İzmit kent merkezinde Belediye İşhanı önünde bir araya gelen mimar ve mühendisler, Sabri Yalım Parkı’na kadar sloganlar atarak yürüdü. Bazıları başlarına baret takan grup ellerinde meşalelerle yürürken, taşıdıkları ’Denizlerimiz, kıyılarımız, meralarımız, ormanlarımız, kentimiz, köylerimiz, doğamız, ülkemiz, mesleğimiz ve örgütümüz için mücadele meşalesini yakıyoruz’ pankart dikkati çekti. 
 Yürüyüşe CHP Kocaeli Milletvekili Haydar Akar, eski CHP Milletvekili Hikmet Erenkaya, CHP İl Başkanı Yalçın Kuşkan, CHP İzmit İlçe Başkanı Selman Yıldırım, Kocaeli Baro Başkanı Tamer Solakoğlu, Kocaeli Tabip Odası Başkanı Kemal Keşmer ile bazı sivil toplum örgütlerinin temsilcileri de katıldı. 
 Grup adına basın açıklamasını okuyan Nedim Kara, iktidarın Türk Mühendis ve Mimar Odaları Birliği’ni hedef aldığını söyledi. Birliğin, iktidar ve sermaye çevrelerinin 150 milyar liralık rantına ve talanına mani olduğunu kaydeden Nedim Kara, şunları söyledi: 
 "AKP’nin ustalık dönemi adımlarının önünde bir engel olduğumuz için tasfiye edilmek istendik. Sermayenin azgın sömürüsüne yol vermediğimiz için bölünmek parçalanmak istendik. AKP’nin operasyon odalarında verilen karar gereği harekete geçen yandaş televizyon ve gazetelerin kara propagandası ile yıpratılmak istendik. 
 TMMOB tarihindeki saldırıların en büyüğünü yaşıyor. Saldırının son hamlesi olarak örgüt yapımızın değiştirilmesi yönünde bir yasal müdahale tezgahlandı. Yüzbinlerce mühendis, mimar ve şehir plancısının bilincinden ve vicdanından beslenerek büyüyen, güçlenen TMMOB anlayışımızın imha edilmesi için torba yasa hazırlandı." 
 Gösteriye katılanlar, basın açıklamasının ardından dağıldı. 
 DHA