Almanya'dan gelen patriotlar İskenderun'da
Almanya'dan yola çıkan, Türkiye'nin NATO'dan talep ettiği patriot hava savunma sistemlerini taşıyan gemi İskenderun Limanı'na ulaştı. Patriot hava savunma sistemlerini taşıyan "Suecia Seaways" adlı gemi 06.30 sıralarında İskenderun Körfezi'nde göründü.

24 bin grostonluk 196 metre boyundaki Danimarka bandralı gemi, İskenderun Limanı'ndaki büyük iskeleye yanaştı.

İskenderun Körfezi'ne sabah saatlerinde giriş yapan gemi, 8 Ocak tarihinde Almanya'nın Lübeck kenti yakınlarındaki Travemünde Limanı'ndan yola çıkmıştı.

Geminin limana yanaşmasının ardından Almanya'da gemiye yüklenen askeri araçlarla, içerisinde silah teçhizatlarının bulunduğu 130'dan fazla konteynerin indirilmesi bekleniyor.

Bu arada Hollanda hükümeti ve meclisinin daha önce NATO'nun talebi doğrultusunda gönderilmesine onay verdiği, Türkiye'nin Suriye sınırına konuşlandırılacak patriot hava savunma sistemlerini taşıyan ve dün akşam saatlerinde İskenderun Körfezi'ne demir atan Cebelitarık bandralı "Louise Russ" adlı 18 bin grostonluk geminin de bekleyişini sürdürdüğü gözlendi.

Almanya'dan gelen patriot hava savunma sistemlerinin Kahramanmaraş'ta, Hollanda'dan gönderilen patriot hava savunma sistemlerinin ise Adana'da konuşlandırılacağı bildirilmişti.