Çığda kaybolan kişiyi arama çalışmaları sürüyor
İzmir Ödemiş'te çığ düşmesi sonucu kaybolan dağcıyı arama çalışmaları yaklaşık 30 kişilik ekiple sürüyor. İzmir Sivil Savunma Arama ve Kurtarma Birliği Müdürü Atilla Altunbulak, olayın gerçekleştiği Dikdere mevkisinde gece koşulları ve yoğun sis nedeniyle yapılamayan arama çalışmalarının, sabahın ilk ışıklarıyla yeniden başladığını söyledi.

Arama çalışmalarında görev alan ekipten 6 kişinin, gece kamp kurup bölgede beklediğini belirten Altunbulak, "Sabahın ilk ışıklarıyla birlikte Bozdağ Kayak Tesisleri'nde bekleyen grup da kamptakilerin yanına gitti. Yaklaşık 30 kişilik ekip, çığ bölgesinde arama çalışması yapıyor" dedi.

Altunbulak, çığ riskinden dolayı arama çalışmasında helikopterden yararlanılamadığını kaydetti.

Bozdağ'ın batı yakasında bulunan Dikdere mevkisinde dün saat 14.45 civarında çığ düşmüş, Alpinist Dağcılık Kulübü üyesi 3 üniversite öğrencisi olaydan yara almadan kurtulmuştu.

Aynı grupta yer alan 35 yaşındaki deneyimli dağcı Erdem Tapul için arama çalışması başlatılmıştı.