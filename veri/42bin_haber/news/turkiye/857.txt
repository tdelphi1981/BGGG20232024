Artık 'bodrum katı' olmayacak
 
 Geçen yıl Samsun’da yaşanan sel felaketinin en çok vurduğu yerlerden biri, 450 hanelik TOKİ konutlarıydı.
 
 Mert Irmağı’nın taşan suları, konutların bodrum katlarına dolmuş ve 4'ü çocuk 5 kişi boğularak hayatını keybetmişti.
 
 Bu olay sonrası harekete geçen Çevre ve Şehircilik Bakanlığı’nın çalışmaları bitti ve açıklama Bakan Erdoğan Bayraktar’dan geldi. 
 
 Bayraktar, "Zemin kotu altındaki iskanları kaldırmak için şu anda çalışmamız bitti. En kısa sürede yürürlüğe koyacağız" dedi.
 
 Yeni düzenlemeye göre, taşkın sınırı altındaki bodrum katlarına iskan verilmeyecek. Bayraktar, "Zaten TOKİ olarak yaptığımız konutlarda, yeni projelerde, taşkın alanlarında bodrum katlarına kesinlikle iskan vermiyoruz. Bunun yasal düzenlemesini de bitirmek üzereyiz" dedi.
 
 Ayrıca düzenleme mevcut binalar için de geçerli olacak ve söz konusu dairelerin boşaltılması için devlet hak sahiplerine destek verecek.
 
  