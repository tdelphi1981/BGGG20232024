Avrupalı kadınlar, göğüs estetiği için Antalya'ya geliyor
 
 Turizmde Paris ve Londra’nın ardından dünyanın en çok yabancı turist ağırlayan kenti olmayı başaran Antalya, deniz- kum- güneş turizminin yanı sıra alternatif turizm çeşitlerinde de hızla yükseliyor. 
 Antalya’da son yıllarda, spor kültür ve tarih, av turizmiyle birlikte sağlık turizmi de hızla gelişiyor. 2012’de 11 milyon yabancı turistin ağırlandığı Antalya’nın, Hollanda, Belçika ve Almanya gibi bazı Avrupa ülkelerinde yaşayan kadınların göğüs küçültme veya büyütme gibi estetik operasyonlar için de Antalya’yı tercih ettiği ortaya çıktı. 
 Sağlık turizmi alanında da hizmet veren Özel Olimpos Hastanesi’nin geçen yılki 186 bin 493 hastasından 2 bin 724’ünü yabancı hastalar oluşturdu. Bu hastaların büyük bölümünün Hollanda, Belçika ve Almanya’dan göğüs büyütme veya küçültme, meme protezi, göğüslerdeki deformitelerin düzeltilmesi amacıyla gelen kadınların olduğu belirtildi. 
 ’Havalimanında karşılayıp uğurluyoruz' 
 Sağlık turizmine yönelik çalışmalar yürüttüklerini belirten Özel Olimpos Hastanesi Başhekimi Opr. Dr. Fahri İslim, daha çok Hollanda, Belçika ve Almanya’dan anlaşmalı oldukları sağlık turizm şirketleriyle işbirliği içerisinde çalıştıklarını belirtti. 
 Yurtdışından gelen hastaların havalimanında karşılanıp, gerekli tedavi ve ameliyatları gerçekleştirildikten sonra yeniden havalimanından yolcu edildiğini ifade eden Opr. Dr. Fahri İslim, yabancı hastaların Antalya’yı tercih nedenlerine ilişkin şunları söyledi: 
 "Avrupa ülkelerinden gelen hastalarımız daha çok diş tedavisi ve estetik gibi ameliyatları tercih ediyor. Antalya ve çevresindeki konaklama tesislerindeki tatilleri esnasında rahatsızlanan turistlerin tedavisini de üstleniyoruz. Ancak, bazı hastalarımız var ki özellikle diş tedavisi ya da estetik operasyonlar için özel olarak Antalya’ya geliyor." 
 AVRUPA’DA 5- 6 AY SONRASINA RANDEVU VERİLİYOR 
 Diş tedavisi ve estetik operasyonları dışındaki tedavilerin giderlerinin, hastanın yurttaşı olduğu ülkenin sosyal güvenlik kurumu ya da sigorta şirketleri tarafından karşılandığını anlatan Opr. Dr. İslim, şu bilgileri verdi: 
 "Estetik operasyonlarda, Hollanda, Almanya ve Belçikalı kadınlar Türkiye’yi tercih ediyor. Estetikte sınır yok. Göğüs büyütme, küçültme, meme protezi, daha önce geçirdiği ameliyatlara bağlı kadınların göğüslerinde oluşan deformitelerin düzeltilmesinin yanı sıra, karın germe, karın yağı aldırma, vücuttaki herhangi bir bölgedeki bütün yağların alınması, burun, kaş, yanak, alın, göz kapağının düzeltilmesi operasyonları için çok sayıda hasta kabul ediyoruz. 
 Talep yalnızca estetik amaçlı da olmuyor. Kaza geçirmiş, solunum sıkıntısı çeken hasta da burun ameliyatı için geliyor. Burnu hem estetik olarak düzeltiyoruz hem de solunum sıkıntısını gideriyoruz. Belçika dan gelen kadınların bazıları da, kalıcı makyajlarını ve dövmelerini sildirtmek için geliyor." 
 DHA