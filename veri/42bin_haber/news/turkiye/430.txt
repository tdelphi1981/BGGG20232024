Üniversitelerin 'ODTÜ' açıklamaları sürüyor
 
 Recep Tayyip Erdoğan Üniversitesi Senatosu, dünyada geniş yankılar uyandıran ilk milli keşif uydusunun uzaya fırlatılmasını provokasyonlarla farklı amaçlara alet etmeye çalışmanın kabul edilemez olduğunu ifade etti. 
 Recep Tayyip Erdoğan Üniversitesi Senatosu’nca, Göktürk-2 uydusunun uzaya gönderilmesi töreni sırasında ODTÜ yerleşkesinde meydana gelen olaylara ilişkin yapılan yazılı açıklamada, 89 yıllık Türkiye Cumhuriyeti tarihinin ilk yerli keşif uydusu Göktürk-2’nin uzaya fırlatılmasının ülke ve millet için son derece mutluluk ve gurur verici olduğu belirtildi. 
 Birçok alanda veri sağlayacak Göktürk-2 uydusunun uzaya fırlatılması dolayısıyla düzenlenen tören esnasında ve akabinde meydana gelen olayların, hak aramak ve protesto hakkını kullanmakla ilgisinin olmadığı ifade edilen açıklamada, şunlar kaydedildi: 
 "Siyasi ve ideolojik mülahazalarla gerçekleştirilmiş yersiz ve duygusal tepkiler olduğu ve karanlık odakların ülkemizde 1980 öncesinde oynadığı oyunları hatırlattığı, düşünceyi ifade etmenin medeni yolunun taş, sopa ve molotof kokteyllerinin kullanıldığı şiddet içeren bu şekildeki gösteriler olmadığı kanaatindeyiz. 
 Dünyada geniş yankılar uyandıran ilk milli keşif uydusunun uzaya fırlatılmasını provokasyonlarla farklı amaçlara alet etmeye çalışmak kabul edilemez. Bu menfur olayı esefle kınıyoruz. Cumhuriyet tarihinde AR-GE’ye ve bilime en fazla pay ayırması, üniversitelerin demokrasinin hakim olduğu özerk ve özgürlükçü bir yapıya kavuşmasını desteklemesi, ülkenin bütün şehirlerini üniversitelerle donatması ve yüksek öğretime rekor düzeyde kaynak aktarması dolayısıyla başta Başbakanımız Sayın Recep Tayyip Erdoğan olmak üzere 61. Cumhuriyet hükümetinin bütün üyelerine teşekkür ediyoruz." 
 NECMETTİN ERBAKAN ÜNİVERSİTESİ 
 Necmettin Erbakan Üniversitesi Rektörlüğü’nce, Göktürk-2 uydusunun uzaya gönderilmesi töreni esnasında Orta Doğu Teknik Üniversitesi (ODTÜ) yerleşkesinde meydana gelen olaylarla ilgili yapılan açıklamada, "Türkiye’nin darbeci geçmişiyle yüzleşme cesaretini gösterdiği bir dönemde bu tür olayların yeniden yaşanması oldukça manidardır" ifadelerine yer verildi. 
 Necmettin Erbakan Üniversitesi Rektörlüğü’nden yapılan yazılı açıklamada, üniversitelerin her türlü fikir ve görüşün özgürce tartışıldığı yüksek eğitim
 kurumları olduğuna işaret edildi. 
 Üniversitelerdeki demokratik ortamın korunması gerektiği ancak her ne sebeple olursa olsun üniversite kampüslerinde güvenlik güçlerine karşı şiddet
 kullanılmasının hiçbir şekilde tasvip edilemeyeceği belirtilen açıklamada, şunlar kaydedildi: 
 "Geçmişte Türkiye’nin öğrenci olayları üzerinden sürüklendiği şiddet sarmalından dolayı neler çektiği milletimizin hafızasında hala canlılığını korumaktadır. İçerideki ve dışarıdaki bazı şer odaklarının Türkiye’nin gerçek demokrasi ile tanışmasını geciktirmek için en kolayca provoke ettiği kesimler; her zaman gençlik kesimleri ve özellikle de üniversite gençliği olmuştur. Türkiye’nin darbeci geçmişiyle yüzleşme cesaretini gösterdiği bir dönemde bu tür olayların yeniden yaşanması oldukça manidardır. Üstelik olayların ülkemizin ileri teknoloji alanındaki bilimsel gelişmesinin önemli bir göstergesi olan uydumuzun uzaya fırlatılması münasebetiyle düzenlenen tören sırasında gerçekleşmesi, halkımızın gurur duyması gereken bir durumda üzüntü duymasına neden olmuştur. Geçmişte de benzerleri yaşanan ve elim sonuçlara yol açan şiddet olaylarının tekrarlanmamasını diliyor, sorumlu makamlara ve öğrencilere sağduyu çağrısında bulunuyoruz." 
 Açıklamada, sivil bir anayasa yapımı çalışmalarının sürdüğü, yüksek öğretim yasasının yeniden gündemde olduğu ve önemli demokratik açılımların
 yapıldığı bir dönemde, üniversitelerin bu tür üzücü olaylarla değil, öğretim üyelerinin ve öğrencilerin bilimsel başarılarıyla medyanın gündemine gelmesinin arzulandığı vurgulandı. 
 AİBÜ REKTÖRLÜĞÜ: ODTÜ YÖNETİMİNİN OLAYLARA YAKLAŞIMINI TASVİP ETMİYORUZ
  
 Abant İzzet Baysal Üniversitesi (AİBÜ) Rektörlüğü, Göktürk-2 uydusunun uzaya fırlatılışı sırasında ODTÜ’te meydana gelen olaylardan üzüntü duyduklarını, ODTÜ yönetiminin olaylara yaklaşımını tasvip etmediklerini açıkladı. 
 AİBÜ Rektörlüğü, Göktürk-2 uydusunun uzaya fırlatılışı sırasında ODTÜ’de meydana gelen olaylar nedeniyle yazılı açıklamada bulundu. Açıklamada, Göktürk-2 uydusunun fırlatılışı nedeniyle düzenlenen tören sırasında şiddete dönüşen olaylardan üzüntü duyulduğu bildirilerek, "ODTÜ yerleşkesinde bulunan TÜBİTAK Uzay Teknolojileri Araştırma Enstitüsü binasında üst düzey devlet erkanının katılımıyla düzenlenen tören sırasında, öncesinde ve sonrasında meydana gelen, ifade özgürlüğü ile ilgisi bulunmayan ve göstericiler tarafından şiddete dönüştürülen olaylardan dolayı büyük bir üzüntü duyduğumuzu, bilime, teknolojiye, eğitime ve üniversitelere verilen önemin ve desteğin takdirle karşılanması, Göktürk-2 uydusunun fırlatılışının büyük bir heyecanla izlenmesi gerekirken; böyle gurur verici bir törenin, göstericiler tarafından şiddet içeren eylemlere dönüştürülmesini ve ODTÜ yönetiminin olaylara yaklaşımını tasvip etmediğimizi kamuoyu ile paylaşmak istiyoruz" ifadelerine yer verildi. 
 KARADENİZ TEKNİK ÜNİVERSİTESİ
  
 Karadeniz Teknik Üniversitesi (KTÜ) Senatosu’nca Göktürk-2 uydusunun uzaya gönderilmesi töreni esnasında Orta Doğu Teknik Üniversitesi (ODTÜ) yerleşkesinde meydana gelen olaylarla ilgili yapılan açıklamada, "Demokratik hak ve özgürlüklerin kullanılması sınırlarını aşan ve devlet büyüklerinin yüksek şahsiyetlerini hedef alan müessif olaylar, küresel aktörlerin Türkiye aleyhindeki emellerine hizmet etmiştir" ifadesine yer verildi. 
 KTÜ Senatosu tarafından yapılan yazılı açıklamada, Türk mühendis ve bilim adamlarının beyin gücünün eseri olarak üretilen Türkiye’nin yüksek çözünürlüklü ilk yerli keşif uydusu Göktürk-2’nin başarıyla yörüngeye oturtulmasını, Atatürk’ün işaret ettiği "İstikbal göklerdedir" hedefiyle uyumlu olarak,
 Türkiye’nin bölgesel bir güç konumundan küresel bir güç konumuna dönüşüm sürecinde önemli bir mihenk taşı olarak gördükleri ve bundan gurur duydukları belirtildi. 
 Göktürk-2 uydusunun uzaya gönderilmesi töreni esnasında ODTÜ yerleşkesinde meydana gelen, demokratik hak ve özgürlüklerin kullanılması sınırlarını aşan ve devlet büyüklerinin yüksek şahsiyetlerini hedef alan müessif olayların, küresel aktörlerin Türkiye aleyhindeki emellerine hizmet ettiği ifade edilen açıklamada, şunlar kaydedildi: 
 "Karadeniz Teknik Üniversitesi olarak ülkemizin huzur, güven ve barış içerisinde geleceğe yürüyüşüne katkı yapan her projeyi takdir ediyor ve
  destekliyoruz. Böylesi gurur verici gelişmelerin heyecanını yaşarken, kamu düzenini bozmaya yönelik her türlü eylemi de kınıyoruz. Bu vesileyle bir bilim
  kurumu olarak toplumumuzun tüm kesimlerini sorumluluklarını yerine getirmeye ve barış ortamını tesis etmede yüksek duyarlılığa davet ediyoruz." 
 MUŞ ALPARSLAN ÜNİVERSİTESİ
  
 Muş Alparslan Üniversitesi (MŞÜ) Rektörü Prof. Dr. Nihat İnanç, "Göktürk-2’nin uzaya fırlatılışını büyük bir heyecan ve gururla beklerken, ODTÜ’deki olaylar bu haklı gururu yaşamayı gölgede bırakmıştır" dedi. 
 MŞÜ Rektörü Prof. Dr. İnanç, yaptığı açıklamada, Göktürk-2 uydusunun uzaya fırlatılması töreni sırasında ODTÜ’de yaşanan olaylara tepki gösterdi. 
 Üniversitelerin, geçmiş yıllarda ideolojik kamplaşmaların ve siyasal hesaplaşmaların adeta arenası haline getirildiğini belirten İnanç, uzun bir
 aradan sonra asli görevlerine döndüğünü ve akademik çalışmaların öncelikli gündem maddesi haline geldiğini söyledi. 
 İnanç, üniversitelerin, siyasal hesaplaşmaların, ideolojik kamplaşmaların merkezi olmak istemediğine değinerek, sağlanan huzur ortamının, öğrencilerin daha verimli eğitim almalarına, öğretim elemanlarının daha güçlü akademik çalışma özgürlüğüne kavuşmalarına imkan sağladığını ifade etti. 
 Üniversitelerin huzuru ve gençlerin geleceğinin basit hesaplar uğruna heba edilmemesi gerektiğini anlatan İnanç, üniversitelerde özel güvenlik birimleri ile güvenliğin sağlanamayacağı durumlarda rektörlerin ilgili güvenlik birimlerini kampüse davet edebileceğini kaydetti. 
 İnanç, öğrencilerin demokratik haklarını kullanarak, herhangi bir uygulamaya veya düşünceye muhalif tavır sergileyebileceğine dikkat çekerek, ancak
 hakaret, küfür, çevreye zarar verme, şiddete dayalı bir yaklaşımı demokratik hak olarak tanımlamanın mümkün olamayacağını dile getirdi. 
 İnanç, kişinin özgürlük sınırının, muhatabının özgürlük alanının sınırına kadar olduğunu belirterek, şöyle konuştu: 
 "Türkiye’de yapılan ilk uydu olan Göktürk-2’nin uzaya fırlatılışını büyük bir heyecan ve gururla beklerken, ODTÜ’de yaşanan olaylar bu haklı gururu
 yaşamayı gölgede bırakmıştır. Bir kurumun özerk ve özgür olması, o kurumu ayrı bir ülke haline getirmez. Nihayetinde üniversiteler de her alanda hükümetler ile koordinasyon halinde çalışmak durumundadır. Mali sıkıntılar, kadro ihtiyaçları gibi hususlarda hükümetlere ihtiyaç duyan üniversiteler, kendilerine sağlanan imkanlar karşısında en azından bir teşekkür sunmak durumundadır. Tamamen bir bilimsel çalışmanın ürününün gururunu yaşamak ve Türkiye halkına bu heyecanı yaşatmak üzere misafir olarak gittiği üniversitede bir başbakanın böylesi bir hakarete maruz kalması kabul edilebilir, normal bir durum değildir." 
 Eski CHP Genel Başkanı Deniz Baykal’a 2010 yılında Van’da yapılan yumurtalı saldırıya herkesimden tepki geldiğini ve o dönem görevde bulunan Van
 Emniyet Müdürü Şükrü Rafet Mert’in de görevden alındığını anımsatan İnanç, üniversitelerine sağladığı katkıdan dolayı Başbakan Recep Tayyip Erdoğan’a teşekkür etti. 
 BATI KARADENİZ ÜNİVERSİTELER BİRLİĞİ
  
 Sakarya Üniversitesi (SAÜ) Rektörü Prof. Dr. Muzaffer Elmas, Göktürk-2 uydusunun fırlatılması sırasında ve sonrasında meydana gelen olayların konuyu asıl mecrasından saptırdığını, Türk Milleti ve ülke açısından son derece önemli olan bilimsel bir çalışmayı olumsuz bir ortama sürükledeğini bildirdi. 
 Elmas, Batı Karadeniz Üniversiteler Birliği adına yaptığı yazılı açıklamada, birliğin Göktürk-2 uydusunun uzaya gönderilmesinden büyük heyecan ve
 sevinç duyduğuna dikkati çekti. 
 Türkiye’de son yıllarda hükümetin bilim ve teknoloji alanında yaptığı destek ve teşviklerin arttığını, Türkiye’nin dünyada hak edilen konumda yer alması yolunda önemli mesafeler alındığına işaret eden Elmas, şunları kaydetti: 
 "Bu hedefe ulaşmakta gençlerin rolü ve katkıları çok önemsenmekte ve özel destekler verilmektedir. Bu kapsamda atılan her adım bizlere motivasyon ve
  heyecan vermektedir. Böylesine önemli bir adımın parçası olan Göktürk-2 uydusunun gerek fırlatılması sırasında gerekse daha sonrasında meydana gelen olaylar konuyu asıl mecrasından saptırmıştır. Milletimiz ve ülkemiz açısından son derece önemli olan bilimsel bir çalışmayı olumsuz bir ortama sürüklemiştir.  
 Sakarya Üniversitesi, Kocaeli Üniversitesi, Bolu Abant İzzet Baysal Üniversitesi, Bülent Ecevit Üniversitesi, Bilecik Üniversitesi, Karabük üniversitesi, Düzce Üniversitesi, Bartın Üniversitesi ve Kastamonu Üniversitelerinden oluşan Batı Karadeniz Üniversiteler Birliği olarak coşku ile anılması gereken bu olayın yarattığı üzüntüyü kamuoyu ile paylaşmak istiyoruz."
   
 ADANA BTÜ, ODTÜ’DEKİ OLAYLARDA PROTESTOCULARI KINADI
  
 Adana Bilim ve Teknoloji Üniversitesi’nden (BTÜ), 18 Aralık’ta Göktürk-2 Uydusu’nun Çin’deki Jiuquan Hava Üssü’nden fırlatılması nedeniyle düzenlenen tören öncesi ve sonrası ODTÜ’de çıkan olaylarla ilgili açıklamada, "Ülkemiz adına böylesine önemli olayın gerçekleşmesi esnasında yaşanan anlamsız protesto girişimlerini kınıyoruz" denildi. 
 Üniversitenin resmi internet sitesi üzerinden ’Göktürk-2 Projesi Kapsamında Kamuoyuna Önemli Duyuru’ başlığıyla duyurulan Rektörlük açıklamasında açıklamada, şu görüşlere yer verildi: 
 "Türkiye Cumhuriyeti’nin teknoloji ve bilim alanında göstermiş olduğu bu tarihi başarı, dünya üzerinde kendi uydusunu yapan ülkeler içinde yer alma gururu ne yazık ki ODTÜ yerleşkesinde bazı öğrencilerin şiddet eylemleriyle gölgelenmeye çalışılmıştır. Şiddet içeren eylemlerin, yasadışı gösterilerin öğrencilerle anılması çok üzücüdür. Kaba kuvvete başvurmak, taşla, sopayla çözüm aramak, hiçbir fikre hizmet edemez ve hiçbir fikir hedeflerine bu yöntemlerle ulaşamaz. Emniyet güçlerimiz ve öğrencilerimiz ancak ve ancak birbirinin paydaşı olabilir. Bunu herkes böyle bilmeli ve bu idrakle hareket etmelidir. Bu bağlamda ODTÜ gibi ülkemizin en saygın, önemli bilim ve eğitim kurumlarından birinin imajının olumsuz şekilde etkilemesine izin verilmemelidir. Ülkemiz adına böylesine önemli olayın gerçekleşmesi esnasında yaşanan anlamsız protesto girişimlerini kınıyoruz."