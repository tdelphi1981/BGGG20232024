'Engelli oğluma hırsızlık yaptırıyorlar'
İzmir'de, zihinsel engelli üvey oğluna sabıkalı kişilerin hırsızlık yaptırdığını ileri süren Şerafettin Delibaş, yardım istedi 
 Mevlana Mahallesi 1733 Sokak üzerindeki evlerinde, boşandığı eşi ile birlikte yaşayan 4 çocuk babası Şerafettin Delibaş, geçen hafta pazartesi günü saat 02.30 sıralarında, oturduğu apartmanın birinci katına hırsız girdiğini ve dairede kiracı olan, Ege Üniversitesi Felsefe Bölümü son sınıf öğrencisi 24 yaşındaki Yaşar Çiftçi’nin dizüstü bilgisayarının çalındığını öğrendi. 
 Eşinin ilk evliliğinden olan, yüzde 58 zihinsel engelli 15 yaşındaki üvey oğlu İ.B.’nin önceden de sabıkalı kişilerle gezmesi üzerine durumdan şüphelenen Delibaş, çocuğu ile konuştu. Oğlunun, hırsızlığı kendisini yönlendiren iki kişi ile birlikte yaptığını söylemesi üzerine baba Delibaş, İ.B.’yi, Işıkkent Polis Merkezi’ne kendisi götürdü. İ.B. aynı gün savcı tarafından serbest bırakılırken, aranan diğer iki kişi ise henüz yakalanamadı. 
 'Oğlumu kurtarmak için taşındık' 
 Oğlunun, engelli olmasından yararlanan sabıkalı kişiler tarafından kullanıldığını ileri süren Delibaş, "Oğlum sabıkalı olan bu iki kişiden korktuğu için suçu tamamen üzerine aldı. 
 Oğlum savcılık tarafından serbest bırakıldı. Asıl suçlular dışarıda dolaşıyor. Oğlumu ‘Yakalanırsan suçu sen üzerine al, nasıl olsa sen zihinsel engellisin, yaşın da küçük, birşey olmaz’ demişler, gözünü korkutmuşlar. 
 Bundan önce de aynı kişiler tarafından defalarca oğlum maşa olarak kullanıldı. Ben oğlum yüzünden karakolluk olmaktan bıktım. Daha önce de benzer olaylar yaşanıyor diye oğlumu kurtarmak için başka bir mahalleden buraya taşındık. Ancak burada da evladımın yakasını bu tür arkadaşları bırakmadı. Kayıp olan bu sabıkalıların yakalanmasını istiyorum" dedi. 
 DHA