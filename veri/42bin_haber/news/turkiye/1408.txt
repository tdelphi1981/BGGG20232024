Çalıp parçaladıkları TIR'ı satamadan yakalandılar
 
 Çalıntı olan bir TIR’ın Kemalpaşa İlçesi’nde parçalandığı, parçaların da satılmak üzere Aliağa İlçesi’ne götürüldüğü ihbarı üzerine, Oto Hırsızlığı Büro Amirliği ekipleri harekete geçti. 
 
 Bornova İlçesi Belkahve Mevkii’nde önlem alan ekipler, güzargah üzerinden geçiş yapan TIR’ın parçaları ile yüklü olan çekiciyi durdurdu. Çekiciyi takip eden zanlıların içinde bulunduğu 26 UN 302 plakalı otomobil ise ekiplerden kaçtı. Yaşanan kovalamacanın ardından otomobil durduruldu, M.U. ve M.Ö. yakalandı.
 
 İki zanlının yakalanmasının ardından soruşturmayı derinleştiren ekipler, olayla ilgili S.H. ile İ.Ö.’yi de yakaladı. TIR’ın parçalandığı Kemalpaşa Ansızca Köyü’ndeki bir ağılda yaplan incelemede, birçok araca ait malzeleme bulundu. 
 
 Parçalanmış araç üzerinde yapılan inceleme sonucu, bütün seri numaraları ve etiketleri sökülmüş olan TIR’ın sahibi, araç içinde bulunun bir akaryakıt istasyonu kartından yola çıkılarak tespit edildi. 
 
 TIR’ın sahibi Halil Kaplan’a ulaşılarak durumdan haberdar edildi. TIR’ın 1 ay önce Antalya’dan çalındığı ortaya çıktı. Adliyeye sevk edilen 4 kişiden İ.Ö serbest bırakıldığı, S.H., M.U. ve M.Ö.’nün tutuklandığı bildirildi.
 
 Yusuf YAVUZ/İZMİR, (DHA)