Rektör intihar etti
 
 Ağır yaralı olarak hastaneye kaldırılan 45 yaşındaki Prof. Dr. Budak yoğun bakımda tedaviye alındı ancak kurtarılamadı
 
 Olay, bugün saat 10.00 sıralarında Atatürk Üniversitesi Yerleşkesi içindeki lojmanlarda meydana geldi. Cumhurbaşkanı tarafından 7 Eylül 2012 tarihinde Bayburt Üniversitesi Rektörlüğü görevine atanan Prof. Dr. Gökhan Budak, hafta sonu Erzurum’daki ailesinin yanına geldi. Rektör Prof. Dr. Budak, daha önce öğretim üyesi olarak görev yaptığı Atatürk Üniversitesi’ndeki lojmanlarda bulunan 60 Nolu Blok’taki evinde bu sabah intihara teşebbüs etti. 
 
 Aile fertleri ve çevreden görenler tarafından, atladığı yerde karlar üzerinde ağır yaralı bulunan Prof. Dr. Budak, hemen Atatürk Üniversitesi Yerleşkesi içinde bulunan Tıp Fakültesi Yakutiye Araştırma Hastanesi’ne kaldırıldı ancak kurtarılamadı. 
 
 Evli ve 2 çocuk babası Prof. Dr. Gökhan Budak’ın intihar girişimiyle ilgili polis geniş çaplı soruşturma başlattı.
 
 PROF. DR. GÖKHAN BUDAK KİMDİR?
 
 Prof. Dr. Gökhan Budak, Erzurum’un Olur ilçesinde doğdu. 1989’da Atatürk Üniversitesi Fen-Edebiyat Fakültesi Fizik Bölümü’nden mezun oldu. 1990’da birincilikle bitirdiği bölüme araştırma görevlisi, 1996 yılında yardımcı doçent, 2000’de doçent ve 2006’da Atom ve Molekül Fiziği Anabilim Dalı’nda profesör olarak atandı.
 
 X-ışını Floresans Spektroskopisi, Atom ve Moleküllerin Kuantum Mekaniksel Hesaplamaları ile Monte Carlo Simülasyon Tekniği konularında bugüne kadar 60’dan fazla SCI kapsamındaki dergilerde bilimsel makalesi, yurtiçi ve yurtdışı sempozyumlarda sunulmuş 40 civarında bildirisi var. SCI kapsamındaki makaleleri TÜBİTAK Teşvik Primi ile ödüllendirildi ve 500’den fazla atıf yapıldı.
 
 2002–2003 yıllarında Atatürk Üniversitesi Deprem Araştırma Merkezi Müdürlüğü, 2008-2010 yıllarında da Ağrı İbrahim Çeçen Üniversitesi Eğitim Fakültesi Dekanlığı ve Ağrı İbrahim Çeçen Üniversitesi Rektör Yardımcılığı görevlerinde bulundu. 
 
 DHA