Bekir Bozdağ'dan CHP'ye sert suçlama
Başbakan Yardımcısı Bekir Bozdağ, "CHP'nin yapısı içinde ırkçılık maalesef eskiye nazaran daha da güçlü bir hale gelmiştir" dedi. Bekir Bozdağ, partisinin il başkanlığı tarafından düzenlenen İl Danışma Meclisi toplantısında yaptığı konuşmada, AK Parti'nin yaptığı çalışmalarla 10 yıldır iktidarda olduğunu hatırlattı.

CHP'nin askerlerin, darbecilerin yedeğinde iktidar olma anlayışı ile hareket ettiğini ileri süren Bozdağ, AK Parti'nin ise milletin emanetine sahip çıkan bir anlayışla hizmet ettiğini belirtti.

Bir dönem Merve Kavakçı'nın başı örtülü yemin etmek istediğinde dönemin başbakanının sert bir çıkış yaptığını ve bugün "erkeklikten" bahsedenlerin ise bu çıkış karşısında başlarını önüne eğdiğini ifade eden Bozdağ, "Erkeklik işte Meclisin kapısına kadar geliyor, içeriye girememiş sanırım" dedi. 

AK Parti'nin işinin hizmet, gücünün de millet olduğunu anlatan Bozdağ, AK Partili kadroların hiçbir yerde eğilmediğini, bundan sonra da eğilmeyeceğini ve milletine hizmet etmeye devam edeceğini bildirdi.

CHP Genel Başkan Yardımcısı ve İzmir Milletvekili Birgül Ayman Güler'in Meclis'te yaptığı konuşmadaki sözlerine değinen Başbakan Yardımcısı Bekir Bozdağ, bu ülkenin insanlarının bir kısmını diğer kısmına karşı üstün görmenin faşist bir anlayış olduğunu, CHP Genel Başkanı Kemal Kılıçdaroğlu'nun sesini yükseltmesi gerektiğini belirtti. 

Bozdağ, sözlerine şöyle devam etti: "(Bu ırkçı düşünceye bizim çatımızın altında yer yok) der, istifa etmiyorsa disipline sevk eder, ona ceza verir. Öte yandan Hüseyin Aygün diye biri çıkıyor, terör örgütüne misafir mi oldu, misafir mi edildi bilinmiyor, terör örgütünü öven yaklaşımlarda bulunuyor. Peki senin tavrın ne? Partinin bir programı varsa bu parti teröre karşı, ırkçılığı karşıysa teröre karşı sempati besleyenlere de bir duruşunun olması lazım. Kabul edilemezden öte bir görüş var mı, yok. 

Bu görüşler CHP'nin zihniyetinde genetik kodlarında olan görüşlerdir. Milletten korktukları için kabul edilemez diyorlar, ama kendi tabanlarının bir kısmından çekindikleri için de adım atamıyorlar. Irkçılığa karşıysanız ırkçılarla aynı çatı altında bulunmamak lazım. Biz milletin kabul etmeyeceği bir yaklaşımı benimsemeyeceğimizi söyledik. CHP'nin yapısı içinde ırkçılık maalesef eskiye nazaran daha da güçlü bir hale gelmiştir. Bir yandan ırkçı, bir yandan teröre sempatiyle bakan bir yaklaşım var. Şimdi biz de şaşırdık."