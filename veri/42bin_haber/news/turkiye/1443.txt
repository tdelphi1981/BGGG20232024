Hastane koridorunda skandal
 
 Yakınları tarafından yürüme güçlü nedeniyle Sakarya Eğitim ve Araştırma Hastanesi acil servisine getirilen ve Beyin Cerrahi Servisi’ne gönderilen matematik öğretmeni Yavuz Yılmaz’ın, randevusu olmadığı gerekçesiyle muayene edilmediği, bunun üzerine özel bir hastaneye götürüldüğü öne sürüldü. Olay anı bir vatandaş tarafından cep telefonu ile görüntülenirken, Hastane Başhekimi inceleme başlattıklarını, güvenlik kamera kayıtlarını da inceleyeceklerini söyledi.
 
 Geçen 31 Ocak’ta evinde kanepe kaldırırken belinde büyük bir ağrı oluşan Adapazarı Atatürk Anadolu Lisesi’nde Matematik Öğretmeni Yavuz Yılmaz, yakınları tarafından Sakarya Araştırma Hastanesi Acil Servisi’ne kaldırıldı. Beyin Cerrahi Servisi’ne gönderilen Yılmaz’ın, iddiaya göre serviste randevusu olmadığı için muayenesi yapılamadı. Yavuz Yılmaz, yanında ablası olduğu halde yere yatıp acılar içinde beklerken, tüm ısrarlara rağmen ’randevusu olmadığı için muayeneye alınmayacağı’ bildirilince, yakınları tarafından özel bir hastaneye götürüldü.
 
 Evli bir çocuk babası öğretmenin durumunu, hastanede bir vatandaş cep telefonu kamerasıyla görüntüledi. Görüntülerde öğretmenin yerde yatması, ablasının gözyaşları ve vatandaşların tepkileri yer aldı.
 
 BAŞHEKİM: İNCELİYORUZ
 
 Sakarya Eğitim ve Araştırma Hastanesi Başhekimi Ali Fuat Erdem, iddialarla ilgili inceleme başlattıklarını söyledi. Başhekim Erdem güvenlik kamera görüntülerini istediğini belirterek şöyle dedi:
 
 "Hasta gelmiş. Yere uzanmış yatmış. O esnada ne olmuş, neler olmuş bilemiyoruz. Bunun için güvenlik kamera görüntülerini istedim. Hastanın giriş saati ve servislerdeki durumunu araştıracağız. Hasta kayıtlarını incelemeden bilgi vermek doğru olmaz. İnceleme yapıyoruz."
 Olayla ilgili olarak İl Sağlık Müdürlüğü’nün de inceleme başlattığı bildirildi. 
 Zafer TOKUŞ, DHA