'Semerkant'a da 'müstehcen' dediler
 
 Bahçelievler Necip Fazıl Kısakürek Lisesi'nde bir tarih öğretmeni okumaları için öğrencilerine Amin Maalouf’un "Semerkant" adlı kitabını önerdi. Çocuğu okulda okumayan bir veli ise, öğretmenle ilgili olarak Bahçelievler İlçe Milli Eğitim Müdürlüğüne şikâyet dilekçesi verdi. 
 Veli şikayet dilekçesine müstehcen ve İslam dininin aşağılandığı iddia edilen kitabın bölümlerini de fotokopi şeklinde ekledi. Bunun üzerine öğretmen hakkında inceleme başlatıldı. Yaklaşık bir ay önce yaşanan olayla ilgili incelemenin sürdüğü öğrenildi. 
 "MİLLİ EĞİTİM ŞİKÂYETİ YÜRÜRLÜĞE KOYACAK"
  
 Şikayet edilen öğretmenin de üyesi olduğu Eğitim - Sen İstanbul 1 No’lu Şube Başkanı Barış Uluocak yaşananlarla ilgili bilgileri şöyle aktardı: 
 "Öğretmen arkadaşımız ders kitapları haricinde tarih dersini daha sevimli hÂle getirmek için öğrencilere çeşitli kitaplar öneriyor. Bu kitaplardan biri de bestseller olmuş, hepimizin okuduğu, dünya ve edebiyat tarihine mâl olmuş bir kitap; Amin Maalouf’un "Semerkant" adlı kitabı. 
 Okulda öğrencisi olmayan bir veli, bu kitabın Doğu ve İslam kültürünü aşağıladığı, içinde müstehcen içerikli bölümler olduğu iddiasıyla İlçe Milli Eğitim Müdürlüğüne yazılı bir şikayette bulunuyor. İlçe Milli Eğitim Müdürlüğü de diğer ilçe ve il milli eğitim müdürleri gibi bunu yürürlüğe koyma konusunda son derece heyecanlı ve istekli. Sonuç olarak soruşturmayı açıyorlar" dedi. 
 Uluocak "Özgürlük söylemlerinin bu kadar arttığı bir dönemde bu konuda soruşturma açılması gerçekten düşündürücü. Arkadaşlarımız açısından da sıkıntılı bir durum söz konusu. Onların sınıf içindeki motivasyonlarını düşürücü ve çocuklarla olan iletişimini kısıtlıyıcı bir unsur olarak ortaya çıkıyor" dedi. 
 "KİTAPTA MÜSTEHCEN İFADE VAR MI?"
  
 Uluocak "Şikâyet eden hakkında, şikayete konu olan arkadaşımızın hiçbir bilgisi yok. Şikâyeti hangi veli yapmış, nasıl yapmış bu konuda bir bilgi yok. Ancak hukukî olarak sendika avukatı yoluyla biz bu bilgilere ulaşmaya çalışıyoruz. Veli kitabın içinde müstehcen bulduğu bölümlerin de fotokopisini çekmiş ve ayrıntılı bir çalışma da yapmış. ’Şeker Portakalı’ kitabının müstehcen bölümlerinin sayfa sayfa incelenmesi gibi. Bunu da şikâyet dilekçesine iliştirip İlçe Milli Eğitim Müdürlüğüne vermiş" diye konuştu. 
 Öğretmenin ifadesinin alındığını da söyleyen Uluocak "Bunun bir ön inceleme olduğu, ön inceleme sonrasında soruşturma açılıp açılmayacağına karar verileceği söyleniyor ama hukukÎ olarak aslında bu bir soruşturma. Çünkü muhatabınızı karşınıza alıp ’Bu kitabı okuttun mu?’, 'Bu kitabın içinde müstehcen ifadeler var mı yok mu?’ diye soruluyor" dedi. 
 "ÖĞRENCİLER ÖĞRETMENİN LEHİNE İFADE VERMİŞ"
  
 Öğrencilerin de konuyla ilgili bir müfettiş tarafından ifadesinin alındığını söyleyen Barış Uluocak "Öğrencilerin de ifadesi alınmış. Öğrendiğimize göre, öğrencilerin tamamına yakını öğretmenimizin lehinde ifade vermiş. Zaten çok da sevilen bir öğretmen. Öğrencilerin ufkunu açacak onların dünyayı tanımalarına yardımcı olacak, onları müfredatın sıkıcılığından kurtaracak kitaplar öneriyor olması öğretmen arkadaşımız açısından bence son derece olumlu bir durum. 
 Bunun desteklenmesi gerekirken bir soruşturma vesilesi yapılması, en başta öğrenciler açısından bir kayıp. Öğretmen arkadaşımız bu soruşturmayı geçirir, ceza alır veya almaz. Ama bu olay öğrencilerin bilgiye ulaşması konusunda bir sıkıntı yaratıyor" diye konuştu. 
 "SUÇ DUYURUSUNDA BULUNACAĞIZ"
  
 Uluocak, "Kendisiyle görüştük. Kendisi sendikamızın üyesi. Bu tip şikayette işlem yapılmasıyla ilgili suç duyurusunda bulunmayı düşünüyoruz. Zaten binbir zorlukla mesleğini sürdürmeye çalışan arkadaşlarımız saçma gerekçelerle soruşturmaya uğradıklarında çalışma motivasyonlarında bir kayıp oluyor. Bu hem öğretmenin kaybı oluyor hem de öğrencinin kaybı oluyor " dedi. 
 İlçe ve İl Milli Eğitim Müdürlüklerine soruşturmanın kapatılması yönünde başvuru yapacaklarını da anlatan Uluocak " Neden soruşturma açıldığına dair İl Milli Eğitim Müdürüyle bir görüşmemiz oldu. Kendileri, onlara intikâl eden her türlü şikâyeti dikkate almak zorunda olduklarını söylediler. Böyle mantıksız bir şey olabilir mi?" diye sordu. 
 "CEZASINI BİLMİYORUZ"  
 Tarih öğretmeni hakkındaki cezayı bilmediklerini söyleyen Uluocak "Teklif edilen cezayı bilmiyoruz. Maaş kesimi, iş yeri değişikliği ya da kınama cezası alabilir.  Alacağı cezanın miktarı ya da çeşidi önemli değil. Bizim açımızdan bu konunun soruşturmaya tabi tutulması bile kabul edilebilir değil. Biz bu konudaki hukuki girişimlerimizi mutlaka yerine getireceğiz" dedi. 
 Pınar ÇITAK KOYGUN - Özgür ARSLAN / İstanbul, (DHA)