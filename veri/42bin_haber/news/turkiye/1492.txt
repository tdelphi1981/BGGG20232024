Çelik: "Ricciardone haddini bilmeli"
AK Parti Genel Başkan Yardımcısı Hüseyin Çelik, "ABD Büyükelçisi Ricciardone haddini bilmeli" dedi. Ankara Büyükelçisi Francis Ricciardone'nin Türkiye'deki yargı sistemine yönelik eleştirilerine AK Parti'den çok sert bir yanıt geldi. 

AK Parti Genel Başkan Yardımcısı Hüseyin Çelik, katıldığı bir televizyon programında konuya değindi ve "Ricciardone haddini bilmelidir" dedi. 

Ricciardone'nin Türkiye'de göreve başladığında da benzer açıklamaları olduğunu ve Başbakan Erdoğan'ın da kendisini 'acemi büyükelçi' diye nitelediğini hatırlatan Çelik, "Öyle anlaşılıyor ki bu geçen süre içinde sayın Ricciardone haddini bilmeyi öğrenememiş" diye konuştu. 

Hüseyin Çelik'in konuyla ilgili açıklaması şöyle: 

"Ricciardone Türkiye'ye gelir gelmez, buna benzer bizim iç meselelerimizle ilgili laflar etmişti. O zaman Başbakan kendisine 'acemi büyükelçi' demişti. Öyle anlaşılıyor ki bu geçen süre içinde sayın Ricciardone haddini bilmeyi öğrenememiş. 

Siz bir diplomatsınız, içeriğine tam vakıf olmadığınız, tüm detaylarını bilmediğiniz bir meseleden dolayı, nasıl bir ülkenin içişleriyle ilgili, yargı sistemiyle ilgili ahkam kesersiniz? Bu hakkı size kim veriyor? Netice itibariyle bu Türkiye'nin iç meselesidir. 

Sayın Ricciardone 'Avrupa mahkemelerinin, bizim mahkemelerimizde alınan kararları anlamakta güçlük çektiğini' söylüyor. Sayın Ricciardone! Sizin mahkemeleriniz bizim mahkemelerin temyiz mahkemesi değil, bir üst mahkemesi değil. Dolayısıyla sizin mahkemeleriniz anlar ya da anlamaz onların problemi. 

"Önce kendine bak"

Sayın Ricciardone'ye önce şunu hatırlatırım; siz önce Guantanomo'yu izah edin dünyaya. 'Dinime tan eden bari Müselman olsa.' Önce kendine bak kardeşim."

"Biz Sayın Ricciardone'yi kendi sınırları ve hudutları içinde kalmaya davet ediyoruz" diyen Çelik sözlerine şöyle devam etti:

"Bunu hoş karşılamadığımızı, kınadığımızı, ayıpladığımızı ifade ediyorum. Bir kez daha söylüyorum sayın büyükelçi haddini bilmelidir."