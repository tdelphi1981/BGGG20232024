Diyanet İşleri Başkanından Maya takvimi açıklaması
Diyanet İşleri Başkanı Mehmet Görmez, Maya takviminin 21 Aralık tarihine ilişkin kıyamet senaryolarını Twitter hesabından değerlendirdi. Görmez, "Sahte kıyamet senaryolarına itibar etmeyin" açıklaması yaptı. Diyanet İşleri Başkanı Görmez, Cuma günleri sosyal medyadaki takipçilerine mesaj yazma geleneğini sürdürdü. Sosyal paylaşım sitesi Twitter'daki hesabından Maya takviminin kıyamet senaryolarına ilişkin soruları yanıtladı.  

Görmez mesajında, "Gelen yoğun sorular üzerine derim ki; batıl, sahte, hurafe kıyamet senaryolarına itibar etmeyelim. Ebedi âleme hazırladıklarımıza bakalım. Dünya ahiretin tarlasıdır. Cennet tohumunu bu dünyada ektiğimiz bir bahçedir. Cehennem ise ateşini bu dünyadan götürdüğümüz bir ocaktır" ifadelerine yer verdi. 

Görmez ayrıca, "Rabbimiz, bize dünyada da ahirette de güzellikler ver" diye dua edelim..." çağrısında bulundu.