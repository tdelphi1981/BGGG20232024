Jeotermalde ilk kıvılcım: Hamamboğazı
 
 Uşak İl Genel Meclisi Başkanı Ali İhsan Uzun, Banaz İlçesi’ndeki Hamamboğazı Termal Turizm Alanı’nın da tahsiste yer aldığını belirtti. 
 Uzun "Hamamboğazı Termal Turizm Alanı, Kamu Taşınmazlarının Turizm Yatırımlarına Tahsisi Hakkında Yönetmelik hükümleri uyarınca Kültür ve Turizm Bakanlığı’nca, turizm yatırımcılarına kamu taşınmazı tahsisi ilan edildi. Tahsis ilanında Uşak’ın Banaz İlçesi sınırları içinde yer alan Hamamboğazı Termal Turizm Alanı’ndaki toplam 18 parselden 3’ü yer almaktadır. Söz konusu parsellerde 7 numaralı parselin 300 olan yatak kapasitesi 600’e, 15 numaralı parselin 300 olan yatak kapasitesi de 600’e ve 18 numaralı parselin 300 olan yatak kapasitesi 500’e çıkarılmıştır" dedi. 
 49 YILLIĞINA TAHSİS EDİLECEK 
 Hamamboğazı’nda yer alan parsellerin revizyon çevre düzeni, nazım imar ve uygulama imar planlarının onaylandığını ifade eden Uzun "Parseller turizm yatırımcılarına 49 yıllığına turizm tesisi olarak kullanılmak üzere tahsis edilecek. 
 2014 yılında tamamlanması planlanan Uşak İl Özel İdaresi tarafından yürütülmekte olan ve Zafer Kalkınma Ajansı’nca mali olarak desteklenen ’Jeotermalde ilk kıvılcım, Hamamboğazı’ adlı proje ile termal alanın su dağıtım şebekesi ve reenjeksiyon kuyusu İl Özel İdaresi tarafından yaptırılarak Hamamboğazı Termal Turizm Alanı’ndaki altyapı sorunları da çözümlenmiş olacak. Yatırımcılarımızı Hamamboğazı Termal Turizm Alanı’na yatırıma davet ediyoruz" diye konuştu. 
 DHA