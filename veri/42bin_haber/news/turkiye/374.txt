Havalimanında uyuşturucu operasyonu
Gümrük ve Ticaret Bakanlığı Kaçakçılık ve İstihbarat Bölge Amirliği ekipleri, mali değeri 2 milyon TL olan, 80 bin adet uyuşturucu hap ele geçirdi 
 Sabiha Gökçen Havalimanı Kaçakçılık ve İstihbarat Bölge Amirliği ekipleri, Narkotik Dedektör Köpek Ledi’nin valizlere tepki vermesi üzerine, İsviçre vatandaşı bir şahsın bagajında rutin kontrollerini yaptı. 
 Xray kontrolü neticesinde çantaların içerisinde küçük tabletlere benzeyen görüntüler elde edildi. İç astarları sökülen valizlerin alt kısmında sert plastik zemin kaldırılarak, çeşitli renklerdeki sentetik uyuşturucu maddelere ulaşıldı. 
 80 BİN ADET UYUŞTURUCU HAP 
 Narkotik test kiti ile yapılan test sonucu, ele geçirilen maddelerin ’metamfetamin ve amfetamin’ olduğu belirlendi. Tablet şeklinde hazırlanan hapların 17 kilo 500 gram ve 80 bin adet olduğu tespit edildi. Konuyla ilgili şahıs, Pendik Cumhuriyet Başsavcılığı’nın talimatıyla gözaltına alındı. DHA