Tatlises'e silahlı saldırıya 58 yıl
İbrahim Tatlıses'e yönelik silahlı saldırı davasının bugün görülen duruşmasında savcı esas hakkındaki mütalaasını açıkladı. Savcı, Abdullah Uçmak'ın "suç işlemek amacıyla örgüt kurmak, İbrahim Tatlıses ve Buket Çakıcı'yı tasarlayarak öldürmeye teşebbüse azmettirmek ve vahim nitelikle silah bulundurmak" suçlarından 34,5 yıldan 58 yıla kadar hapisle cezalandırılmasını istedi. İstanbul 17. Ağır Ceza Mahkemesi'ndeki duruşmaya aralarında Abdullah Uçmak'ın da aralarında bulunduğu 6 tutuklu sanık ile tutuksuz sanık Avukat Ruhşen Mahmutoğlu katıldı. Tatlıses ise duruşmaya katılmadı.


"Uçmak silah ve para arayışına girdi iddiası"


Duruşmada esas hakkındaki görüşünü açıklayan Cumhuriyet Savcısı Seyfettin Atıcı, iddianamede "Cezaevinden çıkan Abdullah Uçmak'ın silah ve para ihtiyacını gidermek için arayışlara girdiği, İbrahim Tatlıses'in Ak Parti'ye yaklaşarak 12 Haziran 2011 seçimlerinde aday olması nedeniyle Kürt kökenli vatandaşların üzerinde PKK hakkında oluşabilecek olumsuz etkiyi ortadan kaldırmak amacıyla, bu PKK'nın Tatlıses'i öldürmek istediği" şeklinde iddialar olduğunu hatırlattı.


"Uçmak ile PKK arasında para transferine ilişkin somut delil yok"

Bu amaçla terör örgütü PKK üyesi olan Ruhşen Mahmutoğlu'nun PKK adına İbrahim Tatlıses'i öldürmesi konusunda Abdullah Uçmak ile bizzat görüştüğü ve para pazarlığı yaptığının ve bu konuda para transferi yaptığının iddianamede ileri sürüldüğünü ifade eden Savcı Atıcı, bunlara ilişkin somut deliller olmadığını kaydetti.

'PKK adına suçu işlediklerini' bildiklerine dair kesin bilgi yok

Mahmutoğlu'nun sadece mail adresinin ve cep telefonunun İbrahim Tatlıses'i öldürmeye teşebbüs eden kişilerle ve azmettiren şahıslar arasında irtibat kurmada rol aldığının ifade edildiği mütalaada, "Örgütün mail adreslerinin farklı yerlerden aynı şifreyle açılarak da iletişimin şifreli ve gizli çeşitli formatlarla sağlandığı, Abdullah Uçmak'ın veya diğer insan öldürmeye teşebbüs eden faillerin ve Abdullah Uçmak'ın yönettiği çıkar amaçlı suç örgütüne ve bu eyleme yardım edenlerin de silahlı terör örgütü PKK terör örgütü adına bu fiili işlediklerini bildiklerinin ve bu kasıtlarının da kesin olarak belirlenemediğinin" altı çizildi.

Devletin birliğini bozduklarına dair delil yok

İddianamede aralarında Abdullah Uçmak ve Ruhşen Mahmutoğlu'nun da olduğu 7 şüphelinin "Devletin birliğini ve ülke bütünlüğünü bozmak" suçundan ağırlaştırılmış müebbet hapisle cezalandırılmasının istendiğinin kaydedildiği mütalaada sanıkların bu suçtan cezalandırılmasını gerektirir yeterli delil elde edilemediği anlatıldı. Bu nedenle sanıkların bu suçtan beraati istendi.

"Tatlıses'den intikam almayı planladı"

Mütalaada, tutuklu sanık Abdullah Uçmak'ın daha önceden cezaevine girmesine sebep olduğunu ileri sürüp İbrahim Tatlıses'ten intikam almayı planladığı belirtilerek, Uçmak'ın bu amaçla cezaevine girmeden önceki imajını da kullanarak tekrar suç örgütü kurduğu kaydedildi. Uçmak'ın, örgüt üyeleri olan Yunus Ayık ve Ersin Altun'u azmettirerek İbrahim Tatlıses'i kasten, Buket Çakıcı'yı da olası kast ile öldürmeye teşebbüs ettiği ifade edildi. Uçmak'ın telefon görüşmelerine de yer verilen mütalaada, "Abdullah Uçmak'ın, İbrahim Tatlıses'in programının yapıldığı Nurol Plaza'yı görecek şekilde yakın bir yerde bulunduğu anlaşılmıştır" denildi. Sanıklardan Ersin Altun'un, İbrahim Tatlıses ve Buket Çakıcı'yı hayati tehlike geçirecek şekilde yaralayarak öldürmeye teşebbüs suçunu işlediği kaydedildi.

Uçmak'a 58 yıla kadar hapis istemi

Mütalaada, Uçmak'ın "suç işlemek amacıyla örgüt kurmak, İbrahim Tatlıses ve Buket Çakıcı'yı tasarlayarak öldürmeye teşebbüse azmettirmek ve vahim nitelikle silah bulundurmak" suçlarından 34,5 yıldan 58 yıla kadar hapisle cezalandırılması istendi.

Sanıklar tetikçi Ersin Altun ve Yunus Ayık'ın "suç işlemek amacıyla kurulan örgüte üye olmak, İbrahim Tatlıses ve Buket Çakıcı'yı tasarlayarak öldürmeye teşebbüs ve vahim nitelikle silah bulundurmak" suçlarından 33 yıldan 52,5 yıla kadar hapisle cezalandırılması talep edildi. Sanıklar Murat Alagöz ve Nazife Erdemir'in "suç işlemek amacıyla kurulan örgüte üye olmak, İbrahim Tatlıses ve Buket Çakıcı'yı tasarlayarak öldürmeye yardım etmek ve vahim nitelikle silah bulundurmak" suçlarından 20,5 yıldan 33,5 yıla kadar hapsi istendi. Tutuksuz sanık Avukat Ruhşen Mahmutoğlu'nun "terör örgütüne üye olmak" suçundan 7,5 yıldan 15 yıla kadar hapsi istenen mütalaada, sanıklar Nihat Şimşek, Abdulvahap İş ve Emin Birdal'ın "patlayıcı madde bulundurmak" suçundan 4,5 yıldan 12 yıla kadar hapsi talep edildi.

Duruşma ertelendi

Avukatlara, mütalaaya karşı savunmalarını hazırlaması için süre veren mahkeme sanıkların tutukluluk hallerinin devamına karar vererek duruşmayı erteledi.