Selde can pazarı!
Antalya'da sele kapılan otomobilde bulunan 4 kişilik aileden 3'ü kurtarıldı. 3.5 yaşındaki çocuk ise sel sularına kapılarak kayboldu. 
Antalya'da 4 kişilik bir aileyle birlikte sel sularına kapılan otomobil, kaybolduğu yerden 150 metre uzakta bulundu. 
Edinilen bilgiye göre, Sarısu Deresi'nde 4 kişilik aileden 3 kişinin kurtulduğu, 3,5 yaşındaki Emine Irmak Reyhaniye'nin sel sularına kapılarak kaybolduğu olayla ilgili olarak sel sularında sürüklenen 07 DBE 73 plakalı otomobil, kaybolduğu yerden 150 metre uzakta bölgede arama yapan bir kepçe operatörü tarafından bulundu. 
Olay yerine gelen Deniz Şube Müdürlüğü'ne bağlı dalgıçlar, dereye girerek otomobil içinde ve çevresinde arama yaptı. Ancak 3,5 yaşındaki Emine Irmak Reyhaniye bulunamadı. Çalışmalara ara veren ekipler, sabah saatlerinde yeniden arama yapacak. 
-Çanta zannetti çocuk çıktı- 
Aileyi kurtaran taksicilerden Necati Mertoğlu, AA muhabirine yaptığı açıklamada, otomobilin suya kapıldığını gördüklerini ve aileyi kurtarmak için polisle birlikte çaba gösterdiklerini söyledi. Anne ve babayı kurtarmayı başardıklarını dile getiren Mertoğlu, "Bu sırada bir polis memuru, su üzerinde bir çanta görerek kıyıya çıkardı ve içerisinden 2-2,5 yaşlarında bir çocuk olduğunu fark ettik. Kurtardığımız baba ise 'bir kızım daha olacak' dedi. Ondan sonra da arama çalışmaları başladı" diye konuştu.