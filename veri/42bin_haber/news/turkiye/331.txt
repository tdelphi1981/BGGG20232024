Meclis'te BDP-Bakan Şahin gerilimi
Meclis'te bütçe görüşmeleri tartışmalar arasında sürüyor. Genel Kurul'da bu defa da İçişleri Bakanı İdris Naim Şahin ile BDP milletvekilleri arasında tartışma yaşandı. BDP İstanbul Milletvekili Sırrı Süreyya Önder ile İçişleri Bakanı İdris Naim Şahin arasındaki gerilim bütçe görüşmelerine de yansıdı. 

BDP grubu adına Önder kürsüden konuştu, Bakan oturduğu yerden cevap verdi. 

Elindeki fotoğrafı gösteren Önder, bir PKK'lının cenazesinde yaşanan olaya değindi, ''Bu olay, 10 gün önce oldu. Cenazeye, cenaze cemaatine bu yapılır mı" dedi. Tartışma alevlendi. 

Önder'in "Ağzından yellenen valileriniz" şeklindeki ifadesine İçişleri Bakanı Şahin tepki gösterdi ve "terbiyeli olmak lazım" dedi.
 
Bunun üzerine BDP Grup Başkanvekili Pervin Buldan, "Önce sen terbiyeli ol" diyerek ayağa kalktı. Bakan Şahin'e ayağını gösteren Buldan, "Ayıp ayıp polisin attığı bombayla hala ayağım yaralı" dedi. 

Önder de kürsüden gelerek elindeki fotoğrafı Bakan'ın önüne bıraktı. 

Yaşanan gerilim bazı AK Partili milletvekillerinin müdahalesiyle son buldu.