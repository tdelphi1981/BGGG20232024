PŞK davasında 15'er yıl ceza
Diyarbakır'da 2001 yılında ortaya çıkarılan PŞK (Kürdistan Devrim Partisi) adlı örgütün kurucu, yönetici ve üyesi oldukları iddiasıyla yargılanan 36 sanıktan 6'sı, 15'er yıl hapis cezasına çarptırıldı. Diyarbakır 5. Ağır Ceza Mahkemesi'nde yapılan duruşmaya tutuksuz sanıklar katılmazken, sanık avukatları hazır bulundu. Esas hakkındaki mütalaaya karşı görüşü sorulan iddia makamı, 12 Haziran tarihinde bildirmiş olduğu mütalaayı tekrar ettiğini bildirdi.

Sanık avukatlarından Sedat Çınar, daha önceki celselerde de böyle bir örgütün olmadığını iddia ettiklerini ve böyle bir örgütün olup olmadığı, ne tür bir örgüt olduğu, ne zaman kurulduğunun tespitinin yapılması gerektiğini söyledi.

Avukat Çınar, "Emniyet Genel Müdürlüğü'ne müzakere yazılarak böyle bir örgütün olup olmadığının tespit edilmesini istiyoruz. Bu örgütün varlığını o dönemlerde çalıştıkları kurumlarda iddia eden iki kişi vardır. Bunlardan biri Tuncay Özkan, diğeri ise Vedat Yenerer'dir. İsnat edilen suçtan müvekkillerimizin beraatine karar verilmesini istiyoruz" dedi.

Mahkeme heyeti, sanıklar Necati Güzel, Cevdet Ayaz, Ramazan Şahin, Hatip yazıcı, Ziya Uçar ve Vedat Güzel'in PŞK örgütünün kurucu ve yöneticileri oldukları hususunun sübuta ermekle, eylemlerine uyan TCK'nın ilgili maddelerince 15'er yıl hapis cezasıyla cezalandırılmasına karar verdi. 

Örgütün üyesi olmakla suçlanan 30 sanığın eyleminin ise TCK'nın 169. maddesindeki yasa dışı örgüte yardım ve yataklık suçunu oluşturduğu ve haklarında atılı suçu lehe olan 765 sayılı TCK'nın 102/4, 104/2 maddeleri gereğince olağanüstü zaman aşımı süresi dolmakla müsnet suçtan açıklanan kamu davasının ortadan kaldırılmasına karar verildi.

Avukat Sedat Çınar, AA muhabirine yaptığı açıklamada, karara itiraz edeceklerini açıkladı.

İddianameye göre, sanıkların amaçlarının Türkiye Cumhuriyeti devletinin mevcut anayasal düzenini yıkarak Doğu ve Güneydoğu Anadolu bölgesinde "Kürdistan" adı altında sosyalist düzene dayalı bağımsız bir Kürt devleti kurmak olduğu belirtilerek, sanıklar hakkında TCK'nın ilgili maddeleri gereğince 15 ile 22,5 yıl arasında değişen hapis cezaları isteniyordu.