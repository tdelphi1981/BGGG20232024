Deniz Feneri savcılardan "bakan" talebi
Deniz Feneri E.V. Derneği'nin Türkiye bağlantılarını araştırırken evrakta tahrifat yaptıkları iddiasıyla soruşturmadan el çektirilen savcılar yargılanmaya devam ediyor. Yargıtay 11. Ceza Dairesi Cuma günü Başbakan Yardımcısı Beşir Atalay, Adalet Bakanı Sadullah Ergin, HSYK Başkanvekili ve Daire Başkanları gibi isimlerin tanık olarak dinlenmesi taleplerini karara bağlayacak. 

Deniz Feneri Derneğiyle ilgili yolsuzluk iddialarını araştıran üç Ankara Savcısı, şüphelilerin mal varlıklarına tedbir konulmasına ilişkin kararda tahrifat yaptıkları gerekçesiyle soruşturmadan alınmış ve yargılanmaya başlamışlardı. 

Yargıtay 11. Ceza Dairesi'nin Cuma günkü mürafaada, savcıların, Başbakan Yardımcısı Beşir Atalay ve Adalet Bakanı Sadullah Ergin gibi isimlerin tanık olarak dinlenilmesine ilişkin taleplerini karara bağlaması bekleniyor. 

Cuma günü görülecek davayı CHP Genel Başkanı Kemal Kılıçdaroğlu da  izleyecek.