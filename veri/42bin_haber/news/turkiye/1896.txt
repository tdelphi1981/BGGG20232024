Kartal'da mobilya imalathanesinde yangın
İstanbul Kartal'da bir mobilya imalathanesinde trafoda meydana gelen patlamanın ardından yangın çıktı. Çavuşoğlu mahallesi Yeniselvi sokak üzerinde bulunan mobilya imalathanesinde saat 13.00 sıralarında trafoda patlama meydana geldi ve ardından yangın çıktı. 

Yangın sırasında imalathanede bulunan iki işçi yaralandı. 

Çalışanların haber vermesi üzerine olay yerine sağlık ve itfaiye ekipleri sevkedildi. 

Yaralı işçiler  ambulansla Kartal Lütfi Kırdar Eğitim ve Araştırma Hastanesi'ne kaldırılarak tedavi altına alındı. 

Yangın  itfaiye ekiplerinin müdahalesiyle kısa sürede kontrol altına alınarak söndürüldü. 

Bir çevre sakini, "İmalathane içinde trafonun üzerine kalas düşmüş. Bu sırada elektrik kontağından patlama olmuş, daha sonra yangın çıkmış. Yangında iki işçi yaralandı" diye konuştu. 

Yangının çıkış nedeniyle ilgili soruşturma başlatıldı.