ODTÜ Mezunları Derneği: Şiddet asla kabul edilemez
ODTÜ'de 18 Aralık'ta meydana gelen olaylarla ilgili tartışmalar sürereken, ODTÜ Mezunları Derneği de bir açıklama yaptı 
 Açıklamada olayların Göktürk-2 uydusu için düzenlenen töreni engellenmesi nedeniyle başlamadığı vurgulanırken, öğrencilerin talep ve endişelerini yetkililere iletme isteklerinin, polis tarafından engellendiği belirtildi.
 
 Açıklamada, "Şiddet, demokrasinin özünü oluşturan öğelerin baskılanmasına yönelik bir siyasi araç olarak kim tarafından uygulanırsa uygulansın, asla kabul edilemez" denildi.
 
 ODTÜ Mezunları Derneği’nce yapılan açıklama şöyle:
 
 "ODTÜ’de 18 Aralık’ta meydana gelen olaylar, geliştirilmesinde çok sayıda ODTÜ mezununun da katkı koyduğu Göktürk-2 uydusunun fırlatılması için düzenlenen törenin engellenmesi nedeniyle başlamamıştır. Öğrenciler yeni YÖK yasa taslağı ve Suriye’ye yapılmak istenen olası müdahale konularında endişelerini en üst düzeydeki yöneticilere iletmek istemişlerdir. Ancak, öğrenciler bu amaçla daha yeni yürüyüşe başlamışken polis tarafından şiddet kullanarak engellenmiştir. İçinde lojmanlar, kreş, ilköğretim okulu ve lisenin de bulunduğu, derslik ve laboratuvarlarıyla 20.000 kişilik ODTÜ kampus alanı gaz ve ses bombaları ile savaş alanına dönmüş, ofisler, derslikler, laboratuvarlar ve kütüphane durulamaz, eğitim yapılamaz hale gelmiş, ders ve araştırmaların yapıldığı bölüm binalarında yaşam hakkı tehdit edilmiştir.
 
 1. Toplumda şiddet karşılıklı olarak insani ihtiyaçların karşılanmaması ile ortaya çıkmaktadır. Öğrencilerimiz değer yargıları ile uyumlu yaşamak, düşüncelerini özgürce ifade edebilmek istemektedir. Üniversitemiz rektörlüğü şiddet içermeyen, başkasının özgürlüğünü kısıtlamayan, eğitim ve araştırma faaliyetlerimizi engellemeyen ve çevreye zarar vermeyen protestoları üniversite özgürlük ortamının olmazsa olmaz parçası olarak gördüğünü ifade etmiştir.
 
 2. Demokrasi, başta toplumdaki azınlıklar olmak üzere herkesin varoluş hakkının, dilinin, kültürünün, yaşayış biçiminin, düşüncelerinin ve söz hakkının saygıyla karşılanması anlamına gelir. Özellikle iktidarların kendilerine karşı dile getirilen her türlü düşünceye saygı göstermesi, demokrasinin özünü oluşturmaktadır.
 
 3. Şiddet demokrasinin özünü oluşturan öğelerin baskılanmasına yönelik bir siyasi araç olarak kim tarafından uygulanırsa uygulansın, asla kabul edilemez. Toplumsal muhalefeti önleme amacıyla şiddet kullanılması ne yazık ki ülkemizde fazlasıyla yaygınlaşmış bulunmaktadır. Bunun demokrasiyle bağdaşır yanı yoktur. Şiddet asla uygulanmamalı, canlılara ve doğayı olumsuz etkileyecek araçlar hiç bir şekilde kullanılmamalıdır.
 
 4. ODTÜ’nün çeşitli çevrelerce hedef tahtasına oturtulmasını demokratik kültür ve zihniyetle bağdaştıramadığımızı ve tehlikeli bir kutuplaşmaya zemin hazırladığı için endişe verici bulduğumuzu belirtmek isteriz.
 
 5. Bu temel ilkelerimizi tüm kamuoyuyla paylaşırken, ülkemizin dünya çapında bilimsel ve teknolojik gelişmelere imza atan, nitelikli eğitim, araştırma ve toplumsal sorumluluk anlayışıyla en fazla örnek gösterilen kurumlarından olan Orta Doğu Teknik Üniversitesi’nin mensupları olmaktan gurur duyduğumuzu da bir kez daha belirtiyoruz. Bundan sonra da ODTÜ bileşenleri üniversite özerkliğine sahip çıkmaya devam edecektir."
 
 ANKARA, (DHA)