Sigarayı bırakan personele yüzde 10 zam
 
 Polatlı Emniyet Müdürlüğü Toplum Destekli Polis çalışmaları kapsamında ilçede hazır beton sektöründe 25 çalışanı bulunan Cumhur Uz, sigarayı bırakan personelin ücretine  yüzde 10 zam yaptı. 
 İlk uygulama için işletmeye giden Polatlı Emniyet Müdür Yardımcısı Ahmet Cemil Bezci, "zararlı maddelerle mücadele konusunda esnaflarımızla yaptığımız görüşmelerden olumlu sonuçlar alıyoruz. Bu işletmemizde sigarayı bırakanın maaş zammıyla ödüllendirilmesi umarız bütün Türkiye’ye örnek olur" dedi. 
 İş adamı Cumhur Uz, işçilerden sigarayı bırakanlara verdiği zammı, hiç sigarayı hiç içmeyen personele de verdiğini söyledi. Uz, işçilerin sigarayı bıraktığına dair söz vermelerinin yeterli olduğunu belirterek, "Sigara içmeyen personelimiz işte sigara içenlere göre daha dikkatli oluyor. Toplum sağlığı açısından fabrikamızda uyguladığımız bu yöntemle örnek olmayı umuyoruz. Bu kampanyaya diğer çalışanlarımızın da dahil olmasını arzu ediyoruz" dedi. 
 İşletme sahibi Cumhur Uz, sigara içmeyen şoförlerin daha az trafik suçu işlediğini söyledi. Uz, "Sigara kullanmayan şoförler trafik kuralı ihlalini daha az yapıyor, biz de bunu ödüllendiriyoruz" dedi. 
 İşçiler ise, sigarayı bırakarak sağlık açısından kazançlı olduklarını, hem de maaşlarına zem geldiğini belirtirken, uygulamadan ötürü teşekkür etti. İlk etapta sigarayı bırakan 4 işçiye ödül olarak yüzde 10 zamlı maaş verildi. 
 Metin ÖZDEMİR/POLATLI(Ankara), (DHA)  
 
  