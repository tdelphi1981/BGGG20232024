Okulda yangın korkuttu
Şişli'de bir ilkokulun elektrik kofrasında meydana gelen küçük çaplı yangın, korku ve paniğe yol açtı. Şişli Esentepe Mahallesi'nde bulunan Mareşal Fevzi Çakmak Pakmaya İlkokulu'nda, 09.30'da elektrik kofrasında yangın çıktı. Okul personeli tarafından yangın söndürme tüpleriyle yangına müdahale edilirken, itfaiyeden de yardım istendi. Aynı zamanda derste bulunan öğrenciler de bahçeye çıkarılarak burada bekletildi. Olay yerine Beşiktaş ve Şişli'den itfaiye ekipleri sevk edildi. Kısa sürede okula ulaşan itfaiye ekipleri, okul personeli tarafından söndürülen yangınla ilgili inceleme yaptı. Yangının okul zilinin elektriğinin sağlandığı elektrik kofrasından çıktığı tespit edildi. Okul Müdürü Arif Akay, “Güç kaynağımızın bulunduğu yer vardı. Orada bulunan bir kabloda duman çıktı. küçük bir yangın. Onunla ilgili itfaiyeyi çağırdık, söndürdü. Şuan elektriğimiz de var. Çocukları alıyoruz içeriye. Dersimiz devam ediyor. Bir problem yok" diye konuştu.
 
Bu arada okulda çıkan yangından haberdar olan bazı veliler okula koştu. Bazı öğrenciler korku ve endişe içinde ağlarken bazıları ise bu durumu eğlenceye dönüştürdü. İtfaiye ekiplerinin incelemesini tamamlamasının ardından öğrenciler yeniden sınıflarına döndü.