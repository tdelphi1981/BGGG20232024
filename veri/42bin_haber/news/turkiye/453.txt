Zeynep bebek iyiye gidiyor
Muğla'nın Datça ilçesinde meydana gelen trafik kazasında anne ve babası hayatını kaybeden ve olaydan yaklaşık 25 saat sonra yaralı olarak bulunan 1 yaşındaki Zeynep Birdane'nin sağlık durumunun iyi olduğu açıklandı. Marmaris Devlet Hastanesi Başhekimi Tolga Çakmak, kazadan sonra hastanelerine getirilen Zeynep bebeğin sağlık durumunun ilk güne göre daha iyi olduğunu söyledi.

Bebeğin uzman doktorların kontrolü altında olduğunu belirten Çakmak, "Bir gün boyunca soğuk havada aç bir şekilde kaldığı için kan değerlerinde bozulmalar vardı. Her geçen dakika daha iyi oluyor. Vücudunda herhangi bir travma söz konusu değil, sadece sıyrıklar var. Birkaç gün daha hastanemizde tedavi görecek" dedi.

Zeynep bebeğin çok sağlıklı bir bebek olduğunu ve iyi bakıldığı için fiziksel olarak güçlü olduğuna işaret eden Çakmak, "Aç, susuz bir şekilde yalnız başına orada sağ kalmak, bir yetişkin için bile zor bir durum. Zeynep bebeği Allah korumuş diyebiliriz. Yalnız başına hayatta kalması büyük bir şans" diye konuştu.

Cenazeler Ankara'ya gönderildi

Datça Kaymakamı Hamdi Üncü ise kazada hayatını kaybeden Astsubay Ahmet Murat Birdane (31) ve Mehtap Birdane'nin (27) cenazelerinin olaydan sonra Datça Devlet Hastanesi morguna kaldırıldığı söyledi.

Buradaki adli işlemlerin ardından cenazelerin kara yoluyla Ankara'ya gönderildiğini ifade eden Üncü, "Cenaze töreni Ankara Karşıya'daki Mezarlık Camisi'nde yapılacak. Bugün öğle namazını müteakip cenaze namazının kılınması planlanıyor" dedi.

Yaralı bebeğin tedavisinin tamamlanmasının ardından hastaneden babasının silah arkadaşları tarafından alınacağını dile getiren Üncü, bebeğin daha sonra Dalaman Havalimanı'ndan uçakla Ankara'ya yakınlarının yanına götürüleceğini kaydetti.

Marmaris-Datça Karayolu'nun 35. kilometresindeki Balıkaşıran mevkisinde Astsubay Ahmet Murat Birdane'nin kullandığı otomobil yaklaşık 100 metrelik uçuruma devrilmiş, kazada astsubay ve eşi hayatını kaybederken, 1 yaşındaki kızları Zeynep olaydan yaklaşık 25 saat sonra jandarma ve sağlık ekiplerince sağ olarak bulunmuştu.