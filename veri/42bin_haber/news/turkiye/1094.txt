Midyat'taki PKK operasyonu sona erdi
 
 Mardin Valiliği, Midyat İlçesi kırsalında PKK’ya yönelik 2 gün süren ve bugün saat 10.00’da sona eren operasyonun ayrıntılarını açıkladı. Açıklamada, 22 Ocak tarihinde operasyona başlandığı belirtilerek, 
 "Midyat İlçesi Doğançay Köyü bölgesinde, kış üslenmesinde bulunan bölücü terör mensuplarının kış hazırlıklarını bozmak maksadıyla, 22 Ocak 2013 günü saat 00.30’dan itibaren, Mardin İl Jandarma Komutanlığı’nca, Mardin İl Emniyet Müdürlüğü unsurları ile müştereken icra edilen ve 7’nci Kolordu Komutanlığı’nca 2 Özel Kuvvet timi ile desteklenen, toplam 10 timlik kuvvetle operasyon icra edilmiştir. Operasyona Mardin İl Jandarma Komutanlığı Jandarma Özel Harekat Taburu’ndan 6 tim, 7’nci Kolordu Komutanlığı’ndan 2 özel kuvvet timi, Mardin İl Emniyet Müdürlüğü’nden ise 2 özel harekat timi ile İl Jandarma Komutanlığı’ndan ve İl Emniyet Müdürlüğü’nden 4 özel eğitimli köpek timi ve bomba imha unsurları katılmıştır" denildi. 
 "TESLİM OL" ÇAĞRISINA EL BOMBASIYLA KARŞILIK VERDİLER 
  
 Açıklamada, operasyon sırasında Doğançay Köyü’nün güneyindeki kırsal alanda yapılan arazi arama sırasında terör örgütüne ait bir sığınağın tespit edildiği belirtilerek, şöyle denildi: "Sığınak çevresinde gerekli emniyet tedbirleri alınarak yapılan kontrol esnasında içeride bulunan bölücü terör örgütü mensuplarınca birliklerin üzerine el bombası atılmıştır. Yapılan teslim ol çağrılarına ateşle karşılık veren 2 bölücü terör örgütü mensubu etkisiz hale getirilmiştir. 
 " ELE GEÇİRİLEN SİLAH VE MÜHİMMATLAR ''
  
 Açıklamada, operasyon ve arama faaliyeti sonucunda ise 2 Kalaşnikof piyade tüfeği, 1 Uzi otomatik tabanca, 1 Baretta tabanca, 9 dolu Kalaşnikof şarjörü, 2 el bombası, 1 gece görüş dürbünü, 1 Glock marka tabancaya ait şarjör, patlayıcı madde yapımında kullanılan muhtelif malzemeler, bol miktarda muhtelif doküman, yaşam ve giyim malzemesinin ele geçirildiği kaydedildi. 
 ''MİDYAT’I KANA BULAYACAKLARDI''
  
 Açıklamada, etkisiz hale getirilen 2 PKK’lının BOTAŞ petrol boru hatına yönelik sabotaj, Midyat bölgesinde öğretmenlerin kaçırılması ve yol kesme eylemlerini gerçekleştirdiği belirtilerek Midyat ilçe merkezinde sansasyonel bir eylem hazırlığı içerisinde olduğu belirtildi. 
 DHA