Bu kez mahsur bıraktı
 
 Edirne Belediyesi'nin yeni aldığı itfaiye araçlarının tanıtımında, görüntü almak için itfaiye merdivenine çıkan basın mensupları, yaklaşık 20 metre yükseklikte bir süre mahsur kaldı.
 
 Edirne Belediyesi'ne alınan 3 yeni itfaiye aracı, Belediye Başkanı Hamdi Sedefçi'nin katıldığı törende tanıtıldı.
 
 Belediyenin otoparkında yapılan törende konuşan Sedefçi, yüksek katlı binalarda olası yangınlara müdahale edebilmek için belediyeye 3 yeni itfaiye aracı kazandırdıklarını belirtti. 
 
 Törende bir itfaiye aracının merdivenine binen Sedefçi, gazetecilerin fotoğraf çekmesinin ardından alandan ayrıldı.
 
 Bu sırada 3 gazeteci, görüntü almak için 45 metre uzunluğa erişebilen merdivene çıktı.
 
 Merdiven, aşağı indirildiği sırada arızalandı. Gazeteciler de 20 metre yükseklikte merdiven sepetinde yaklaşık 15 dakika mahsur kaldı.
 
 Sepetin zaman zaman yan yatması sonucu düşme tehlikesi yaşayan gazeteciler, itfaiye erleri tarafından merdivenin altına yanaştırılan başka bir itfaiye aracına alınarak indirildi.
 
 Olayı öğrenen Sedefçi, teknik bir hata nedeniyle gazetecilerin mahsur kaldığını belirterek, itfaiye görevlilerinin araç konusunda detaylı bilgiye sahip olmadığını dolayısıyla bu tür aksaklıkların yaşanabileceğini ifade etti.
 
 AA