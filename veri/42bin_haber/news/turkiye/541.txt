Özkan: Bizimkisi bir aşk hikayesi
Genelkurmay Eski Başkanı Emekli Orgeneral İlker Başbuğ ve CHP Milletvekilleri Mustafa Balbay ile Mehmet Haberal'ın da aralarında bulunduğu 67'si tutuklu 275 sanıklı Ergenekon Davası'nın 273. duruşması devam ediyor 
  
  
 İstanbul 13. Ağır Ceza Mahkemesi’de görülen 67’si tutuklu 275 sanıklı Ergenekon Davası’nın 273. duruşması başladı. Silivri Ceza İnfaz Kurumları Yerleşkesi’nin yanında bulunan büyük salonda yapılan duruşmada CHP İzmir Milletvekili Mustafa Balbay, CHP Zonguldak Milletvekili Mehmet Haberal, Tümgeneral Hıfzı Çubuklu, gazeteci Tuncay Özkan, eski Özel Harekat Dairesi Başkanvekili İbrahim Şahin, emekli Albay Dursun Çiçek ve Danıştay Saldırısı dosyasının tutuklu sanığı Alparslan Arslan’ın da aralarında bulunduğu 44 tutuklu sanık hazır bulundu. 
 İLKER BAŞBUĞ KATILMADI
  
 Eski Genelkurmay Başkanı emekli Orgeneral İlker Başbuğ, İşçi Partisi Genel Başkanı Doğu Perinçek, YAŞ üyesi Orgeneral Nusret Taşdeler ve emekli Tuğgeneral Veli Küçük’ün de aralarında bulunduğu 23 tutuklu sanık ise duruşmaya katılmadı. Başka suçtan tutuklu bu davadan tutuksuz Sami Hoştan ile birlikte 6 tutuksuz sanık da duruşmada hazır bulundu. 
 53 SANIK AVUKATI DURUŞMADA
  
 Öte yandan CHP Milletvekilleri Haluk Eyidoğan, Sedef Küçük, Ayşe Eser Danışoğlu, Emre Köprülü ve Recep Gürkan’ın duruşmaya izleyici olarak katıldı. Eski TBMM başkanlarından Hüsamettin Cindoruk’un Kemal Alemdaroğlu’nun avukatı olarak katıldığı duruşmada, sanıkları temsilen de 53 avukat hazır bulundu. 
 33 AVUKAT GÖZLEMCİ OLARAK KATILDI
  
 Öte yandan Türkiye Barolar Birliği Başkan Yardımcısı Berra Besler ve İstanbul Barosu Başkanı Ümit Kocasakal’ın da aralarında bulunduğu İstanbul, Ankara, Bursa, İzmir, Mersin ve Tekirdağ barosundan toplam 33 avukat da duruşmaya gözlemci olarak katıldı. 
 SANIKLAR AYAKTA ALKIŞLARLA KARŞILANDI
  
 Sanıklar 10.30’da duruşma salonuna alındı. Sanıklar izleyiciler tarafından ayakta alkışlarla karşılandı. Davanın tutuklu sanıklarından Mustafa Balbay ise izleyicilere alkışlamamaları konusunda ricada bulunarak sadece el sallamalarını istedi. Sanıkların el sallamaları üzerine, izleycilerde Balbay, Tuncay Özkan, Mehmet Haberal’ın da aralarında bulunduğu sanıklara el sallayarak karşılık verdi. 
 '13 ARALIK GİBİYİM'
  
 Mustafa Balbay izleyicilere hitaben "Son günlerde bana 'Nasılsın’ diye soranlara ’13 Aralık gibiyim’ diyorum. Gerçekten 13 Aralık bizim burada 5 yıllık hayalimizdi. Artık ’son 5-6 aydır hukuku halk ile arayacağız’ diyorduk. 13 Aralık bunu kanıtladı. Çok teşekkür ediyorum. 13 Aralık gibiyiz. 2012, 2013’e büyük bir umut devrediyor. 2012, 1 Mayıs’ta başladı 19 Mayıs’ta gençleşti. 9 Eylül’de İzmir’in kurtuluşu kutladık. 29 Ekim’de bir araya geldik. 10 Kasım’da Anıtkabirde bir araya geldik. Ve 10 Kasım Atatürk’ü unutturmak isteyenlerin ölüm günü oldu. 2013’e böyle bir umutla giriyoruz" diye konuştu. Balbay’ın bu sözleri üzerine sanıklardan biri "Mustafa Kemal’in askerleriyiz" diye bağırdı. Ancak Balbay, slogan ve alkış tutulmaması konusunda uyarıda bulundu. 
 'ADALET İSTİYORUZ'
  
 Tutuklu sanık Gazeteci Tuncay Özkan da izleyicilere, "Türkiye için adalet istemeyi unutmayın. Adalet istiyoruz. Hukuk ve adalet varsa özgürlük var. Ben aşığım, siz de aşıksınız. Bizimkisi bir aşk hikayesi" diye bağırdı. Tutuklu sanık Muzaffer Tekin de izleyicileri uyararak taşkınlık yapmamalarını istedi. 
 PERİNÇEK’İN AVUKATI REDDİ HAKİM TALEBİNDE BULUNDU
  
 Tutuklu sanıklardan İşçi Partisi Genel Başkanı Doğu Perinçek’in avukatı Hasan Basri Özbey’in yaptığı reddi hakim talebi nedeniyle duruşmaya ara verildi. Aranın ardından Mahkeme Başkanı Hasan Hüseyin Özese, avukat Hasan Basri Özbey’in reddi hakim talebinin, herhangi bir somut delil sunmadığı gerekçesiyle reddine karar verdi. Mahkeme Başkanı Özese, söz alarak reddi hakim talebinde bulunun Özbey’in duruşmada sarfettiği sözler sebebiyle Silivri Cumhuriyet Başsavcılığı’na suç duyurusunda bulunulmasına karar verdi. 
 DURUŞMADA İDDİANAME OKUNUYOR
  
 Duruşma tutuklu sanıklar Aykut Metin Şükre, Erkan Ayyıldız, Kenan Özay ve Selçuk Özkan hakkında "Silahlı terör örgütüne silah temin etmek" suçundan hazırlanan ek iddianamenin üye hakim Fatih Mehmet Uslu tarafından okunmasıyla devam ediyor. 
 DHA