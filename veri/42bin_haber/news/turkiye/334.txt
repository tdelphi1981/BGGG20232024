Atatürk Havalimanı'nda 20 kilo uyuşturucu
Brüksel'den Atatürk Havalimanı'na inen 1'i Bulgar vatandaşı 2 şüphelinin valizlerinde, narkotik köpeği "Nima"nın da katıldığı aramada, toplam 20 kilo bonzai denilen uyuşturucu madde ve 7 bin 600 küçük paket ele geçirildi. Gümrük Muhafaza Müdürlüğü ekipleri, 12 Aralık'ta THY'nin tarifeli seferiyle Brüksel'den İstanbul'a gelen T.S.I. isimli Bulgaristan vatandaşının şüpheli hareketleri üzerine valizlerinde geniş çaplı arama yaptı. "Nima" adlı uzman narkotik köpeğinin de katıldığı aramada, şüphelinin valizinden 10 kilo bonzai ile bunları satarken kullanılan 3 bin 800 küçük paket bulundu. Bunun üzerine şüpheli T.S.I, gözaltına alındı.

Aynı gün yine Brüksel'den THY'nin başka bir tarifeli uçağıyla Atatürk Havalimanı'na inen Türk vatandaşı S.K'nın valizlerinde de şüphe üzerine geniş çaplı arama yapıldı. "Nima"nın da yardımıyla şüphelinin valizinden benzer şekilde 10 kilo bonzai ile 3 bin 800 küçük paket bulundu. S.K. da gözaltına alınarak, emniyete götürüldü.

Gümrük Muhafaza Müdürlüğü'ndeki işlemlerinin ardından Bakırköy Adliyesi'ne sevk edilen iki kişi, tutuklandı.