Dinçer'in gidişini böyle kutladılar
 
 TÜRK Eğitim- Sen Bursa 2 No’lu Şubesi üyeleri, Milli Eğitim Bakanı Ömer Dinçer’in görevden alınmasını İl Milli Eğitim Müdürlüğü önünde davul zurna eşliğinde kutladı. Adakları olduğunu söyleyen Türk Eğitim- Sen Bursa 2 No’lu Şube Başkanı Selçuk Türkoğlu, tekbir getirerek kurban kestirdi.  
 Kabinede yapılan değişiklikle Milli Eğitim bakanı Ömer Dinçer’in yerine AK Parti Eskişehir Milletvekili ve TBMM Milli Eğitim Kültür Gençlik ve Spor Komisyonu Başkanı Prof. Dr. Nabi Avcı’nın getirilmesi Türk Eğitim Sen Bursa 2 No’lu Şube üyelerini sevindirdi. Bursa İl Milli Eğitim Müdürlüğü önüne gelen yaklaşık 30 sendika üyesi, kutlama yapmak için davul zurna getirtti. Kasap havası oynayan üyeler ellerinde ’Öğretmeni Hiç Sevmezdi, Bir Hışımla Geldi Gitti Peh Peh’ dövizleri ile halay çekti. 
 'MAHKEME KADIYA MÜLK DEĞİL'
  
 Sendika üyeleri adına basın açıklaması yapan Türk Eğitim Sen Bursa 2 No’lu Şube Başkanı Selçuk Türkoğlu, Türk milli eğitiminin Ömer Dinçer’den kurtulduğunu söyleyerek şöyle konuştu: "Bugün anlamlı ve önemli bir gün. Mahkeme kadıya mülk değildir. Görev yaptığı 16 ay müddetince Türk milli eğitimini arapsaçına döndüren, eğitim çalışanlarını öğrencileri ve velileri çileden çıkaran Ömer Dinçer dönemi bitmiştir.  
 Bakan Dinçer’in ömrü bir güvercin kadar bile olmadı. Başbakan Milli Eğitim Bakanı Ömer Dinçer ile bir seçim yaşamayı göze alamadı. 850 bin kişilik eğitim çalışanının, 350 bin ataması yapılmayan öğretmenin hükümete karşı infialini önlemenin tek yolu Ömer Dinçer’i gözden çıkartmaktı ve gözünün yaşına bakılmadı. Eğitimcilerin ateşi şimdilik Dinçer’i yaktı. 
 KOÇ KESTİRDİ 
  
 Basın açıklamasının Dinçer için bir koç adakları bulunduğunu söyleyen Türkoğlu ve sendika üyeleri, İl Milli Eğitim Müdürlüğü önüne getirdikleri koçu tekbir getirerek kasaba kestirdi. Sendika üyeleri daha sonra koçun kanını alınlarına sürerken, Türkoğlu koçun etini ihtiyacı olanlara ve üyelere dağıtacaklarını söyledi 
 DHA