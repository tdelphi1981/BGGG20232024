Elektrik akımına kapıldılar!
Gaziantep'te elektrik akımına kapılan iki kardeş yaşamını yitirdi. Ünaldı Mahallesi 1. Sanayi Caddesi'nde tekstil atölyesi işleten Harun Karafak (22) ile kardeşi Kadir Karafak (18), aldıkları tezgahı ikinci kattaki atölyeye çıkarmak istedi. İki kardeşin bir ipe bağlayarak ikinci katın damına çıkarmak istediği demir tezgah, bu sırada hemen yakından geçen elektrik tellerine temas etti.

Elektrik akımına kapılan iki kardeş olay yerinde hayatını kaybetti.

Acı haberi alan yakınları olay yerine gelirken, baba Süleyman Karafak "çocuklarım yandı" diyerek ağıt yaktı. Olayın şokunu üzerinde atamayan babayı, yakınları teselli etti.

İki kardeşin cesetleri, nöbetçi savcının incelemesinin ardından otopsi yapılmak üzere adli tıp morguna gönderildi.

Bu arada, kısa süre önce askerden geldiği belirtilen Harun Karafak'ın yeni nişanlandığı ve düğün hazırlığı yaptığı öğrenildi.