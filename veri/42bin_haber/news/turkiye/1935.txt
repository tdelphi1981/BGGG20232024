İstanbul'u lodos vurdu
İstanbul'da etkili olan lodos nedeniyle binaların çatıları uçtu, ağaçlar yerlerinden söküldü. 
İstanbul'da gece saatlerinde başlayan lodos, sabaha doğru etkisini arttırdı. Sahillerde kuvvetli lodos nedeniyle dev dalgalar oluştu. Dalgalar kıyıları dövdü. Şiddetli lodosun etkisiyle dalgaların bazen yola kadar çıktığı da görüldü. Meteoroloji Genel Müdürlüğü'nden alınan bilgiye göre güneybatı'dan esen rüzgaların yaklaşık 50 km. hıza ulaştığı öğrenildi. 
Gece çatılar uçtu ağaçlar devrildi

 Kağıthane Şirintepe Mahallesi Gümüşhane Caddesi 93 numarada gece saatlerinde etkili olan lodos nedeniyle 5 katlı bir binanın çatısı uçarak karşıdaki binaya çarptı. 
Daha sonra yola düşen çatı nedeniyle bina sakinleri deprem olduğunu sanarak kendilerini dışarı attı. Çatı park halindeki bir aracın üzerine düşerken, cadde iki yönde trafiğe kapandı. 
Olayın gece saatlerinde olması olası can kaybı ve yaralanmaların önüne geçti. Olay yerine gelen polis ekipleri olay yerini güvenlik şeridine alırken, itfaiye binanın çatı kısmında incelemelerde bulundu. Görgü tanığı Recep Osmanoğlu, çatının önce kendi kaldığı binaya daha sonra yere düştüğünü söyledi. Apartman sakini Cemal Aras ise, daha öncede aynı olayların olduğunu söylerken, bina sahibinin kaçak kat çıktığını ileri sürdü. 
Ağaç evin çatısına devrildi 
Şiddetli lodos yüzünden Fatih Yedikule Meydanı Caddesi üzerinde bulunan bir ağaç gövdesinden kırılarak saat 04.30 sıralarında üç katlı bir binanın çatısına devrildi. Binada yaşayan vatandaşların ihbarı ile olay yerine polis ve itfaiye ekibi sevk edildi. Olay yerine gelen itfaiye ekipleri merdiven aracı ile binanın çatısına ulaştı. Çatıdan aşağıya sarkan ağacı parçalara ayrılarak, aşağıya indirildi. Binanın en üst katında yaşayan Kadir Erpolat ise, deprem olduğunu zannederek panikle uyandığını belirterek, "İlk önce ne olduğunu anlamadım. Ardından mutfaga gelip baktığımda ağacın evimizin çatısına devrildiğini gördüm. Çatıyı çökertmiş, evimizin mutfak ve banyo kısımlarında hasar var" dedi. 
Yola ağaç devrildi 
Ayrıca aynı saatlerde Güngören Tozkoparan Mahallesi Cevat Açıkalın Caddesi üzerinde bulunan yaklaşık 8 metre uzunluğundaki kavak ağacı caddeye devrildi. Yolu trafiğe kapatan ağacın sesine uyanan vatandaşlar durumu itfaiye ekiplerine bildirdi. Olay yerine gelen itfaiye ekipleri 8 metre uzunluğundaki kavak ağacını motorlu testere ile ufak parçalara bölerek yol kenarına kaldırdı.