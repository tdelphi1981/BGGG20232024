Evlilik öncesi eğitim
Aile ve Sosyal Politikalar Bakan Yardımcısı Aşkın Asan, "İnsan araba kullanacağı zaman eğitim alıyor da evlilik gibi çok önemli bir konuda niye almıyor?" dedi. Asan, Zonguldak'ta Genel Maden İşçileri Sendikası Salonu'nda düzenlenen "Toplumun Temeli Aile" konulu toplantıda yaptığı konuşmada, yapılan bir araştırmada Türk toplumunda aile kurumunun çok değerli görüldüğünün ortaya çıktığını söyledi. Aile ve Toplum Hizmetleri Genel Müdürlüğü kapsamında yapılan çalışmalara değinen Asan, Aile Sosyal Destek Programı'nı iki ilde pilot olarak uyguladıklarını, şu anda Türkiye genelinde sistemi yaygınlaştırma çabası içerisinde olduklarını belirtti. Söz konusu program kapsamında sıkıntıda olanın müracaatını beklemeden kapısına gidileceğini ifade eden Asan, şunları kaydetti:

Evlilik öncesi eğitim

"Evlilik Öncesi Eğitim müfredatımız da var. İnsan araba kullanacağı zaman eğitim alıyor da, evlilik gibi çok çok önemli bir konuda niye eğitim almıyor bireyler? Buna yönelik 3 ayrı bölümünden oluşan müfredatı geliştirdik. Bunun içinde öncelikle çatışma çözümü bölümü var. Ben bu müfredat geliştirilirken bizzat eğitimcilerle birlikte oturdum. Şu anda 23 yılık evliyim. Herhalde 23-24 yıl oldu, 3 çocuk annesiyim, inanın ben de çok şey öğrendim. Keşke bunları daha önce bilseydim. Gerçi çok fazla hata yapmadım Allah'a şükür ama yine de ne kadar faydalı olduğunu ben de gördüm."

Asan, çiftlerin boşanma sürecinde UYAP sisteminden bilgi geldiğini belirterek, "Bizden destek almak isteyip istemedikleri konusunda çiftlerle irtibata geçiyoruz. Kesinlikle onları vazgeçirme gibi bir şeyimiz yok ama vazgeçenler var. Boşanmaya karar verenlere sürecin sağlıklı şekilde sürmesi için destek veriyoruz. Boşanma sonrası varsa çocuğa ve aileye destek sağlıyoruz. Bazen kişiler çocuklarını aileden bağımsız gibi kullanıyorlar. Boşanma sürecinde 'git sen onu' söyle ya da 'ne yapıyor' bana haber ver şeklinde en fazla çocuk mağdur oluyor" diye konuştu.

Boşanmalar artmadı

Bakan Yardımcısı Asan, medyada boşanma oranlarının çok arttığı yönünde haberler yer aldığını hatırlatarak, şöyle devam etti:

"Bizim araştırmalarımız bu şekilde söylemiyor. 2000'de 122 bin 459 kişi boşanmış, 2010 verileri 122 bin 939 yani hemen hemen aynı, 2012 yılında 124 bin şeklinde çıktı. Medyada yer aldığı şekliyle boşanmalar artmadı, hemen hemen aynı devam ediyor. Boşananların yüzde 72'si yeniden evleniyor. Yüzde 17'si de tekrar eski eşiyle evleniyor. Evlenme oranlarımız yine yüksek. Avrupa binde 4,51 oran, bizde 8,21, boşanma oranları da Avrupa oranlarının çok çok aşağısında. Onlarda 2,1, biz de 1,6 şeklinde seyretmekte."

Asan, yaptıkları araştırmalarda en fazla ihmal ve istismarın aileden kaynaklandığını işaret ederek, "Mesela çocuklara yönelik ihmal ve istismar
verilerini bir bakın sadece yüzde 2'si hiç tanımadığı yabancılardan, yüzde 98'si ise yine tanıdığı o aileden geliyor. Bunun için aile değerlerini destekleme, eğitim faaliyetleri, sığınabilecek bir mekanizma oluşturmak için bakanlık olarak çok çalışıyoruz" diye konuştu.