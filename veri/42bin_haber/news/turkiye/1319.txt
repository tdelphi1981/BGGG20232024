Başbakanın bahsettiği H.D.'den mektup!
Gebze Kadın Hapishanesi'nde yatan Hatice Duman, kendisi için "Marinaya bomba koymuş, böyle gazeteci olur mu?" diyen Başbakan Erdoğan'a hitaben mektup yazdı. Başbakan Recep Tayyip Erdoğan'ın AKP Genişletilmiş İl Başkanları toplantısında yaptığı konuşmada, tutuklu gazeteciler konusunda CHP lideri Kemal Kılıçdaroğlu'nu eleştirmiş ve "H.D. isimli şahıs güya gazeteci. Marinaya bomba koydu. Suçları terör örgütüne üye olmak. Ateşli silahlar bulundurmak. Böyle gazeteci olur mu?" demişti.

Erdoğan'ın konuşmasında söz ettiği Hatice Duman, Gebze Kadın Hapishanesi'nden Başbakana hitaben mektup yazdı. Dosyasının halen Anayasa Mahkemesi'nde olduğunu ve adının "H.D." biçiminde de söylese Başbakan'ın konuşmasının yargıya müdahale anlamı taşıdığını söyleyen Duman, mektubunda "Kürsülerden yaptığınız konuşmalarda gerek şahsıma gerekse de genel olarak tutuklu gazetecilere, muhalif kesimlere yönelik saldırgan cümleleriniz yargıya fazlasıyla yol gösteriyor" ifadelerini kullandı. 

Gerçek dışı bir senaryoya dahil edilerek, tek bir maddi delile dayanmadan mahkum edildiğini söyleyen Hatice Duman, yaşadıklarını "hukuk katliamı" olarak niteledi ve "Ve size de buna dayanarak kamuoyu önünde şahsıma olmadık ithamlar yöneltmek ve bu ülkede tutuklu gazeteciler gerçeğini karartmak düştü" dedi.

Mektubunda, "Dün sizin hakkınızda verilen yargı kararlarıyla 'demokrasiye kurşun sıkılırken', şahsıma hayalı senaryolarla verilen cezalar demokrasinin üzerine gül atmak mı oluyor?" diye soran Duman, mektupta, "Bir an için bütün gerçekleri unutup benim 'suçlu' olduğumu düşünelim. Bu durum bütün gazetecileri 'suçlamanıza' yeter mi? Velev ki, gazeteci de değilim. Bu durumda da hiçbir maddi kanıt olmadan bir hukuk cinayetinin hedefi olmayı hak etmiş mi olurum?" ifadelerine yer verdi.

Duman mektubunu, "Öncelikle şahsım üzerinden tüm tutuklu gazetecileri hedef almaktan vazgeçmenizi istiyorum. Zira milyonların önünde bu tarzı kullanarak bizi hedeflemeniz, hukuk ilkelerini baştan çiğniyor ve şu an tutuklu olan onlarca meslektaşımı yargılayan mahkemelerin elini alabildiğine rahatlatıyorsunuz. Sayın Başbakan, gerçek her daim gerçektir! Siz bunu karartmaya çalışsanız da bir gün o gerçek güneş gibi ortaya çıkacaktır" diye bitirdi.