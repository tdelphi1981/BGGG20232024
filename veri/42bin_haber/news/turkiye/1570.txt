"İmralı'ya ikinci heyet hikayeye çevrildi"
BDP Eşbaşkanı Gültan Kışanak, İmralı'ya gidecek ikinci heyet konusunun hükümet tarafından hikayeye çevrildiğini söyledi. BDP Eşbaşkanı Gültan Kışanak, Antalya'da, İmralı'ya gidecek ikinci heyet konusunun hükümet tarafından hikayeye çevrildiğini belirterek, "Bizim partimizde bütün arkadaşlarımız halkın sorumluluğunu, mücadelenin sorumluluğunu taşıyabilecek kadar deneyim ve birikime sahiptir" dedi. 

Gültan Kışanak, Antalya'da Kepez İlçe Örgütü'nü ziyaret etti. Bir süre Güneş Mahallesi'ndeki parti binasında İl Başkanı İhsan Nergiz ve parti yöneticileriyle oturan Kışanak, daha sonra Kapalı Pazar Yeri'nde kamyon kasasına kurulan platformda bir konuşma yaptı. Yaklaşık 1500 kişinin Kürtçe sloganlar eşliğinde karşıladığı Gültan Kışanak, "Sizler bu sevgiyi ülke hasretiyle gösteriyorsunuz. Topraklarınızdan kopup buralara gelmek zorunda kaldınız. Bu hasreti bizimle gidermeye çalışıyorsunuz. Başka büyük bir hasret daha var. O da Kürt halkı önderi sayın Öcalan'a duyulan hasrettir. Ben inanıyorum sizlerde bu kararlı, mücadeleci duruş olduğu sürece bu hasret de bitecek. Bir gün Kürt halkı önderiyle buluşacaksınız, bu hasreti gidereceksiniz" diye konuştu. 

Herkes kendi özerkliğini yaşamalı

Hükümetin İmralı görüşmelerinde çözüm sürecini doğru yönetemez, çeşitli planlar kurup bunun içinde oynamaya çalışırsa kaybedeceğini dile getiren Gültan Kışanak, şöyle dedi:

"Bizim çetrefilli, anlaşılması zor bir yolumuz yok. Dümdüz bir yolumuz var. O da demokratik cumhuriyet, özerk Kürdistan'dır. Artık 21. yüzyılda bir tek kişinin ağzından bir ülke yönetilemez. Bu yetkileri yerellere, bölgelere devredeceksiniz, demokratik bir sistemi kabul edeceksiniz. Biz Kürt halkı olarak kendi özerkliğimizi, dilimizi, tarihimizi özgürce yaşamak istiyoruz. Ama bu yetmiyor. Herkes kendi özerkliğini, özgürlüğünü yaşamalıdır." 

Yeni anayasa barış anayasası olmalı

Son günlerde tartışma konusu olan yeni anayasa konusuna da değinen Gültan Kışanak, konuşmasını şöyle sürdürdü:
"Şimdi anayasa yapım sürecinde 'Acaba BDP ile AKP birlikte hareket edebilir mi' diye bir tartışma başladı basında. Bizim 'şu partiyle birlikte bir anayasa yapmam, onunla yapmam, şununla yapmam' diye özel bir kategorimiz yok. Kim özgürlükler konusunda yapıcı olursa, bu ülkenin sorunlarını çözecek çoğulcu, demokratik bir anayasadan yana tavır alırsa biz onunla birlikte halkımıza bir barış anayasası armağan etmek için çalışırız. Yapılacaksa bir anayasa ve buna yeni anayasa diyebileceksek, o anayasanın barış anayasası olması lazım. Eğer AKP böyle bir anlayışa gelirse, böylesine özgürlükçü bir çizgiye gelirse biz zaten buna hazırız."

İmralı'ya ikinci heyet hikayeye çevrildi

Konuşması sırasında sık sık Abdullah Öcalan lehine slogan atılması üzerine Kışanak, "Ben ne koşunursam konuşayım, sizin tek gündeminiz var o da sayın Öcalan'ın özgürlüğü, biliyorum. Arkadaşlarımız İmralı'ya gittiler, sayın Öcalan'la görüştüler, tüm halkımıza özellikle de kadınlara sevgi ve selamları var" dedi. Gültan Kışanak, İmralı'ya ikinci bir heyet gönderilmesi konusunun hükümet tarafından hikayeye çevrildiğini söyledi. Bu konuyla ilgili her gün yeni bir spekülasyon yapıldığını kaydeden Kışanak, şöyle dedi:
"BDP'yi kurumsal olarak muhatap alıp, şimdiye kadar bize ne bilgi paylaştılar ne bir öneride bulundular. Yarın parti grubumuzda, ertesi gün de MYK'da toplanıp, tartışacağız ve bir kez daha oyalamaya izin vermeyecek şekilde gündemlerine, önlerine bir öneri koyacağız."

Fazla gaz yemekten boğazımız tahriş olmuş

Suriye'deki gelişmelerle ilgili de konuşan Kışanak, demokratik bir Suriye'nin inşa edilebilmesi için en güçlü katkıyı Kürt halkının yaptığını belirtti. Suriye ile ilgili konuşurken sesi kısılan Gültan Kışanak, bu durumu "Kusura bakmayın fazla gaz yemekten böyle oldu, boğazımız tahriş olmuş" sözleriyle açıkladı.

Sizin neyiniz bizden fazla?

CHP milletvekili Birgül Ayman Güler'in meclis kürsüsünde söylediği, 'Türk ulusuyla Kürt milliyetini eşit, eşdeğerde gördüremezsiniz' şeklindeki sözlerine de tepki gösteren Gültan Kışanak, "Parlamentoda bir CHP milletvekili 'Kürtler ile Türkler eşit olamaz' dedi. Şimdi biz bunlara soruyoruz, sizin neyiniz bizden fazla, kulaklarınız mı bizden fazla? Niye sizle biz eşit olamıyoruz?" diye konuştu.

Dilimize ve kimliğimize saygı göster

Konuşmasının sonunda Başbakan Recep Tayyip Erdoğan'ın 'Biz ayrımcılık yapmıyoruz, yaradılanı yaradandan ötürü seviyoruz' şeklindeki sözlerini de değerlendiren Gültan Kışanak, "Buradan sesleniyoruz, bu sözü samimi olarak söylüyorsan, inanarak söylüyorsan, gereğini yapmalısın. Çünkü yaradan, yaradılanı sadece cisim olarak yaratmıyor. Bir varlık olarak yaratırken, dilimizi de kimliğimizi de veriyor. O zaman dilimize de kimliğimize de saygı göstereceksin, kabul edeceksin" dedi.