Mustafa Destici taburcu oldu
BBP Genel Başkanı Mustafa Destici, makam otomobili ile yaşadığı trafik kazasında kafasında üç yerde zedelenme ve belinde de çatlak meydana geldiğini ancak genel olarak durumunun gayet iyi olduğunu bildirdi. Geçirdiği trafik kazasının ardından önce GATA daha sonra Yıldırım Beyazıt Üniversitesi Tıp Fakültesi Atatürk Eğitim ve Araştırma Hastanesi'nde tedavi altına alınan Destici, taburcu oldu.
Destici, hastaneden ayrılmadan önce basın mensuplarına yaptığı açıklamada, şunları kaydetti:

"Ne yaşadığımızı biliyoruz, büyük bir kaza atlattık ama Allah'ın inayetiyle hafif atlattık diyebiliriz şu anki durumumuz itibarıyla. Buna da şükür diyoruz. Her şeyin Allah'tan geldiğine, hayırın ve şerrin Allah'tan geldiğine inanan, kadere iman etmiş bir kimseyim onun için de bunda da bir hayır vardır diyoruz, daha büyük belaları başımızdan defetmiştir diye düşünüyoruz. Belki ileride yaşayacağımız daha farklı musibetlere bir nasihat olmuştur diye düşünüyoruz onun için bunu da tevekkülle karşılıyoruz. Bunlar hayatın içerisinde olan şeyler, yolun sonunu da mezar olarak gören bir anlayışa da sahip değiliz. Mezarında yolun sonu olmadığını tam tersine bir başlangıç olduğunu biliyoruz. Onun için elhamdülillah diyoruz.

Evden çıktık bir televizyon programına gidiyorduk, saat 10.00'da programımız vardı. Ben günlük, güncel haberlere bakıyordum, arka koltukta oturuyordum. Tam arabaya vururken kaza anını gördüm. Önce GATA kavşağında önümüze kıran arabaya vurduk daha sonra refüje çarptık, orada bir ağaca çarptık sonra elektrik direğine vurarak durabildi aracımız. Kafamda üç yerde zedelenme var. Buradaki tetkiklerde de belimizde bir çatlak olduğu (belirlendi) şu anda korse var üzerimizde onu belirli bir süre kullanacağız. Ama önemli bir şey yok, genel durumum gayet iyi, doktorlarımızın verdiği bilgiye göre. Hem dünkü tomografi, röntgen ve ultrason olsun hem bu sabah yapılan tetkikler, belimizdeki çatlağın dışında genel bir şey yok."

Kazadan sonra ilk olarak GATA'ya götürüldüğünü belirten Destici, GATA görevlilerine teşekkür etti.

Destici, "Kazanın ardından Muhsin Yazıcıoğlu'nun şüpheli ölümü akla geldi, size karşı da böyle bir girişim olmuş olabilir mi" sorusunu, "Ben asla öyle bir şey düşünmedim, düşünmüyorum da. Zaten bir hanımefendi karşı arabanın kullanıcısı, öyle bir şey olduğuna asla ihtimal vermiyorum. Türkiye bu tür olaylara hassas ama ben bu hadisede böyle bir şey olduğunu düşünmüyorum, ihtimal etmiyorum" yanıtını verdi.

Destici, bu hafta "Cuma namazının" ardından işbaşı yapacağını bildirdi.