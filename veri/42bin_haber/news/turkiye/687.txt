Demirtaş Fransız istihbaratını suçladı
PKK'lı 3 kadının öldürüldüğü Paris'e giden BDP Başkanı Demirtaş, cinayetlerle ilgili Fransız istihbaratını suçladı. Cinayetleri Uludere olayına benzeten Demirtaş, "Bu olay Fransa'nın Roboski'sidir" dedi 
 BDP Genel Başkanı Selahattin Demirtaş, Paris’te 3 PKK'lının öldürülmesi olayı ile ilgili bir açıklama daha yaptı. Fransız istihbaratını suçlayan Demirtaş, Uludere'de 34 kişinin öldüğü olaya gönderme yaparak "Bu olay Fransa'nın 'Roboski'sidir" dedi. 
 BDP Genel Başkanı Selahattin Demirtaş ve Genel Başkan Yardımcısı Gültan Kışanak, olayın ardından bugün Paris'e gitti. Ahmet Kaya Kültür Merkezi önünde toplanan kalabalığa hitap eden Demirtaş'ın hedefinde Fransız istihbarat teşkilatı vardı. 
 Demirtaş, Fransız istihbarat birimlerinin cinayetlerde kusuru bulunduğunu öne sürdü ve şunları kaydetti: "Bu kadar işlek bir caddede, Fransız istihbaratının bilgisi olmadan mantar tabancasının dahi patlatılamayacağı bir yerde, kimse bize 'Fransız istihbaratının bilgisi dışında bu olay olmuştur' demesin. Bu olay faili meçhul, faili gizli bir olay değildir. Paris'in varoşlarında bile Kürtleri izleyip istihbarat toplayan, çocuğundan kadınına, gencinden yaşlısına kadar herkes hakkında hergün fotoğraflarla, video kayıtlarıyla istihbarat toplayan Fransız istihbaratı, Paris’in merkezinde 3 Kürt kadın siyasetçinin infazından bilgisi yoktur demesin kimse bize. Ellerindeki bilgi ve belge neyse derhal kamuoyuyla paylaşmalarını bekliyoruz." 
 'KÜRT'Ü ESİR ALMAK İSTEYENLER YAPTI' 
  
 Paris'e acıyı paylaşmak için geldiklerini belirten Demirtaş, "Şu ülke, bu ülke yaptı demeye gerek yok, kim Kürdistan’ı ve Kürtleri eziyorsa, Kürt'ü esir almak, diz çöktürmek istiyorsa onlar yapmıştır" dedi. Demirtaş, Cumhurbaşkanı François Hollande başkanlığındaki sosyalist hükümete de seslenerek, "Yeni işbaşına gelen hükümet, bu katliama ortak olmak istemiyorsa bunun faillerini ortaya çıkarmak zorundadır" diye konuştu. 
 'DOĞRUDAN ÖCALAN'A SALDIRI' 
  
 Demirtaş, 'örgüt içi infaz' iddialarına bir kez daha tepki gösterdi. Olayın "iç infaz, hesaplaşma" denilerek kapatılamayacağını söyleyen Demirtaş, saldırının "doğrudan Abdullah Öcalan'a yapılmış bir saldırı" olduğunu ileri sürdü. 
 'FRANSA'NIN 'ROBOSKİ'Sİ'
  
 Konuşmaların ardından Demirtaş ve Kışanak, grupla birlikte cinayetlerin işlendiği "Kürdistan Enformasyon Bürosu"na yürüdü. Bina önüne çiçek bırakan Demirtaş ve Kışanak'a Kürt dernekleri temsilcileri cinayete ilişkin bilgi verdi. Selahattin Demirtaş burada yaptığı konuşmada ise, cinayetleri "Fransa’nın Roboski'si" şeklinde tanımlayarak, Fransa devletinin cinayeti çözmemesi durumunda, "barış istemiyor" anlamına geleceğini sözlerine ekledi. 
 Ntvmsnbc