İlk uçağımızın ismi belli oldu
Türk Hava Kurumu (THK), tarafından tasarlanan ilk yerli uçağa "Türkkuşu" isminin verilmesi kararlaştırıldı 
 THK’dan yapılan yazılı açıklamada, Kurum tarafından tasarlanan ilk yerli uçağa isim vermek üzere başlatılan anket çalışmasının sona erdiği bildirildi. 
 THK’nın internet sitesinde 12 Mart 2012 tarihinde başlayan ve 6 ay süren anket çalışmasına 2 bin 616 kişinin görüş bildirdiği belirtilen açıklamada, oluşturulan heyetin teklifleri titizlikle değerlendirdiği ve 21 kişi tarafından teklif edilen "Türkkuşu" isminin uçağa verilmesini kararlaştırdığı kaydedildi. 
 "Türkkuşu" ismini öneren 21 kişi arasında noter huzurunda çekiliş yapılarak bir asil bir de yedek talihli seçildiği belirtilen açıklamada, çekiliş sonucu seçilen Mehmet Onur Uyar’ın 2014 yılında yapılacak ilk resmi uçuşta yer alacağı ifade edildi.