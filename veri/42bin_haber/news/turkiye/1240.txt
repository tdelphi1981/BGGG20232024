13 çocuğu da öldü, 14. çocuğuna hamile
 
 2 aylık hamile olan 39 yaşındaki Sara Bayanka, annesi Hatice'nin de 23 doğum yaptığını ve bunların sadece 6'sının yaşadığını söyledi. Kendisinin 13 çocuk doğurduğunu ve hepsinin yaşını doldurmadan öldüğünü belirten Sara Bayanka şöyle dedi: 
 "Çocuklarım dünyaya sapa sağlam geliyor. Doktorlar bunun nedenini bulamadı. Tek isteğim her kadın gibi anne olmak. Köyde çocuğunun elinden tutup gezen kadınları gördükçe içim yanıyor. Hangi eve gitsem çocuk sesi var. Dünyaya gelen çocuklarımdan birinin yaşaması için her gece Allah'a dua ediyorum. Çocuk sevgisini doyasıya yaşamadan ölmek istemiyorum." 
  KAN UYUŞMAZLIKLARI VAR
  
 Yazın inşaatlarda çalışan kışın da köydeki hayvanlarına bakan 37 yaşındaki Köksal Bayanka da evlatlarının yaşaması için çok para harcadığını söyledi. Evlendikten sonra eşiyle kan uyuşmazlığı nedeniyle iğne yaptırarak bu sorunu ortadan kaldırdıklarını ifade eden Bayanka şöyle konuştu: 
 "Dünyaya gelen ilk çocuğumuz kızdı. Adını Ayşe koyduk. Ama fazla yaşamadı. Sonra 12 erkek çocuğumuz oldu. Onlar da yaşını doldurmadan öldü. Gitmediğimiz doktor kalmadı ama bir çare bulamadık. Çocuklar dünyaya sağlam geliyor. Ölüm nedenleri kalp yetmezliği ve nefes darlığı gibi değişik. Eşim her yıl doğum yaptı, 13 çocuğumu köyün mezarlığına defnettim. Baba olmaktan vazgeçtim ama eşim her gece ağlıyor. Anne olmak istediğini söylüyor. Şu an iki aylık hamile. Umarım bu çocuğumuz yaşar. Eğer bu konuda bize yardım edebilecek bir doktor varsa yardım elini uzatmasını istiyorum. Dünyaya gelen ilk çocuğumuzun doktoru eski Sağlık Bakanı Recep Akdağ'dı. Tıp derdimize çare bulamadı." 
 Bayanka ailesinin durumuna köy halkının da çok üzüldüğünü söyleyen Başçakmak Köyü Muhtarı İlhami Çankaya "Köksal düğün yaptıktan sonra dünya gelen tüm çocukları yaşamadı. Bu duruma onlar kadar biz de çok üzülüyoruz. Onların çocuk mutluluğunu tatması için Sağlık Bakanlığı'ndan yardım istiyoruz" dedi. 
 Turgay İPEK / ERZURUM, (DHA)