Ergin Saygun için tahliye talebi
"Balyoz Planı" davasında 18 yıl hapisle cezalandırılan emekli Orgeneral Ergin Saygun hakkında düzenlenen sağlık raporunu mahkemeye sunan avukat Sedat Küçükyılmaz, müvekkilinin tahliyesini istedi. Avukat Küçükyılmaz tarafından İstanbul 10. Ağır Ceza Mahkemesi'ne verilen dilekçede, Saygun'un hastalıklarının kronikleştiği, tıbben iyileşmesinin mümkün olmadığı, hastalıkların birbirlerini etkilediği, hastanede çok iyi tedavi ve bakım koşullarında durumunun stabil hale getirildiği kaydedildi. 

Dilekçede, Saygun'un mümkün olduğu kadar hastane enfeksiyonlarına maruz kalmaması ve uygun ortamlarda bulunması gerektiğini ifade eden Küçükyılmaz, müvekkilinin hastanenin hükümlü koğuşunda kaldığını, eşinin de refakat ettiğini belirtti.

Müvekkili hakkındaki Mehmet Akif Ersoy Eğitim ve Araştırma Hastanesi'nce düzenlenen sağlık raporunu da dilekçesine ekleyen avukat Küçükyılmaz, Saygun'un tahliyesine karar verilmesini istedi.

Saygun hakkında düzenlenen sağlık raporunda ise 15 Mayıs ile 10 Haziran 2012 tarihleri arasında tedavi altında tutulan hastanın, bayılma ve nefes darlığı şikayetleriyle 27 Temmuz 2012'de tekrar hastaneye getirildiği belirtildi. 

Koroner arter, kalp yetersizliği gibi çeşitli rahatsızlıkları bulunan Saygun'un atakları nedeniyle refakatçi eşliğinde bulunması, kronik böbrek hastalığı nedeniyle diyetinin sağlanması, diyabeti nedeniyle düzenli şeker takibi, düzenli medikal takibi ve egzersiz yapabileceği koşulların sağlanması gerektiği ifade edilen raporda, Saygun'un hastane enfeksiyonuna maruz kalmaması gerektiği de kaydedildi.

Raporda, risk faktörleri göze alındığında, hastaya bu koşulların bulunduğu uygun ortamın sağlanması gerektiği vurgulandı.