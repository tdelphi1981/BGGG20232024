Okul önünde bekleyene para cezası
 
 Vali Erol Ayyıldız imzasıyla 18 Ekim 2012’de yayımlanan, ’Eğitim Öğretim Kurumları Çevresinde Bulunan ve Rahatsızlık Veren Satıcıların, Kişi ya da Toplulukların Men Edilmesine İlişkin Emir’ uyarınca okulla ilgisi olmayan kişilerin eğitim kurumlarının çevresinde beklemesi, gezinmesi yasaklandı. 
 İl Emniyet Müdürlüğü Asayiş Şubesi Ahlak Büro Amirliği ve Çocuk Şubesi ekipleri, öğrencileri, okul içi ve okul dışı zararlı alışkanlıklardan, okul çevresinden gelebilecek her türlü tehditten korumak amacıyla alınan karar gereği Zonguldak merkez ile Kozlu, Kilimli ve Çatalağzı beldelerindeki okulların önlerinde denetim yaptı. 
 2012-2013 eğitim ve öğretim yılının ilk döneminde yapılan denetimlerde okulla ilgisi olmadığı halde okul önünde bekleyen, çevrede huzursuzluğa neden olan 37 kişi hakkında işlem yapıldı. Söz konusu kişilere, Kabahatler Kanunu’nun, ’Emre itaatsizliği’ düzenleyen 32’nci maddesi uyarınca 182’şer lira para cezası uygulandı. 
 Ekiplerin, okulların çevresindeki 187 işyerini de denetlediği, bu denetimlerde 49 işyeri hakkında sigara ve alkol satışı yapmak gibi çeşitli nedenlerle idari işlem yapıldığı belirtildi. Eğitim kurumlarının çevresindeki düzensizliğin önemli oranda önüne geçildiği belirtilen denetimlerin ikinci dönem de devam edeceği bildirildi. DHA