"Kapımız sonuna kadar açık!"
Partisinin grup toplantısında konuşan Başbakan Erdoğan CHP'ye seslenerek, "Terörle mücadeleye bir öneri paketiniz varsa bizim kapımız sonuna kadar açık" dedi. Başbakan Erdoğan, Ak Parti grubunda yaptığı konuşmada gündeme ilişkin değerlendirmelerde bulundu. 

Paris'te öldürülen 3 kadın PKK'lı için Diyarbakır'da yapılacak cenaze törenini provoke ve istismar etmek isteyenlerin olabileceğini belirten Erdoğan "Aklıselim vatandaşlarımız bu oyuna gelmeyecektir. Hep birlikte bu oyun bozulacaktır. Başlattığımız barış süreci dinamitlenmek isteniyor. Buna izin vermemek lazım. Kendi iç hesaplaşmalarının bedelini bu millet ödememeli" dedi.

Öcalan'la yapılan görüşmelere de  değinen Erdoğan şunları söyledi:"Bu süreç şehitlerimizin ruhunu, şehit ailelerimizin hissiyatını, milletimizin değerlerini asla ve asla zedelemeyecek. 75 milyondan bir ricam var; lütfen hiç kimse kara propaganda bulutlarının etkisi altında kalmasın. İftira, itham ve yalanlara hiç kimse kulak asmasın."

Fransa Devlet Başkanı'na yönelttiği soruların cevabının Çin yolunda CHP Genel Başkanı Kılıçdaroğlu'ndan geldiğini belirten Erdoğan, "Fransa'nın avukatı mısın? Fransa adına cevap vermek sana mı düştü?" diye sordu. CHP'ye çağrı yapan Erdoğan, "Terörle mücadeleye bir öneri paketiniz varsa bizim kapımız sonuna kadar açık. En ufak bir önyargımız yok" dedi. 
 
-"İki partinin oyu her şeye yeter"- 
CHP Genel Başkanı Kılıçdaroğlu ile görüşmesine işaret eden Erdoğan, sözlerini şöyle sürdürdü: "İşte ziyaretlerini kabul ettik, kendilerini kabul etmeyen diğer iki siyasi parti, geldiler, oturduk, konuştuk ve 'Diğerleri randevu vermiyorsa illa onların randevu vermesini beklemeniz şart değil. Biz iki partinin oy itibarıyla sayısı her şeye yeter, anayasayı bile değiştirebiliriz. Siz Anayasayı değiştirecek bir sıkıntı var diyorsanız, gelin 3 arkadaşınız yanınızda, benim de 3 arkadaşım burada, hemen görevlendirelim, bu arkadaşlarımız hemen çalışmaya başlasınlar. Bu arkadaşlarımız çalışmalarını bitirdikten sonra bize getirsinler, oturalım nihai kararı verelim. 
Anayasa değişikliyse Anayasa değişikliği yapalım, yasa değişikliğiyse yasa değişikliği yapalım. Atılması gereken adımlar neyse bunları AK Parti atmıyorsa gidin bizi o zaman halka anlatın.' Sen daha bu konuyla ilgili bana dönüş yapmadın. Her zaman çağrımı tazeliyorum ama sen her gittiğin yerde hala dürüst davranmıyorsun, doğru konuşmuyorsun. Böyle bir anlayış olabilir mi Allah aşkına? Ben bunu CHP'ye gönül vermiş kardeşlerime özellikle anlatıyorum, şikayet ediyorum. Bakın böyle bir insanının peşinden gidiyorsunuz. Bu insan kimdir anlayın, tanıyın. Açık, net söylüyorum terörle mücadeleye yönelik bize bir önerisi varsa, bir öneri paketi varsa bizim kapımız sonuna kadar açıktır. En ufak bir önyargımız yoktur. Ekibimiz hazırdır. Kaldı ki bizim proje paketimiz de hazırdır. Hemen sunarız. Çünkü biz her an bunu çalışıyoruz. Biz dersini sürekli çalışan bir partiyiz, sipariş üzerine çalışan parti değiliz. Ama bunlar hazır değil. Öneri dediler karşımıza teşhisle çıktılar. Gazete kupürleri..."