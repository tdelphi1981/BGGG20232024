Kışanak: "Bu süreçten umutluyum"
BDP Eş Başkanı Gülten Kışanak, barış süreciyle ilgili umutlu olduğunu söyledi. BDP'nin Van'da bir otelde düzenlediği "Dayanışma Gecesi"ne BDP Eş Başkanı Gülten Kışanak, BDP Van Milletvekili Nazmi Gür, Van Belediye Başkan Vekili Sabri Abi, MYK Üyesi Nejla Yıldırım, PM üyesi İhsan Coşkun, BDP'li bölge belediye başkanları, partililer, sivil toplum örgütü temsilcileri ve iş adamları katıldı. 

Gecede konuşan BDP Eş Başkanı Gülten Kışanak, hiç kimsenin asla dayanamayacağı büyük fırtınalardan bu günlere geldiklerini belirterek, hiç kimsenin bu kadar ağır yükün altından kalkamayacağını söyledi. 

Kışanak, "Bu bütün bir halkın özgürlük özlemiyle özgü bir yaşam yaratma arzusuyla eş değer bir siyasetti. Bu nedenle ayakta kaldık. Bugüne kadar bu mücadeleyi nasıl getirdiysek bundan sonrada aynı özgüvenle yolumuza devam edeceğiz. Bu kadar fırtınalarda, kasırgalarda bu gemiyi devirmediysek bence artık bize hiçbirşey olmaz. Bugün devlet, Kürt halk önderi Öcalan ile görüşüyorsa resmi olarak açıklıyorsa bu halkımızın yürüdüğü büyük onurlu mücadelenin geldiği çok önemli bir aşamadır" dedi.

"Kimse bize dikensiz gül bahçesi armağan etmeyecek"

Yürütülen barış süreci ile ilgili değerlendirme yapan Kışanak, sürecin risklerinin olduğunu belirterek şöyle konuştu:

"Sürecin riskleri yok mu? Tabiki var. Bu kadar açık ve net söylüyorum. Kimse bize dikensiz bir gül bahçesini kendiliğinden armağan etmeyecek. Sürecin risklerini boşa çıkarabilecek tedbirleri alacağız. Sürecin riskleri var diye geri çekilip barış ve çözüm çabalarından imtina edecek değiliz. 

Bugüne kadar barışı demokratik bir çözümü, onurlu, özgür, eşit bir yaşamı savunmuş bunun mücadelesini vermiş bir halk olarak bundan sonra da aynı doğrultuda mücadelemizi sürdüreceğiz."

"Barıştan kaçan taraf değiliz"

Denenmemiş yol diyalog ve müzakere yoludur diyen Kışanak, "Biz barıştan kaçan taraf değiliz. Bugüne kadar bunu talep ettik. 'Kürt sorunu müzakere ve diyalog yöntemiyle çözülebilir bir kerede bu yolu deneyin' dedik. Öldürmekten artık vazgeçin, savaştan ölümden bir çözüm çıkartma şansınız yoktur. Savaşın kendisi bir çözüm çıkartmadığı gibi bir sonuçta alma şansı yoktur. Denenmemiş bir tek yol diyalog ve müzakere yoludur. Bu yolu deneyin. Kürt halk önderi sayın Öcalan bu halkın önderidir. Halk bu konuda iradesini defalarca beyan etmiştir. Dikkate alın muhatap olarak alın ve müzakerelere başlayın dedik" diye konuştu.

"Resmi müzakere sürecine dönüştürmek istiyoruz"

Görüşmelerin yapıldığını belirten Kışanak, BDP olarak bunu ilerletmek istediklerini söyledi.

Herkesin üzerine düşen görevi yaptığı takdirde sürecin ilerleyebileceğinide söyleyen Kışanak, "Şimdi müzakerelere başlanma aşamasındayız. Görüşmeler yapılıyor. Biz BDP olarak bunu ilerletmek istiyoruz. Bunu bir resmi müzakere sürecine dönüştürmek istiyoruz. Müzakere mekanizmaları kurulursa ilkeleri sağlıklı olarak tespit edilirse, komisyonları kurulları oluşturalabilirse bu konuda parlemento görevini yaparsa, hükümet atması gereken adımları atarsa, bizde atmamız gereken adımları atarak bu süreci ilerleteceğiz. Ne diyorlar daha bismillah başlıyoruz. Ama birileri sanki başladığımız yerde bitiriyormuşuz gibi bakıyor. Oysa biten bişey yok" dedi.

"Kişisel olarak umutluyum"

Gelinen aşamada süreçten umutlu olduğuna ifade eden Gültan Kışanak, "Ben süreci göz önüne aldığımda kişisel olarak umutluyum. Bu süreci başarıyla ilerletebiliriz. Yeter ki iş oldu bitti havasına kapılıp 'nasılsa birileri barışı getiriyor. Yarın hepimiz rahata kavuşacağız' diye bir kolaycılığa kimse kaçmasın. Herkes duyarlı olsun ve süreci yakından takip etsin. Önümüzdeki nevruzu, müzakere sürecini görkemli, güçlü geçirelim. Kararlı oldumuzu gösterelim. Bu ülkeyi, halkımızı en baştada evlatlarını yitiren analarımızı onurlu bir barışla buluşturabiliriz. Bunun sorumluluğunda ayrı biliyoruz" ifadelerini kullandı.