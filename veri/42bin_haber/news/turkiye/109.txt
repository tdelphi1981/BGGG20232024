"Taksim'den tarihi eser çıkmadı"
Kültür ve Turizm Bakanı Ertuğrul Günay, "Taksim Meydanı Düzenleme Projesi" çalışmalarını dikkatle takip ettiklerini belirterek, "Oradan herhangi bir önemli tarihi eser çıkarsa elbette gereği yerine getirilecek. Şu anda bize ulaşmış özel bir buluntu bilgisi yok" dedi. Günay, Haliç Kongre Merkezi'nde düzenlenen "Türk-Arap Turizmciler Buluşması" basın toplantısının ardından gazetecilerin sorularını yanıtladı.

"Taksim Meydanı Düzenleme Projesi" çalışmalarında ortaya çıkan bir duvar kalıntısının tarihi eser olabileceği yönündeki iddialara ilişkin soru üzerine Günay, çalışmaların ilgili kurulların gözetimi altında devam ettiğini söyledi.

Arkeoloji Müzesi'nin, kazı alanında sürekli denetim yaptığını belirten Günay, İstanbul Büyükşehir Belediyesi ile yüklenici firmanın da ilgili kurumun denetim kararını yerine getirdiğini kaydetti.

Günay, kazıların, daha önce "arkeologlar tarafından elle yapılacağı için işin bitmeyeceği" yönünde asılsız haberlerin çıktığını hatırlatarak, şöyle devam etti:

"Taksim'deki yayalaştırma çalışmalarını biz de dikkatle takip ediyoruz. Kurullarımız gereken izinleri verdi. Herhangi bir önemli buluntunun olması halinde daha dikkatli çalışma yapılacağını söylemiştim. Çünkü burası arkeolojik olarak tespit edilmiş bir alan değil. Kentsel sit alanı. Duvar çıktı. Duvarın ne olabileceği konusunda şimdi çalışma yapılıyor. Arkadaşlarımızın bir yapı değil, mezarlık kalıntısı olabileceğine ilişkin bilgileri var. Bunları dikkatle izleyeceğiz. Oradan herhangi bir önemli tarihi eser çıkarsa elbette gereği yerine getirilecek. Şu anda bize ulaşmış özel bir buluntu bilgisi yok."

Bakan Günay, tarihi eser çıkması durumunda çalışmaların sürdürülmesi için gereken dikkati ve hızlı çalışma temposunu sergileyeceklerini vurguladı.

Bölgede yayaların mağdur olduğunun ve trafikte yoğunluk yaşandığının belirtilmesi üzerine Günay, ilgili kurumların her türlü önlemi alamaya çalıştığını, Büyükşehir Belediyesi'nin, işin bir an önce düzene girmesini, ulaşım güzergahlarının açılmasını ve çevredeki esnaf ile otellerin rahatsız olmamasını istediğini ifade etti.

"(Haydarpaşa Port) Haydarpaşa'nın silüetini bozmayacak"

"Haydarpaşa Port" projesinin Büyükşehir Belediye Meclisi'nde oy çokluğuyla kabul edilmesiyle ilgili görüşü sorulan Günay, projede kendilerini ilgilendiren kısmın, Haydarpaşa'nın silüetinin bozulmaması olduğunu söyledi. 

Günay, bu konuda herhangi bir sıkıntılarının olmadığını vurgulayarak, "Projede bizi ilgilendiren, yapının silüetinin gölgelenmemesi ve yapının özgünlüğünün ortadan kaybolmamasıydı. O konuda herhangi bir sıkıntımız yok. Haydarpaşa tarihi binası olduğu gibi korunacak ve o çevrede yüksekliğini aşan bir yapı olmayacak" dedi.

"Haliç Metro Geçiş Köprüsü'nün İstanbul'un silüetini bozduğuna yönelik son günlerde haberler var. Siz ne söyleyeceksiniz?" sorusu üzerine Günay, aynı kaygıları taşıdığını belirtti.

Günay, konuyla ilgili bir çalışması olup olmadığının sorulması üzerine de "Hukuken yapabileceğim her şeyi yaptım. Kaygıları paylaşıyorum sadece" ifadesini kullandı.

TRT İstanbul Radyoevi'nin BM'ye verileceği iddiası

Günay, TRT İstanbul Radyoevi'nin Birleşmiş Milletler'e (BM) verileceği yönündeki iddialara ilişkin soruya karşılık, geçen yıllarda Ankara'da 2. TBMM binasının Senato'ya verildiğini, daha sonra yapıda önemli olumsuz etkilerin ortaya çıkarıldığını söyledi.

Bakan Günay, "Biz şimdi burayı yeniden Cumhuriyet Müzesi olarak açarken, Senato dönemindeki kullanımın olumsuz izlerini silmek konusunda büyük gayretler gösterdik. İstanbul Radyoevi'nin de İstanbul'un özel yapılarından biri olduğunu ve özgünlüğünün korunması gerektiğini düşünüyorum. Bu konuda bize bir şey sorulduğunda, bu doğrultuda görüşlerimizi söyleyeceğiz" diye konuştu.