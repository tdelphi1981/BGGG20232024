CHP, o mektubu yargıya taşıyor
CHP'li milletvekilleri, TBMM Darbeleri Araştırma Komisyonu'nda ifade veren ve Kenan Evren'e, "Alevi-Kızılbaş katliamını başlatan benim" diye mektup yazdığı ileri sürülen dönemin Emniyet Genel Müdürü Refet Küçüktiryaki hakkında suç duyurusunda bulunacak. O mektubu açıklayan CHP Malatya Milletvekili Veli Ağbaba, mektupta adı geçen Abdülkadir Aksu hakkındaki iddiaların araştırılması için de TBMM Başkanlığı'na başvuracaklarını açıkladı. CHP Malatya Milletvekili Veli Ağbaba, TBMM'de düzenlediği basın toplantısı ile Meclis Darbeler ve Muhtıraları Araştırma Komisyonu'nda ortaya çıkan bir mektubu açıkladı. Ağbaba, 12 Eylül askeri darbesinin gerçekleştiği dönemde Emniyet Genel Müdürü olarak görev yapan ve öncesinde Malatya Valiliği yaptığı sırada kentte Alevilere dönük baskıların hamisi olmakla suçlanan Refet Küçüktiryaki'nin, Kenan Evren'e yazdığı ileri sürülen mektubu paylaştı. Ağbaba, "Kendisini Yavuz Sultan Selim'den sonra en büyük Alevi-Kızılbaş düşmanı olarak tanıtan, Malatya İl Merkezi'nde 40 bin Alevi'ye kan kusturmakla ve Alevi Kızılbaş kasabı olmakla övünen, 12 Eylül döneminin Emniyet Genel Müdürü Refet Küçüktiryaki, Malatya'da 23 Temmuz 1975- 07 Şubat 1978 tarihlerinde Valilik yapmış" diyerek mektubu okudu. 

İşte o mektup

Eski İçişleri Bakanı Abdülkadir Aksu'nun adının da anıldığı, Ağbaba'nın okuduğu 12 Şubat 1980 tarihli mektup şöyle:

"Beni Emniyet Genel Müdürü yapan Başbakan Süleyman Demirel değildir. Ben, beni keşfeden Amerikan Hükümeti'nin Ankara temsilcilerince tavsiye üzerine bu göreve atandım. Türkiye'de ilk defa resmi olarak Alevi-Kızılbaş 'Soykırımı'nı başlatan (devlet adına) benim. 1976 yılının Ocak ayında, Malatya Beylerderesi olayından sonra, Malatya İl Merkezi'ndeki 40 bin Alevi-Kızılbaş'a kan kusturdum. Yavuz Sultan Selim'den sonra, en büyük Alevi-Kızılbaş düşmanı benim. Bunu ispat ettim ve ispat etmekte de devam edeceğim. Ben Beylerderesi olayları sırasında yanımda Malatya İl Jandarma Komutanı Albay olduğu halde, 'Malatya'daki tüm Alevi-Kızılbaş köylerini ortadan kaldırmalı' dedim. Benim bu sözlerimi Mayıs 1976 tarihli 'Halkın Kurtuluşu' adlı dergi apaçık yazdı. Şu anda Emniyet Genel Müdürüyüm. 1976 yılında ben Malatya'da Vali iken, Malatya Emniyet Müdürü olan (ki en az o da benim kadar Alevi-Kızılbaş kasabıdır) Abdülkadir Aksu'yu benim yardımcım yaptım. Ankara'da Alevi-Kızılbaşların oturduğu 'Kurtarılmış Bölge' adlı semtlere kan kusturan Reşat Akkaya'yı Ankara Emniyet Müdürü yapan benim. Sıkıyönetim Komutanının emriyle görevinden alındı. Zannedilmesin ki pasifize oldu. Bölgede kalarak gerçek Ankara Emniyet Müdürü yine o olacaktır. Beni hiçbir kuvvet yerimden söküp atamaz. Ne Başbakan ne de Cumhurbaşkanı ne de bir başkası. 1981 yılı seçimlerinde AP'den Malatya Milletvekili adayıyım. Beni silah kaçakçılığı ile suçlayanlara şunu söylemek isterim ki: Ben Bulgaristan üzerinden gelen Komünist silahlarla Alevi kasaplığını yürütmüş adamım."

Küçüktiryaki ve Aksu iddiaları yalanlamıştı

Bu mektup TBMMM Darbe ve Muhtıraları Araştırma Komisyonu'nda gündeme gelip sorulduğunda, Küçüktiryaki mektubu, kendisinin yazmadığını söyleyerek, iddiaları yalanlamıştı. AK Parti milletvekili Abdülkadir Aksu da konuya ilişkin yaptığı açıklamada iddiaları reddetmişti.

"Yaşananlar mektubu doğruluyor"

Bu mektubun kanıtının Maraş, Sivas ve Malatya olduğunu belirten Veli Ağbaba ise şunları söyledi:

"Bu mektupta yazıldığı gibi Alevilere kan kusturulmuştur. Ayrıca Malatya Valiliği Döneminde bu zat, Malatya'daki çok sayıda cinayetin hamiliğini yapmıştır. Bu dönemde onlarca cinayet işlenmiştir. Mektupta sözü edilen Beylerderesi Olayı doğrudur ve hala insanların hafızasında tazeliğini korumaktadır. Üç solcu gence Beylerderesi'nde operasyon yapılmış, sağ yakalamaları mümkünken ikisi öldürülmüş, İlker Akman isimli sol görüşlü genç ise sağ yakalandığı halde vurularak öldürülmüştür. Bu valinin görev yaptığı dönemde ve bu olayları takip eden zaman içerisinde onlarca insan öldürülmeye devam edilmiştir. Malatya'nın belki de hem ekonomik hem siyasi olarak geri gitmesine neden olan Malatya Belediye Başkanı ve torunlarının katledildiği Hamido olayları da 1978 yılında yaşanmıştır. Hamit Fendoğlu, gelini ve iki torunun evlerine gönderilen paket içerisindeki bombayla paramparça olduğu bu olay sonrasında Malatya yakılıp yıkılmış, işyerleri tahrip olmuş, 8 kişi ölmüş, 20'si ağır 100 kişi yaralanmıştır."

CHP'liler suç duyurusunda bulunacak

Yaşananların, "Malatya'nın en karanlık dönemi" olduğunu ifade eden Ağbaba, "Alevi-Sünni kavgası yaratmak amacıyla çıkarılan bu olaylar, ilgili kişiler tarafından itiraf edilmiş olmalarına rağmen hala açıkça ortaya çıkarılamamıştır. Devletin resmi arşivlerinde yer alan, Meclis Darbeleri Araştırma Komisyonu Başkanı tarafından okunan bu resmi belge hakkında Cumhuriyet Savcılarını göreve davet ediyorum" dedi. 

"Zamanaşımı" denirse, AİHM'e taşınacak

Ağbaba, bir grup CHP'li milletvekili ile birlikte bu konuda suç duyurusunda bulunacaklarını da açıkladı. Ağbaba, insanlık suçlarında zamanaşımı olmayacağını vurgulayarak, savcıların zamanaşımı gerekçesiyle harekete geçmemesi halinde meseleyi AİHM'e taşıyacaklarını açıkladı. Ağbaba, "Alevilere soykırım yaptığını itiraf eden bu şahsın halen aramızda dolaşıyor olması insanlık adına utançtır. Gizli denilen ama varlığı dahi sorgulanamayan bir takım tanık ifadeleriyle, tahrip edilmiş bilgisayarlardan çıkan asılları asla bulunamayan dijital belgelerde ismi geçti diye halen cezaevlerinde tutuklu bulunan insanların olduğu bir dönemde, Kenan Evren arşivinde yer aldığı ifade edilen bu mektup soruşturulmayı,  yargılamayı fazlasıyla hak ediyor" diye konuştu.

Abdülkadir Aksu hakkında araştırma komisyonu talep edecekler

Ağbaba, mektupta ismi geçen eski İçişleri Bakanı ve AK Parti milletvekili Abdülkadir Aksu hakkındaki iddiaların da araştırılmasını istedi. Ağbaba, "Hükümet bu konuda sessiz kalmamalıdır, kalamaz da. Bu olaya duyarsız kalan hiç kimse vicdanına da bu hesabı veremez. Biz CHP olarak bu konuyla ilgili bir araştırma komisyonu kurulması gerektiğini düşünüyoruz. Bununla ilgili talebimizi yarın TBMM Başkanlığına getireceğiz" şeklinde konuştu.

Ağbaba'nın, Refet Küçüktiryaki'nin Malatya Valisi olduğu tarihlerde şehirde öldürülen 101 kişinin de isimlerini açıkladı.