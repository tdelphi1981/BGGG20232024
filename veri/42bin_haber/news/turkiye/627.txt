Kimlik kartları için saatlerce beklediler
Açıköğretim öğrencisi binlerce kişi, 'öğrenci kimlik kartlarını' almak için Fatih'teki Aksaray Açıköğretim Bürosu önünde yüzlerce metre uzunluğunda kuyruk oluşturdu 
 Anadolu Üniversitesi Açıköğretim Fakültesi öğrencileri, açık öğretim bürolarından dağıtılmaya başlanan kimlik kartlarını almak için sabahın erken saatlerinden itibaren sıraya girdi. 
 Kimlik kartlarının yaklaşık bir ay gecikmeli dağıtılmaya başlanması ve hafta sonu da sınavların olması açık öğretim büroları önünde uzun kuyruklar oluşmasına yol açtı. 
 Öğrenciler arasında sıra tartışmaları yaşanırken büro önünde bekleyen güvenlik görevlileriyle de zaman zaman gergin anlar yaşandığı görüldü. 
 Anadolu Üniversitesi Açıköğretim Fakültesi öğrencisi Armağan Kartal, kimlik kartlarının sınava iki gün kala dağıtılmaya başlandığını ve birçok kişinin öğrenci kimliğini alamama tehlikesi olduğunu dile getirdi. 
 'KARGOYLA GÖNDERİYORLARDI'
  
 Kartal "Dün akşam telefonlarımıza mesaj geldi. Kimlik kartlarımızı almamız istendi. Sabah 06:30’da gelenler var ve hâlâ sıra bekliyorlar. Burada bekleyen herkes bu sıkıntıyı yaşıyor. Bununla ilgili tedbirlerin daha önce alınması gerekirdi" diye konuştu. 
 Mine Can adlı öğrenci de tepkisini şu şekilde dile getirdi: "Müracaat ettik ve dilekçemizi verdik. Ancak muhattap alınmıyoruz, sıra bekleyeceksiniz dediler. Saat 08.30’dan itibaren buradayız. Ayaklarımız buz kesmeye başladı. Öğretim bu kadar zor mu? Daha önceki yöntem daha iyiydi; kimlik kartları evimize kadar kargoyla geliyordu." 
 ÖSYM, ’BİZİMLE İLGİSİ YOK’
  
 Açık Öğretim Fakültesi öğrencilerinin kitaplarını zamanında alamamasıyla ilgili suçladığı ÖSYM’den açıklama geldi. Ölçme Seçme ve Yerleştirme Merkezi Başkanlığı, Basın ve Halkla İlişkiler Müşaviri Yrd. Doç. Dr. Yasin Bulduklu haber üzerine şu açıklamayı yaptı: 
 "Bugün bazı basın, yayın organlarında ’Açık öğretim çilesi’ başlığı altında verilen haberlerde ’ÖSYM yetkilileri bize kitap kalmadığını söylüyor’ şeklinde ifadelere yer verilmektedir. Açık öğretim fakültelerinin kayıt, kitap dağıtımı veya kimlik belgeleri düzenlenmesi işlemleri ile Kurumumuzun herhangi bir ilgisi bulunmamaktadır." 
 Kitap dağıtımının da Anadolu Üniversitesi Açık Öğretim Fakültesi’nce yapıldığı bildirildi. 
 Enver ALAS/İSTANBUL,(DHA)
  