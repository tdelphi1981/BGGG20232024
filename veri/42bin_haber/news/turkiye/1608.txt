Türkiye'nin en büyük deney hayvan merkezi
 
 ÇOMÜ’den yapılan açıklamaya göre, Laçiner, merkez müdürü Prof. Dr. Metehan Uzun’u ziyaret ederek, binada inceleme yaptı. Rektör Laçiner, deney hayvanları merkezinin açılmasıyla ÇOMÜ için büyük bir hayalin gerçekleştiğini ifade ederek, şunları kaydetti: 
 "Binanın inşaatını çok kısa bir zamanda bitirmiştik fakat bu tür merkezler sadece bina yapmaktan ibaret değil. Şu anda birçok laboratuvar faaliyete geçmiş durumda. Arkadaşlarımız önceki gün bizlere müjdeli bir haber getirdiler. Deney Hayvanı Üretici Kullanıcı ve Tedarikçi Kuruluşlara Mahsus Çalışma İzin Belgesi’nin alınmasıyla, merkez faaliyetlerine resmi olarak başlamış oldu. Pek çok hayvanın üzerinde çalışma yapmaya imkan sağlayacak bir belge bu. Ziraat Fakültesi’nden, Deniz Bilimleri ve Teknolojisi Fakültesi’nin araştırmalarına kadar birçok araştırma bu merkezde, bu çalışma izni sayesinde yapılmış olacak." 
 Merkezde Çanakkale Boğazı’nda ve çevresinde bulunan balıklar ile deneylerde kullanılacak diğer canlılar üzerinde çeşitli çalışmalar yapılacağı bilgisini veren Rektör Laçiner, "Aynı zamanda tıp fakültesi hastanemizin ihtiyacı olan araştırmaları burada yapmak mümkün olacak. Herhangi bir rahatsızlığın tedavisinde kullanılan kimyasal maddelerin, ilaçların, çeşitli tedavi araçlarının insandan önce deney hayvanları üzerinde incelenmesi, sonuçlarının tetkik edilmesi sonucunda hem mevcut ilaçların etkileri daha net biçimde ortaya çıkacak, hem de yeni ilaçların geliştirilmesi, yeni tedavi yöntemlerinin bulunması da bu sayede mümkün hale gelecek" dedi. 
 TÜRKİYE İÇİN BİR İLK
  
 Laçiner, deney hayvanları merkezinin iki buçuk katlı olduğunu ifade ederek, bu büyüklükte Türkiye’de başka bir deney hayvanları araştırma ve üretim merkezinin bulunmadığına kaydetti. Deney hayvanları merkezindeki personelin çalışmalarını hummalı biçimde sürdürdüğünü dile getiren Laçiner, şu bilgileri verdi: 
 "Merkez sayesinde Çanakkale’de yapılan bilimsel araştırmaların sayısında bir patlama bekliyoruz. Geçmişte oldukça zor koşullarda yapılan deneyler, bundan sonra tamamen evrensel standartlara, ulusal standartlara uygun bir ortamda gerçekleşmiş olacak. Şu an için araştırma merkezinin altyapısına baktığımız zaman olması gerekenin 3’te yada 4’te 1’i kadar teknik donanıma sahibiz. Bu bile bize çok büyük avantaj, ciddi çalışmaların yapılmasına imkan sağlıyor. Geri kalan eksiklikler de tahminimce bu yıl tamamlanacak. Böylece sadece Türkiye’nin değil, bölgesinin ve dünyanın çok önemli bir araştırma merkezine ÇOMÜ kavuşmuş olacak." 
 MERKEZ 24 SAAT AÇIK  
  
 Deney Hayvanları Yetiştirme Uygulama ve Araştırma Merkezi Müdürü Prof. Dr. Metehan Uzun, merkezin yoğun bir faaliyet içinde olduğunu bildirdi. Uzun, 31 Ocak tarihi itibariyle ruhsat aldıklarını, şu anda fare kafeslerinin tamamen dolu olduğunu, devam eden 11 araştırmanın bulunduğunu, 4 araştırmacının müracaat formu doldurduğunu belirterek, mart ayında söz konusu araştırmacılarla çalışmayı planladıklarını ifade etti. 
 ÇOMÜ’nün birçok fakülte ve biriminin merkezden yararlanabileceğini söyleyen Uzun, şunları kaydetti: 
 "Burası, deney hayvanları üzerinde çalışma yapabilecek tüm birimlere açık. Dolayısıyla bu portföy içinde Mühendislik Fakültesi de girebilir. Zaten Biyoloji bölümü deney hayvanları üzerinde çalışıyor. Tıp Fakültesi’nde de çok yoğun talep var. Sağlık alanındaki diğer yüksekokullarımızın da burayı kullanacağını düşünüyorum. Ziraat Fakültesi’nin de deneysel çalışmalara ihtiyacı var. Dolayısıyla sosyal branşların dışında kalan fen ve sağlık alanındaki hemen hemen tüm fakülteler, merkezimizden yaralanabilirler. Merkezimiz 24 saat açık. Bir-iki gün içinde online başvurulara başlayacağız. Araştırmacıların, merkezin imkanlarını görmek merkezin imkanlarından yararlanmak için buraya gelmesine gerek kalmayacak. Online bize müracaat edebilecek." 
 ETİK KURULUN ONAYLAMADIĞI HİÇBİR ÇALIŞMAYA İZİN VERMEYECEĞİZ 
  
 Prof. Dr. Metehan Uzun, etik kurulun onaylamadığı hiçbir çalışmaya izin vermeyeceklerine işaret ederek, şu bilgileri verdi: 
 "Merkezimiz, Gıda Tarım ve Hayvancılık Bakanlığı ruhsatlı olduğu için zaten hayvan refahını ön planda tutmak zorundayız. Tüm odalarımız 21, 22 derecelik sabit ısıda ve 24 saat havalandırma söz konusu. Hayvanların yemleri ve suları sürekli olarak önlerinde bulunduruluyor. Bunlar belirli saatler aralığında sürekli kontrol ediliyor. Dolayısıyla hayvan refahı açısından herhangi bir problemimiz söz konusu değil. Zaten yasalar da bunu bize zorunlu kılıyor. Yasalara azami dikkat ediyoruz. Sayın rektörümüzün desteğiyle çok büyük bir yatırım yaptık. Tüm arkadaşları, çalışanları buraya bekliyoruz." 
 AA