Türk erkeği Rus gelin seviyor
Antalya'da 2012'de 353 yabancı, Türk vatandaşlarıyla hayatlarını birleştirdi. İlçede 96 Türk erkeği, Rus kadınlarla evlendi 
 Antalya’nın Alanya İlçesi’nde 2012 yılı içerisinde 353 yabancı, Türk vatandaşlarıyla hayatlarını birleştirdi. İlçede 96 Türk erkeği, Rus kadınlarla evlendi. Alanya’da resmi kayıtlara göre, 90 ülkeden 22 bin 366 yabancı yerleşik yaşıyor. 
 'Yeni Alanyalılar' olarak adlandırılan yabancıların büyük kısmı emekli. Alanya’daki yabancı nüfusunun büyük kısmını Rus, Alman, Danimarka ve Norveçliler oluşturuyor. İlçede 4 bin 375 Rus, 3 bin 734 Alman, 3 bin 711 Danimarkalı ve 1074 Norveçli yerleşik yaşıyor. İlçede yine 40 ülkeden 960 yabancı istihdam sağlıyor. 
 Alanya; İstanbul, Antalya, Ankara, İzmir ve Muğla’dan sonra en fazla yabancı sermayeli firmanın bulunduğu bölge konumunda yer alıyor. İlçedeki yabancılar, genel anlamda emlak sektöründe yoğunlaşırken, oto kiralama, restoran, kuaför, masaj salonu gibi işyerlerini de işletiyor. Alanya Belediye Meclisi bünyesinde Yabancılar Meclisi oluşturulurken, Mahmutlar Beldesi ve Alanya merkezde de yabancılar için birer mezarlık bulunuyor. 
 Alanya’yı kendilerine yeni yurt seçen, Türk adet ve örflerine göre yaşamlarını sürdüren yabancılar, Türkiye’den gelin alıp gelin de veriyor. Alanya’da 2012 yılında gerek yerleşik yaşayan gerekse tatil için gelen kadın turistler, Türk erkeklerle evlenip yuva kuruyor. Alanya’da geçen yıl toplam 353 yabancı kadın, Türk vatandaşlarıyla hayatını birleştirdi. Türk erkeklerle evlenen yabancı kadınların çoğunluğunu ise Ruslar oluşturdu. En çok gelin alınan ülke 96 kadınla Rusya olurken, bu ülkeyi Almanya, İsveç, Norveç ve Finlandiya takip etti. 
 İKLİM VE İLGİ BİRİNCİ ETKEN
  
 Alanya Rus Dili Konuşanlar İşbirliği ve Dayanışma Derneği (ARDİD) Başkanı Anjelika Anzhela, turist olarak Türkiye’ye gelen Rus kadınların burada gördükleri sıcak ilgi ve iklim koşullarının Türk erkekleriyle evlenmelerindeki en önemli faktör olduğunu söyledi. Her insanın Türkiye’de ve özellikle Akdeniz bölgesinde yaşamak istediğini belirten Anzhela, "Ruslar paraya önem vermiyor. Sıcak iklim ve kendilerine gösterilen ilgi onlara cazip geliyor. Bunun için Türkiye’de yaşamak ve aile kurmak istiyorlar" dedi.
 'NATAŞA İZLENİMİ SİLİNDİ’ 
 Rus kadınlarla evlenmek isteyen Türk erkeklerinde yaş sınırı olmadığını dile getiren Anzhela, "Gençler kadar yaşlı Türk erkekleri de Rus kadınlarla evlenmek için bizden yardım istiyor. Oğlunu Rus kadınla evlendirmek isteyen bir anneden bile telefon aldım. Bu da Rus kadınlarının eski ’Nataşa’ izleniminin silindiğini gösteriyor. Başka ülkelerde de evlenen Rus arkadaşlarım var. Fakat Rus kızların ilk tercihi Türkiye ve Türk erkekleri" diye konuştu.
   
 3 YILDIR ARTIŞ VAR 
 Alanya’da Türk vatandaşlarıyla evlenen yabancı sayısında son 3 yıldır artış yaşanıyor. Alanya Nüfus Müdürlüğü verilerine göre, 2010 yılında 272, 2011 yılında 324, 2012 yılında ise 353 yabancı, Türk vatandaşlarıyla hayatını birleştirdi.
  