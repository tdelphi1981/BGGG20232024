Gorbaçov Nişantaşı'nda
Şişli Belediyesi'nin davetlisi olarak İstanbul'da bulunan eski Sovyetler Birliği'nin Devlet Başkanı Mihail Gorbaçov, Şişli Belediye Başkanı Mustafa Sarıgül ile birlikte Nişantaşı'nı gezdi. Şişli Belediyesi ve Yeni Politika Forumu'nun düzenlediği "Ortadoğu ve Akdeniz'in Geleceği" konulu bir toplantı nedeniyle İstanbul'da bulunan Eski Sovyetler Birliği Devlet Başkanı Mihail Gorbaçov, Şişli Belediye Başkanı Mustafa Sarıgül, eski Başbakanlardan Mesut Yılmaz ve beraberindeki heyet ile birlikte Nişantaşı'nı gezdi. 

Nişantaşı'ndaki yılbaşı hazırlıklarıyla ilgili Sarıgül'den bilgi alan Gorbaçov, Nişantaşı'na hayran kaldı.Bu arada Nişantaşı, ihtişamına ve görkemine yakışır şekilde yepyeni bir yılı karşılamaya hazırlanıyor. 

Şişli Belediyesi'nin yılbaşı projesinin konsepti bu yıl "Nişantaşı Oyuncak Fabrikası". Bu konseptle tasarlanan ve cadde cadde geliştirilen fikirler dahilinde yılbaşı etkinlikleri ve süslemeler oldukça dikkat çekiyor. Ünlü Rus besteci Çaykovski'nin 1891 yılında bestelediği son balesi olan Fındıkkıran Balesi'nden esinlenilerek yaratılan konsept çerçevesinde kurşun askerler, oyuncak ayıcıklar, hediye paketleri ve yılbaşı neşesini yansıtan süslemeler Nişantaşı sokaklarında yerini aldı.