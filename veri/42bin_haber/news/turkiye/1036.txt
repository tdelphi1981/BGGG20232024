Erdoğan bu kez Karadeniz vekilleriyle buluşacak
Başbakan Erdoğan Doğu ve Güneydoğulu vekillerle gerçekleştirdiği değerlendirme ve istişare toplantısının ikincisini Karadeniz Bölgesi milletvekileriyle yapacak. Geçen ay partisinin Doğu ve Güneydoğu vekilleriyle bir araya gelen Erdoğan, terörle mücadele ve demokratik açılım sürecini görüşmüştü. 

Erdoğan 23 Ocak Çarşamba günü de, Karadeniz milletvekilleriyle kahvaltıda buluşacak. AK Parti Genel Merkezi'ndeki toplantı, saat 10.00'da başlayacak.

Toplantıda başta İmralı ile görüşme süreci olmak üzere bölgedeki sorunlarla dış politika ve güncel siyasi konulara ilişkin görüş alışverişinde bulunulacak.

Erdoğan'ın yaklaşan yerel seçim sürecinde Türkiye'nin değişik bölgelerindeki milletvekilleriyle gruplar halinde bir araya gelmeye devam edeceği belirtildi.