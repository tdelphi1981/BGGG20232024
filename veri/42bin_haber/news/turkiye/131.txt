İsrail Gazze'yi vurdu, Türkiye ayakta
İsrail'in Gazze'ye düzenlediği hava saldırıları İstanbul, Ankara ve Konya'da protesto edildi. İstanbul'da Fatih Camii'nde, Konya'da Kültürpark'ta, Ankara'da ise İsrail Büyükelçiliği'nin önünde toplanan eylemciler sloganlar atarak saldırılara tepki gösterdi. 
 İsrail'in Gazze'ye düzenlediği hava saldırısı, İstanbul'da protesto edildi. 
Fatih Cami avlusunda, İsrail'in Gazze'ye düzenlediği hava saldırısına tepki için toplanan gruba hitap eden Hamas Siyasi Büro Üyesi Ebu İmad, grubun, içlerindeki Gazze ve Filistin sevgisini ortaya koyduğunu belirterek, "Direnişteki arkadaşlarımız hiçbir şeyden korkmuyor, onlar Filistin için canlarını vermeye hazır. Gazzeli mücahitlerin silah olarak eksikleri var ama kalplerindeki şehadet duygusu, düşman silahlarından üstündür" diye konuştu. 
İsrail Başbakanı Binyamin Netanyahu'nun saldırıyı seçim hesaplarından dolayı yaptığını söyleyen İmad, tüm İslam ümmetini Filistin davasına sahip çıkmaya ve Filistin davası üzerinde birleşmeye çağırdı. 
İmad, Türkiye halkına Filistin'in yanında olduğu için teşekkür etti. Saadet Partisi İstanbul İl Başkanı Selman Esmerer de İsrail'i lanetlediklerini ve protesto ettiklerini söylerken, "Dünya kamuoyuna sesleniyorum: Hayvanların haklarını bile koruyorsunuz, neden Filistin konusunda ses çıkarmıyorsunuz? Filistinliler Müslüman diye mi seyrediyorsunuz?" dedi. 
Filistin meselesinin "Obama'ya devredilemeyeceğini, ümmetin meselesi olduğunu" vurgulayan Esmerer, İslam ülkelerindeki yönetimleri, İslam coğrafyasını, halkları Filistin'e sahip çıkmaya ve katliamları durdurmaya çağırdı. 
Esmerer, katliamların bir an önce son bulması gerektiğini kaydederek, "Katil İsrail'e 'dur' deme zamanı gelmiştir. Gerekirse yarın hep beraber İsrail Konsolosluğu önünde toplanıp, zalim İsrail'i lanetleyeceğiz" diye konuştu. 
Protestonun ardından dağılan grubun bir bölümü Edirnekapı Mezarlığı'na yürüdü ve burada dua etti. Gruptan bazı kişiler de araçlarından Filistin bayrakları sallayarak ve korna çalarak protestoya devam etti.


Ankara'da da eylem

Aynı saatlerde, Ankara'da da eylem vardı. Saldırıları protesto etmek isteyen bazı sivil toplum örgütleri, İsrail Büyükelçiliği önünde toplandı. 
Aralarında çocukların da olduğu grup, ellerinde, ''İsrail Gazze'de, Esad Suriye'de çocukları öldürüyor'', ''katil İsrail hesap verecek'' yazılı pankartlarla Gazze saldırısını protesto etti. 
Gazze'yi telefonla arayan gruptan bir kişi,  son durum hakkında bilgi aldı. 

 Konya'da sosyal medyadan örgütlendiler

 İsrail'in Gazze'ye düzenlediği hava saldırısı Konya'da protesto edildi. Sosyal medya aracılığıyla organize olan bir grup, saat 22.00'den itibaren Kültürpark'ta toplanmaya başladı. 
Ellerinde Filistin bayrakları taşıyan gruptakiler, bir süre slogan attı. Konya Ayder-İHH Yönetim Kurulu Üyesi İhsan Erdim, burada yaptığı açıklamada, İsrail'in ikindiden sonra Gazze'ye büyük bir saldırı başlattığını anımsattı. 
"Şu an itibariyle aralarında kız çocuğunun da olduğu 9 şehidimiz var" diyen Erdim, Gazze'deki Ayder-İHH temsilcileriyle yaptıkları telefon görüşmelerinde, "bombardımanın devam ettiği ve İHH'nın Gazze bürosunun da bu bombardımanda isabet aldığı" bilgisine ulaştıklarını ifade etti. Müslümanların bilinçlendiğini belirten Erdim, "Şu anda Mısır Tahrir Meydanı'ndaki Müslümanlar ayakta. Libya'daki, Tunus, İstanbul'daki ve Arabistan'daki Müslümanlar ayakta, Konya da ayakta" dedi. İ srail'in bunların farkında olduğunu dile getiren Erdim, şunları kaydetti: "Kudüs'ün yolu açılıyor, Şam düşüyor, Suriye düşüyor. İnşallah önümüzdeki günler aydınlık günlere gebe olacak. Bunun hesabı ağır bir şekilde siyonistlerden sorulacak" diye konuştu. 
Necmettin Erbakan Üniversitesi İlahiyat Fakültesi Öğretim Görevlisi Salih Zeki Keş de Gazze'deki harp malulü bir kişiyle telefon görüşmesi yaptı. Telefondaki harp malulü, Gazze'de yaşananları şöyle aktardı: "Gazze'ye yapılan saldırılar askeri noktalara, birtakım köylere ve mahallelere yapıldı. Şehitlerimiz, yaralılarımız var. Yapılan saldırılara buradan füzelerle İsrail'e karşılık vererek kendimizi savunmaya çalışıyoruz. Direnişimiz ne şimdi biter ne de gelecekte biter, direnişe devam edeceğiz. Türkiye'de şehirlerde, caddelerde toplanan kardeşlerime şunu müjdelemek istiyorum. İsrail'in Mısır elçisi Mısır'dan kovuldu. Şu anda 8 şehidimiz ve 70'ten fazla da yaralımız var. Şu an aldığımız habere göre Gazze'nin güneyine doğru İsrail tanklarının ilerlediğini öğrendik." 
Bir süre, "Kahrolsun İsrail" sloganı attan ve tekbirler getiren grup, olaysız dağıldı.