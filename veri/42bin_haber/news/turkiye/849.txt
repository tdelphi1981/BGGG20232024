'İş'te Eşitlik' için imzaladılar
 
 Aile ve Sosyal Politikalar Bakanı Fatma Şahin’in himayesinde hayata geçirilen platformun eş başkanlıklarını Sabancı Holding Yönetim Kurulu Başkanı Güler Sabancı ile Doğuş Holding Yönetim Kurulu Başkanı Ferit Şahenk yapıyor. İmzalanan İş’te Eşitlik Bildirgesiyle toplumsal cinsiyetteki uçurumu yüzde 10’a kadar azaltmak hedefleniyor.
 
 " BURADA TEMEL FAKTÖR EĞİTİM "
 
 Tanıtım toplantısında bir konuşma yapan Aile ve Sosyal Politikalar Bakanı Fatma Şahin, " Biz iddialı bir ülkeyiz, lider bir ülkeyiz. Küresel oyuncu olmayı amaçlamışız, marka şehirler oluşturuyoruz. İleri demokrasiye gideceğiz ama en temel şey güçlü olmak. Bizim başka gidecek yolumuz yok. Doğan herkesin cinsiyeti annesi babası ne olursa olsun doğduğu zaman fırsat eşitliği vermek her türlü imkandan istifade edecek şekilde onları hayata hazırlamak önündeki engelleri kaldırmak ve sürdürülebilir kalkınmada ondan istifade edebilmek için başarmamız gerekiyor. 
 
 Burada temel faktör eğitim. Eğitim en temel olmazsa olmazımız. İlköğretimde, erkek oranı yüksek. Kadınların oranı yüzde 17, erkeklerin yüzde 33. Ön lisansa gelince bir anda bütün denge değişiyor. Kadınların oranı yüzde 15 erkeklerin oranı yüzde 10. Lisans mezunlarında istihdamda kadınların oranı yüzde 50, erkeklerin oranı ise, yüzde 40’ a düşüyor. Biz kimseyi düşürmek istemiyoruz. Kadın erkek beraber şu piramitin renklerini eşitlemek istiyoruz. Hayattaki her şeyi gücü birleştirmek istiyoruz. Erkeklerin üstündeki yükü de azaltmak istiyoruz. İlköğretimde yüzde 98’i yakaladık. Yeni hedefimiz bu oranı yükseköğretimde de yakalamak " dedi.
 
 " CİNSİYET UÇURUMUNU YÜZDE 10 AZALTMAK İÇİN HEDEF KOYDUK "
 
 Sabancı Holding Yönetim Kurulu Başkanı Güler Sabancı da " Parlak bir resim yok ortada. Bunu iyileştirmek için ne yapabiliriz ? Bunun başında taahhüt yapmak bunu istemek gerekir. Sayın Bakanım ve Ferit Bey ile beraber bu çalışmayı 3 sene takip etmeye söz verdik. Sizlere güvenerek söz verdik. Sizler katılacaksınız. Bu ancak beraber yapacağımız bir iş. Bunu iyileştirmek için ulusal bilinci geliştirmek ve Türkiye’nin bilincini dünyaya yaymak için çalışıyoruz. Cinsiyet uçurumunu yüzde 10 azaltmak için hedef koyduk. İnşallah daha iyisini yapacağız " diye konuştu.
 
 " ÖNEMLİ BİR EKSİKLİĞİ GİDERECEĞİNE İNANDIĞIMIZ BİR PROJE "
 
 Doğuş Holding Yönetim Kurulu Başkanı Ferit Şahenk ise, " Sizlerin de bildiği gibi kadının iş hayatına etkili katılımın gelişmiş memleketlerin en önemli ilkelerinden bir tanesi. Biz de son dönemde Türkiye olarak muhakkak kadının toplumumuzdaki neden ve niçin’ ini değiştirme rolünde birçok girişimde bulunuyoruz. Bu anlamda ülkemizde birçok kadın doktor olarak toplumun değişik yerlerinde yer alıyor.
 
 Ama iş hayatında istediğimiz yere gelemedik. Bu anlamda bu girişim Türk kadınının kendini daha aktif olarak göstermesi konusunda önemli bir eksikliği gidereceğine inandığımız bir proje " dedi. Şahenk, " Bizim şu anda imzalayacağımız bu bildirge ve arkasındaki taahhütler bu işin kısa vadede toplumsal daha belirgin hale gelmesini sağlayacak.
 
 Bir Türk vatandaşı olarak ben şunu da görmek isterim. Bu gayretin Sayın Bakanımızın bakanlığında değil, Milli Eğitim Bakanlığımızda da bir projeye dönüşmesi yerinde olacaktır diye düşünüyorum. Çünkü geleceğin kadınlarının motivasyonunu artırmak için geleceğin annelerini yetiştirecek öğretmenlerimize de bunun aktarılmasını önemli buluyorum " şeklinde konuştu. Konuşmaların ardından Sabancı ve Doğuş grupları tarafından İş’te Eşitlik Taahhütnamesine imza atıldı.
 
 İŞ’TE EŞİTLİK PLATFORMU
 
 Üç yıl sürecek İşte Eşitlik Platformunda hedef, kadınların iş gücüne daha fazla katılımını sağlamadaki ekonomik katılım ve fırsatlar alanındaki cinsiyet uçurumunu yüzde 10’a kadar azaltmak. İşte Eşitlik Platformunun hedeflerinden biri de, kadınların iş hayatına katılımı ve onlara sunulan fırsatlar açısından değerlendirildiği indekste 2012 notu 0.414 olan Türkiye’nin notunu 3 yılda yüzde 10’a çıkarmak.
 
 Pınar ÇITAK KOYGUN –Timur TARLIĞ/ İSTANBUL,(DHA) 
  