"Onu hayatta tutan torunuydu"
Mehmet Ali Birand'ın oğlu Umur Birand, babasını hayatta tutanın torunu olduğunu belirterek, ''Yapmış olduğu her şeyi onun için yaptı'' dedi. Tedavi gördüğü hastanede dün vefat eden gazeteci Mehmet Ali Birand'ın eşi Cemre Birand, oğlu Umur, gelini Caterina ve torunu Umberto ile Beykoz'daki evlerinin önünde gazetecilere açıklamada bulundu.

Konuşmasına basın mensuplarına teşekkür ederek başlayan Cemre Birand, ''Mehmet Ali büyük bir şovmendi. Bu da herhalde onun görebileceği en güzel şovlardan birisi oldu. Hepiniz ona büyük bir şevk verdiniz. Eminim o da sizlere verdi. Destek oldunuz, her şeklinde, o da bizleri çok çok sevdi. Hepinize candan teşekkür ediyoruz. Yarın da gelirseniz merasimimize çok memnun oluruz. Çok teşekkür ederiz'' dedi. 

Bir gazetecinin ''Hastaneye gitmeden önce nasıldı, neler konuştunuz?'' sorusunu Cemre Birand, ''Rutin bir şey diye girdi. Pankreas kanserinden ölmedi. Hayat boyu korktuğu kalp krizinden öldü. Yani bu da belki daha iyi oldu. Kim bilir?'' diye yanıtladı.

Umur Ali Birand, ''Size söylediği son şey neydi?'' sorusu üzerine, babasının, ''Niye geliyorsunuz hastaneye? İşiniz, gücünüz yok mu, ne işiniz var?'' dediğini hatırlattı. 

Cemre Birand da aynı soruya ''Ondan bir evvel de 'Akşama balık hazırla' dedi. Bu kadar rutin bir günümüzdü'' karşılığını verdi. 

Umur Birand ayrıca babasını hayatta tutanın torunu olduğunu belirterek, ''Babam pankreas kanseri olduğundan beri onu hayatta tutan torunuydu. Gerçekten hayatta tutan torunuydu. Yapmış olduğu her şeyi onun için yaptı. Kitabı olsun. İnşallah Can Dündar'la birlikte yapacağımız kendi belgeseli, hepsi oğlum Umberto içindi. Babamın yerini hiçbir şey dolduramayacak, hiç kimse de dolduramayacak'' diye konuştu.