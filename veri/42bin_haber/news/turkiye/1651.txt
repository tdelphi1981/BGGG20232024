Hava sıcaklığı hissedilir derecede azalacak
 
 Yarın, Marmara, Ege, Batı Akdeniz ile Eskişehir çevrelerinde yağış bekleniyor. Yağışların Güney Ege ve Batı Akdeniz kıyı kesiminde kuvvetli olmak üzere yağmur ve sağanak şeklinde olacağı tahmin ediliyor. 
 Cuma günü mevcut yağışlı havaya ilave olarak yurdun Balkanlar üzerinden gelen soğuk havanın etkisine girmesi bekleniyor. Marmara, Ege, Akdeniz, İç Anadolu, Batı ve Orta Karadeniz, Doğu Karadeniz’in iç kesimi, Doğu Anadolu’nun kuzey ve batısı ile Güneydoğu Anadolu’nun batısında yağış bekleniyor.  
 Yağışların Muğla, Antalya’nın doğu ilçeleri, Osmaniye ve Hatay’ın kıyı ilçelerinde kuvvetli olmak üzere yağmur ve sağanak, Doğu Anadolu’nun kuzeyi ile zamanla Batı Karadeniz’in iç kesimleri, İç Ege, Göller Yöresi, Eskişehir, Bilecik ve Kırklareli çevrelerinde karla karışık yağmur ve kar şeklinde olması tahmin ediliyor. 
 Cumartesi günü, Marmara’nın batısı ve Kıyı Ege dışında tüm bölgelerde görülecek yağışların kıyı kesimler ile Güneydoğu Anadolu’da genellikle yağmur, iç kesimlerde karla karışık yağmur ve kar şeklinde olması bekleniyor. Pazar günü iseyağışların yurdun doğusunda etkili olmaya devam edeceği tahmin ediliyor. 
 Mevsim normalleri üzerinde seyreden hava sıcaklığının Cuma günü batı bölgelerde, hafta sonunda ise yurdun kuzey ve iç kesimlerinde hissedilir derecede (3 ila 7 derece) olmak üzere ülke genelinde azalacağı ve önümüzdeki hafta yurt genelinde mevsim normalleri civarında seyredeceği bekleniyor. 
 DHA