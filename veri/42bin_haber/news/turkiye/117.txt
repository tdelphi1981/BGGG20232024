Eski milletvekili "B1 vitamini" nedeniyle gözaltında!
Avrupa Parlamentosu eski milletvekili Feleknas Uca, Atatürk Havalimanı'nda Terörle Mücadele polisi tarafından gözaltına alındı. Uca, beraberinde açlık grevinde bulunan mahkumların, "Wernicke Korsakoff" hastalığına yakalanmamaları için kullanmaları gereken ve yurt dışından temin edilebilen B1 vitaminlerini getiriyordu. 
Diyarbakır’a gitmek için THY ait bir uçakla Köln’den İstanbul’a gelen Avrupa Parlamentosu’nun (AP) eski milletvekili Feleknas Uca, Türkiye’ye girişi sırasında bildirim yapmadan çok sayıda B1 vitamini soktuğu için Atatürk Havalimanı’nda gözaltına alındı. 
Edinilen bilgiye göre; AP'nin eski milletvekili Feleknas Uca, önceki akşam saat 23.00 sıralarında Türk Hava Yolları’na ait bir uçakla Köln’den İstanbul’a geldi. Yine Türk Hava Yolları’na ait bir uçakla dün gece 01.10’da Diyarbakır’a gidecek olan Uca’nın valizleri polis tarafından arandı. 
Yapılan aramada 248 kutu B1 vitamini bulundu. Vitaminlere el konulurken, Feleknas Uca, buradaki ilk ifadesinde vitaminleri, Diyarbakır Cezaevi'nde açlık grevinde olan tutuklu ve hükümlülere getirdiğini söyleyince, Terörle Mücadele Şube Müdürlüğü ekiplerine haber verildi. Havalimanına gelen ekipler, Feleknas Uca’yı İstanbul İl Emniyet Müdürlüğü’ne götürdü. 
Saf B1 vitamini Türkiye'de üretilmiyor ve bulunmuyor 
Öte yandan, B1 vitamini; açlık grevi ve ölüm orucundaki kişilerde açlık nedeniyle görülen, beden işlevlerinde düzensizlik ve hafıza kaybı yaşamalarına neden olan Wernicke Korsakoff hastalığına önlem olarak kullanılıyor. Ancak, B1 vitamini Türkiye'de saf halde üretilmiyor ve bulunmuyor. Bunun için de yurt dışından getirilmek zorunda. B1 vitamini, 2000 yılında cezaevlerinde süren ölüm oruçları sırasında da yurt dışından temin edilmişti. Türkiye'de sadece B vitamini kompleksi halinde bulunan B1 vitamini, uzun süreli açlık grevlerinde bu yolla alındığında, diğer vitaminlerin vücutta birikmesi ileride sağlık sorunlarına yol açabiliyor. Bu nedenle uzmanlar saf B1 vitamini olmadığı durumlarda kompleks olarak alınabileceğini söylüyorlar ancak saf halde alınması gerektiğinin altını çiziyorlar. Türkiye İnsan Hakları Vakfı (TİHV) İstanbul Temsilcisi Dr. Şükran İrençin, bianet'e yaptığı açıklamada, saf B1 vitamininin sadece yurtdışından getirtilebildiğini, Türkiye'de B1 vitamini üretilmediğini ve saf B1 (sadece B1 vitamini içeren ürün) olarak satılmadığını söyledi. Dr. İrençin, "Özellikle açlık grevi gibi çok uzun süreli kullanımlarda mutlaka saf B1 vitamini alınması gerekiyor, preparatların içerisindeki diğer vitaminlerin vücutta birikme yapması ileride sağlık sorunlarına yol açabiliyor. Nörolojik semptomların kalıcı hasara dönüşmemesi için B1 vitamini alınmalı, saf B1 tercih sebebi ancak hiç almamaları daha kötü olacağından yan etkileri göz ardı edilerek B vitamini kompleksi de alınabilir" diye konuştu.