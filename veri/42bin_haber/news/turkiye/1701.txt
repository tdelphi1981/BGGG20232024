Irmak'ın cesedi bulundu
Antalya'da sel sularına kapılarak kaybolan 3,5 yaşındaki çocuğun cesedi dere içinde bulundu. 
Antalya'da, önceki gece sağanak yağmurun etkisiyle taşan Sarısu Deresi'nde otomobilin sürüklenmesiyle kaybolan 3.5 yaşındaki Emine Irmak Reyhaniye'nin  cesedi bulundu.
 
 Bugün sabah saatlerinde sel sularına kapılarak kaybolan Emine Irmak Reyhaniye'nin bulunması için itfaiye, Antalya Emniyet Müdürlüğü Deniz Şube Müdürlüğü'ne bağlı dalgıçlar ve polis ekipleri ile Antalya Afet ve Acil Durum Müdürlüğü Sivil Savunma ve Kurtarma Ekipleri'nce Sarısu Deresi'nde arama çalışmalarına başlandı. 

 Sabah saatlerinden öğleye kadar, ailenin içinde bulunduğu otomobilin bulunduğu yerden denize kadar yapılan aramalardan bir sonuç elde edilemedi. Öğleden sonra tekrar başlatılan arama çalışmaları sırasında deniz polisi, Emine Irmak Reyhaniye'nin cesedini, aracın bulunduğu yerden yaklaşık 200 metre ileride dere içinde yaklaşık 1 metrelik derinlikte balçık içinde buldu. 

 Dereden çıkartılan ceset, daha sonra ambulansla Antalya Adli Tıp Kurumu morgunu kaldırıldı. Çocuğun cesedinin bulunduğu sırada ailenin yakınları sinir krizi geçirdi.

 Antalya'da önceki gün şiddetli yağış nedeniyle Reyhaniye ailesi Sarısu Deresi'nde otomobilleriyle sele kapılmış, otomobildeki anne-baba ve bir çocuk kurtulmuş, 3,5 yaşındaki Emine Irmak Reyhaniye ise Sarısu Deresi'nde kaybolmuştu. Sel sularında sürüklenen 07 DBE 73 plakalı otomobil, kaybolduğu yerden 150 metre uzakta, bölgede arama yapan bir kepçe operatörü tarafından bulunmuştu. 

 Emine Irmak Reyhaniye'nin bulunması için arama çalışmaları başlatılmıştı. Antalya'da bir otelde pazarlama müdürü olarak görev yapan baba Sinan Reyhaniye, anne Filiz Reyhaniye ve ailenin diğer çocuğu 2 yaşındaki Atlas Reyhaniye'nin hastanedeki tedavileri ise sürüyor. 