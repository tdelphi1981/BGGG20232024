2013-ÖSYS başvurularında ek süre iddalarına ÖSYM Başkanlığı'ndan yanıt
 
 ÖSYM Başkanlığı "sürecin aksamadan ve güven içinde yürütülebilmesi için hiçbir aday ya da bir grup aday için başvuru süresi uzatımı söz konusu değildir" -Hakkari ve Şırnak milli eğitim müdürlerince kurumumuza bilgileri ulaştırılan adayların kayıtları sisteme işlenmiş, fotoğraf ve diğer bilgilerini Merkezimize göndermeleri, ulaşım olanaklı hale geldikten sonrasına ertelenmiştir. 
 ÖSYM Başkanlığı’ndan yapılan yazılı açıklamada, bugün bir gazetede "Mahsur kaldık kurtar Ali Hoca" manşetiyle yayımlanan haber üzerine basın açıklaması yapılmasına ihtiyaç duyulduğu ifade edildi. 2013–ÖSYS başvuruları sırasında özellikle Şırnak ve Hakkari’de yoğun devam eden kar yağışı nedeniyle bazı köylere ulaşımın olmadığı bilgisinin, Merkez’e, başvurular devam ederken ulaştığı belirtilen açıklamada, şunlar kaydedildi: "Her iki ilimizin İl Milli Eğitim Müdürleri ile Merkezimiz irtibata geçmiş ve ulaşımın olmadığı merkezlerde öğrenim gören öğrencilerin bilgileri 14 Ocak’ta edinilmiştir.  
 İl milli eğitim müdürlerince kurumumuza bilgileri ulaştırılan bu adayların kayıtları sisteme işlenmiş, fotoğraf ve diğer bilgilerini Merkezimize göndermeleri, ulaşım olanaklı hale geldikten sonrasına ertelenmiştir. Her iki il için de ek süre verilmesi veya başvuru süresinin uzatılması söz konusu değildir." 2013-ÖSYS’ye başvuruların 2-15 Ocak tarihleri arasında yapıldığı bildirilen açıklamada, başvuruların zamanında yapılmasına yönelik birçok kez ÖSYM internet sayfasından ve diğer iletişim araçlarından sürenin uzatılmayacağına yönelik uyarılarda bulunulduğu hatırlatıldı. 
 Bu kapsamda 2013 ÖSYS’ye 1 milyon 923 bin 33 adayın başvurusunu tamamladığı belirtilen açıklamada, Merkez tarafından 24 Mart 2013’te yapılacak 2013-YGS’ye ilişkin hazırlıkların başlatıldığı ve belirli bir işlem zaman çizelgesi kapsamında yürütüldüğü vurgulandı. Açıklamada, sürecin aksamadan ve güven içinde yürütülebilmesi için hiçbir aday ya da bir grup aday için başvuru süresi uzatımının söz konusu olmadığı kaydedildi. 
 AA