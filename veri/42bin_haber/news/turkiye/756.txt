Öcalan'ın televizyonu LCD
Başbakan Erdoğan'ın talimatıyla Öcalan'a verilen televizyonun LCD olduğu ortaya çıktı. Radyosu elinden alınan Öcalan, TRT kanalları ile bazı ulusal kanalları izleyebilecek. Elektrik parasını da kendisi ödeyecek 
 PKK’nın silah bırakmasına yönelik MİT- İmralı görüşmeleriyle gündeme gelen Abdullah Öcalan’ın televizyon talebi yerine getirildi. Başbakan Recep Tayyip Erdoğan’ın talimatıyla verilmesi kararlaştırılan televizyonun, dün Abdullah Öcalan’ın cezaevinde kaldığı odaya konuldu.
 
 Kenya’da yakalandıktan sonra getirildiği İmralı Adası’nda çarptırıldığı ağırlaştırılmış ömür boyu hapis cezasını aynı yerdeki Yüksek Güvenlikli F Tipi Cezaevi’nde çeken Abdullah Öcalan, sadece TRT FM’i dinleyebildiği radyosunun yerine televizyon istiyordu. Terörün sonlandırılmasına yönelik son dönemde MİT- İmralı görüşmeleri hız kazanınca, bu talebin karşılanması gündeme geldi ve Başbakan Erdoğan, Afrika gezisi sırasında Öcalan’a televizyon verilmesi için talimat verdiğini açıkladı. 
 
 TRT KANALLARI VE BAZI ULUSAL KANALLAR VAR
 
 Bu gelişmeler üzerine cezaevi kantini tarafından alındığı öğrenilen küçük ekran LCD televizyon, görevli teknisyen tarafından dün Abdullah Öcalan’ın kaldığı odaya monte edildi. Öcalan bu televizyondan TRT kanalları ile cezaevi idaresince belirlenen bazı ulusal kanalları seyredebilecek.
 
 RADYOSU ALINDI 
 
 Televizyonun bedelinin, Abdullah Öcalan’ın avukatları tarafından cezaevi kantini hesabına yatırılacağı, televizyonun verilmesiyle de radyonun alındığı belirtildi.
 
 İmralı Yüksek Güvenlikli F Tipi Cezaevi’nde uzun süre tek başına kalan Abdullah Öcalan’ın yanına, 2009 yılının Kasım ayında gönderilen PKK hükümlüsü Şeyhmuz Poyraz, Bayram Kaymaz, Cumali Karasu ve Hasbi Aydemir ile TİKKO’lu Hakkı Alkan’a, aldıkları cezalarında ’ağırlaştırılmış’ hükmü olmadığı için daha önceden televizyon verilmişti.
 
 DHA