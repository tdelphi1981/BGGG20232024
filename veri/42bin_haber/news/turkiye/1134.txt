Pınar Selek'e ağırlaştırılmış müebbet
 
 Pınar Selek'in yeniden yargılandığı davada mahkeme Yargıtay Ceza Genel Kurulu'nun kararına uyarak müebbet hapis cezası verdi. Davanın öğleden önceki bölümünde avukatlar, 'direnme kararından vazgeçilmesi kararının geri alınması' yönünde talepte bulundu. 
 Yaklaşık 1 saatlik ara veren mahkeme, avukatların “direnmeden vazgeçilmesi" kararından dönülmesi talebini reddettiklerini açıkladı. Aranın ardından açıklanan kararda, Selek ömür boyu hapis cezasına çarptırıldı. 
 
 SELEK'İN AVUKATI: SON SÖZ ZATEN SÖYLENMİŞTİ 
 
 Karar öncesinde duruşmada, 'son söz' tartışması yaşandı. Mahkeme sanık avukatlarına davanın esasına ilişkin savunma yapmaları için söz verdi. Selek'in avukatı Bahri Belen, “Bize göre müvekkilimiz yönünden mahkeme daha önce verilen direnme kararıyla birlikte sonuçlanmıştır. Savunma yapmamızı gerektirecek usuli bir süreç ve yargılama aşaması bulunmamaktadır. Bu nedenle esasa ilişkin bir savunma yapmamız söz konusu değildir. Direnme kararından sonra mahkeme işten el çekmiş durumdadır" dedi. 
 Başka suçtan tutuklu sanık Maşallah Yağan ise savunmasını Kürtçe yapmak istediğini belirterek “Ben sizi anlamıyorum, siz beni anlamıyorsunuz. Kürtçe savunma yapmama izin verirseniz savunmamı yapabilirim diye konuştu. Mahkeme, Kürtçe savunma talebini reddederek salonda bulunanlara son sözlerini sordu. 
 Avukat Bahri Belen, son sözünde, “Biz son sözümüzü söylemiştik. Aslında mahkeme de söylemişti. Bu aşamada ayrıca son söz söylemek için usuli bir imkan yoktur” dedi. Maşallah Yağan da, savunmasını Kürtçe yapmak istediğini yineledi. 
 YAKALAMA KARARI ÇIKARILDI 
 Mahkeme, kısa bir ara vererek bu talebi de reddetti ve sanık avukatların son sözlerinin sorulmasını talep etti. Sanık Maşallah Yağan ve diğer sanıkların avukatlarının son sözlerini söylemelerinin ardından mahkeme heyeti duruşmaya nihai kararını açıklamak üzere ara verdi. 
 Verilen aranın ardından kararını açıklayan mahkeme heyeti, Pınar Selek'in ağırlaştırılmış müebbet hapis cezasıyla cezalandırılması yönünde hükme vardı. Mahkeme Başkanı Pınar Selek hakkında verilen "ağırlaştırılmış müebbet kararına" muhalefet etti. Karar oy çokluğuyla alındı. 
 
 Ayrıca Selek hakkında yakalama kararı çıkarıldı. 
 YARGITAY BOZDU AMA...
  
 Mısır Çarşısı'nda meydana gelen patlama ile ilgili davada İstanbul 12. Ağır Ceza Mahkemesi 'nde yargılanan Pınar Selek, patlamaya bombanın mı yoksa LPG'nin mi neden olduğunun kesin tespiti yapılamadığı gerekçesiyle beraat etmişti. 
 Yargıtay 9. Ceza Dairesi bu kararı bozmuş ve mahkemenin hüküm kurmasını istemişti. Bunun üzerine yapılan yargılamada yine patlamanın nedeninin belirlenemediği görüşünü tekrarlayan mahkeme, Selek'in yine beraatına karar vermişti. 
 Dosyanın ikinci kez gittiği Yargıtay, Selek için “ağırlaştırılmış müebbet hapis istemiyle yeniden yargılansınö demişti. Pınar Selek'in avukatlarının talebi üzerine Yargıtay Başsavcılığı bu karara itiraz etmişti. Bu itiraz üzerine dosya Yargıtay Ceza Genel Kurulu tarafından incelenmiş ve Yargıtay 9. Ceza Dairesi'nin kararı onaylanmıştı. 
 Bunun üzerine dosyanın yeniden geldiği İstanbul 12. Ağır Ceza Mahkemesi, 9 Şubat 2011'de görülen duruşmada, Pınar Selek ve Abdülmecit Öztürk hakkında daha önce 2 kez verilen beraat yönündeki kararında direnilmesine hükmetmişti. Ancak mahkeme 22 Kasım'da görülen duruşmada söz konusu direnme kararının "usüle aykırı" olduğu gerekçesiyle direnmekten vazgeçti. Savcı ise, Selek ve Özktürk'ün ağırlaştırılmış müebbet hapsini istedi. 
 DHA