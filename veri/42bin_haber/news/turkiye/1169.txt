Hukuk tarihine geçti
 
 Danıştay, avukatların türbanlı bir şekilde duruşmalara girmesinin önünde engel olan yasayı dün aldığı kararla kaldırmıştı.
 
 Yasağın kalkmasıyla kadın avukatlar duruşmalara türbanla girmeye başladı.
 
 Danıştay 8. Dairesi'nin Türkiye Barolar Birliği'nin (TBB) meslek kurallarında yer alan avukatların ''başları açık'' görev yapacaklarına ilişkin düzenlemenin yürütmesinin durdurulmasına ilişkin kararının ardından, Kadıköy 2. Asliye Ceza Mahkemesi'nde görülen bir hakaret davasında ''müşteki'' vekili olan avukat Şule Dağlı Gökkılıç, duruşmaya türbanlı olarak katıldı.
 
 TUTANAĞA YAZILDI
 
 Davaya bakan hakim, danıştay kararının kendisine ulaşmadığı gerekçesiyle duruşma tutanağına ''Müdahil vekilinin türbanlı olduğu görüldü'' ibaresini yazdırdı.
 
 Duruşmada söz konusu durumun sorulması üzerine avukat Şule Dağlı, Danıştay 8. Dairesi'nin kararına binaen Türkiye Barolar Birliği'nin 20. maddesinin ''başı açık'' ibaresinin yürütmesinin durdurması kararı verildiğini hatırlatarak, ''Bu nedenle duruşmaya başım kapalı giriyorum'' dedi.
 
 AVUKAT GÖKKILIÇ: MUTLUYUZ
 
 Duruşmada avukatlık görevini türbanlı olarak yerine getiren avukat Şule Dağlı, daha sonra İstanbul Adalet Sarayı'na gelerek konuya ilişkin gazetecilerin sorularını yanıtladı.
 
 Avukat Şule Dağlı Gökkılıç, Danıştay’ın verdiği kararın kendilerini mutlu ettiğini söyledi.
 
 Şule Dağlı, uygulamanın ilk gününde Kadıköy Adliyesi'nde bir hakaret davasına türban ile girdiğini anlatarak, ''Duruşmada hakim 'bu şekilde mi gireceksiniz?' diye sordu. Ben de Danıştay'ın dünkü yürütmeyi durdurma kararını hatırlatarak türban ile duruşmaya gireceğimi ifade ettim.
 
 Konudan haberdar olmadığını, karara ilişkin bir yazı almadığını ve bu nedenle başörtülü girdiğimi tutanağa geçireceğini söyledi.
 
 'İŞLERİMİ ARTIK TÜRBAN İLE TAKİP EDECEĞİM'
 
 Söz konusu tutanak baroya gönderilecekmiş. Bu şekilde davayı takip ettim ve ayrıldım. Bundan sonra da işlerimi türban ile takip edeceğim'' diye konuştu.
 
 Bu durumdan son derece mutlu olduğunu ifade eden avukat Dağlı şunları söyledi:
 
 ''Yıllardan beri verdiğimiz bir mücadelemiz vardı. Bu mücadelenin sonucunda Danıştay'ın da haklı bir karar verdiğini düşünüyoruz. Türkiye Barolar Birliği'nin Meslek Kuralları 20. maddesinde düzenlenen bir durum söz konusuydu yasağı teşkil eden. Bu maddede avukatlar mahkemelerde başı açık olarak görev yapar diyordu. Anayasada, hak ve özgürlükler kanunlu sınırlanır diyor. Kanun değil, yönetmelik değil ancak meslek kuralı ile bize bu yasakçı tavır uygulanıyor.''
 
 NTVMSNBC