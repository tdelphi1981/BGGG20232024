Gezmeye geldi karda mahsur kaldı
 
 Kar ve tipi nedeniyle yol açılmayan Akdere Köyünde 2 gün boyunca hasta olarak beklemek zorunda kalan Yahya Kuyumcu, ölümle burun buruna geldi. İl Özel İdaresinin karla mücadele ekipleri kötü hava koşullarının durması ile birlikte yolu yeniden ulaşıma açtı. 
 Köye giden paletli ambulans, hastanın bulunduğu eve kadar gidemeyince Yahya Kuyumcu köylüler tarafından sedyeye konularak ambulansın yanına getirildi. Tüm zorluklara rağmen Kars Devlet Hastanesine ulaştırılan Yayha Kuyumcu’ya üst solunum yolu enfeksiyonu teşhisi konuldu ve tedavi altına alındı. 
 Doğup büyüdüğü köye 10 gün önce misafir olarak geldiğini söyleyen Yahya Kuyumcu, "Bir hafta önce köy yolu ulaşıma kapandı. Buraya geldiğimde rahatsızlanmıştım. Son 2 gün ise nefes almakta güçlük çekiyordum. Göğsümde ağrı vardı. Yakınlarım Kars 112’yi arayıp yardım istedi. Onlarda İl Özel İdaresine bilgi vermiş. Ama yoğun tipi nedeniyle yolu açamadılar. Yolun açılması için 2 gün bekledim. Sonunda gelip beni hastaneye ulaştırdılar. Buralarda yaşamak gerçekten çok zormuş. Batı’da bunlar yaşanmıyor" dedi. 
 DHA