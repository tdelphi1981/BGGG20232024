Apple'dan Çankaya'ya 'Fatih Projesi' ziyareti
 
 ABD’li elektronik devi Apple’ın Eğitimden Sorumlu Başkan Yardımcısı John Couch, bugün Çankaya Köşkü’nde Cumhurbaşkanı Abdullah Gül’ü ziyaret etti. 
 Cumhurbaşkanı Gül, Mayıs 2012’de teknoloji dünyasının kalbi kabul edilen Silikon Vadisi’ne düzenlediği ziyarette Apple CEO'su Tim Cook ile ilk kez bir araya gelmiş ve ‘F Klavye sorunu’ ile her öğrenciye tablet bilgisayar dağıtılmasını kapsayan ‘Fatih Projesi’ konuşulmuştu. 
 8 MİLYAR TL’LİK PROJE
  
 Tablet bilgisayar sektöründe iPad ile açık ara önde bulunan Apple’ın patronu Tim Cook, 8 milyar TL’lik tablet projesine büyük ilgi gösteriyor. Apple, Fatih Projesi ihalesinde şartname gereği dışarıda kaldı ama ülkedeki genç nüfustan umutlu. 
 Gül’ün Couch ve Apple heyetiyle yapacağı görüşmede ayrıca, ürünlerde F klavyeye yer verilmesi konusu gündeme geldi. Geçtiğimiz yıl yapılan görüşmelerin ardından Apple, Cumhurbaşkanı Gül’ün mobil cihazlardaki Türkçe karakter sıkıntısına eğilmişti. Şirket, kısa bir süre sonra iPhone’larda Türkçe karakterli Q, iPad tablet bilgisayarlarında ise F klavye uygulamasına geçmişti. Ancak iPad’lerdeki F klavyenin üç tuşunda hata yapılmıştı. 
 8 milyar TL’lik Fatih Projesi kapsamında, Türkiye’de 5. sınıftan 12. sınıfa kadar tüm öğrencilerin tablet bilgisayar kullanması öngörülüyor.