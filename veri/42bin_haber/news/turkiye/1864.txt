Kanatlı Denizatı broşu Türkiye'ye iade edildi
Uşak Arkeoloji Müzesi'nden 2005 yılında çalınan Kanatlı Denizatı broşu Türkiye'ye iade edildi. Karun hazinesinin en önemli parçası olarak kabul edilen ve Uşak Arkeoloji Müzesi'nde sahtesiyle değiştirilerek çalınan denizatı broşu, Alman makamları tarafından Kültür ve Turizm Bakanlığı Kültür Varlıkları ve Müzeler Genel Müdürü Osman Murat Süslü'ye teslim edildi.

Karun hazinesine ait som altın olan milyonlarca lira değerindeki mücevher Kanatlı Denizatı, Almanya'nın Hagen kentinde bulunmasının ardından Alman makamları tarafından merkez bankası kasalarında saklanıyordu. 

Eser, 2006 yılından bu yana yurtdışında Interpol aracılığıyla aranıyordu.

Bir dizi temaslarda bulunmak üzere Almanya'nın başkenti Berlin'de bulunan Kültür ve Turizm Bakanı Ömer Çelik'in broşun iadesiyle ilgili açıklamayı Uluslararası Berlin Turizm Borsası Fuarın'da yapacağı öğrenildi.