Tipi mahsur bıraktı!
Iğdır'da tipi nedeniyle yolda mahsur kalan 2 yolcu minibüsündeki 30 kişi, İl Özel İdaresi ekiplerinin 5 saatlik çalışması sonucu kurtarıldı. Iğdır merkeze 35-40 kilometre uzaklıktaki Kuça ve Mezra köyü yolları yoğun tipi nedeniyle ulaşıma kapandı. Sabah kent merkezine gelen köylüler akşam saatlerinde köylerine gitmek için, yola çıktı. Ancak yüksek kesimlerde etkili olan tipi, köy yolunun kapanmasına neden oldu.

Tipi nedeniyle ulaşıma kapanan yolda mahsur kalan köylülerin, İl Özel İdaresi'nden yardım istemesi üzerine, yola çıkan ekipler 5 saatlik çalışma sonucu yolu ulaşıma açarak, mahsur kalan 30 kişiyi kurtardı.

Yolda mahsur kalan vatandaşlardan Mezra Köy Muhtarı Abdullah Ağırkaya, köy yollarınıntipi nedeniyle ulaşıma kapandığını belirterek, 2 minibüste bulunan 30 yolcunun mahsur kaldığını söyledi.

Sabah şehir merkezine giderken köy yollarının açık olduğunu, ancak tipi nedeniyle yolun ulaşıma kapandığını belirten Ağırkaya, şunları kaydetti:

''Köyümüze 13 kilometre yol var. Ekipler sesimizi duydular ve yolumuzu açmaya geldiler. Uzun uğraşlar sonucu yolumuz ulaşıma açıldı. Araçlarda yaşlı insanlar ve çocuklar vardı. Özel İdare kış mevsimi boyunca bize sürekli hizmet ediyor. Bugün de onların yardımıyla kurtulduk. Yolumuzun açılmasında emeği geçen herkese teşekkür ederiz.''

İl Özel İdaresi Genel Sekreteri Ferhat Akkuş ise gelen bütün ihbarları değerlendirdiklerini belirterek, vatandaşlara yardımcı olmaya çalıştıklarını bildirdi.