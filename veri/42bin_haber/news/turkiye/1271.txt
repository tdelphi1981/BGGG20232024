Antik Roma Tiyatrosu için yıkım başladı
 
 8 bin 500 yıllık geçmişi ile önemli medeniyetlere ev sahipliği yapan İzmir’de, tarihi mirasın ortaya çıkarılması ve korunması konusundaki çalışmalar sürdürüyor. Bu çalışmaların sonuncusu, Kadifekale’de gerçekleştiriliyor. 
 İzmir Büyükşehir Belediyesi, bölgedeki Antik Roma Tiyatrosu’nun gün yüzüne çıkarılması amacıyla başlattığı kamulaştırmalarda bugüne kadar 8 milyon 40 bin liralık bedel ödedi. Kadifekale’de gecekondular arasına sıkışıp kalan tiyatronun ortaya çıkarılması için yaklaşık 12 bin 972 metrekarelik alan üzerinde 164 parsel için İzmir Büyükşehir Belediyesi tarafından kamulaştırma yapıldı. 
 Bugüne kadar 7 bin metrekarelik alanın tapusunu belediye aldı. İlk etapta kamulaştırılan 52 evin yıkılacağı bölgede, Büyükşehir Belediyesi tarafından 8 binanın yıkımı gerçekleştirildi. Dozerler ve kepçeler, geçilmesi zor, labirentten farksız sokaklara girdi. Yıkımın yapıldığı bölgede oturanlar da çalışmaları izledi. Alanda yıkılan evlerin duvarlarındaki boyaları kazıyan arkeologlar, üzerleri tuğla ve taşlarla örtülmüş tiyatronun duvarlarını ortaya çıkardı. 
 16 BİN KİŞİ KAPASİTELİ 
 Kadifekale’deki antik tiyatro ile ilgili en ayrıntılı bilgi, 1917- 1918 yıllarında bölgede incelemeler yapan Avusturyalı mimar ve arkeologlar Otto Berg ve Otto Walter’ın araştırmalarında ve araştırmalarına yönelik hazırladıkları plan ve kesitlerde bulunuyor. 16 bin kişi kapasiteli olduğu düşünülen tiyatronun kalıntılarının Roma dönemi özellikleri taşıdığı, pek çok araştırmacının ilettiği de bu bilgiler arasında yer alıyor. 
 Eski kaynaklarda, Erken Hıristiyanlık yani Roma İmparatorluğu’nun paganizm döneminde İzmirli St. Polikarp’ın bu tiyatroda öldürüldüğü ve tiyatronun tarihin trajik sahnelerine şahitlik ettiği öne sürülüyor. Büyükşehir Belediyesi antik tiyatroyu aslına uygun olarak ayağa kaldırdığında Konak’a, Alsancak’a, Karşıyaka’ya, Bornova’ya gelen herkes burasını görebilecek. Efes Antik Tiyatro’da olduğu gibi burada da konserler, gösteriler yapılabilecek. 
 TİYATRONUN KİTABI ÇIKIYOR 
 Yazar İlhan Pınar, İzmir’e 1917 yılında gelip çalışma yapan Otto Berg ve Otto Walter’in bıraktıkları metni çevirerek, bir ay içinde tiyatronun kitabını basacağını söyledi. Pınar, "Roma tiyatrosu ile ilgili tek kaynak ışık tutan onların araştırmaları. Amaçları, 1917 yılındaki savaş ortamında var olan koşullarda hazırladıkları dosya sonrası bu bölgede kazı yapmaktı. 
 Bilgi notlarında, amaçlarının İzmir’deki mekan açısından yoksun fakat tarihi açıdan son derece zengin kalıntıları ortaya çıkarmak, koruma altına alınmasını sağlamak olduğunu anlatıyorlar. 95 yıl önce bize yazılan, içinde zengin tarihi bilgiler bulunan bu mektubun zarfı, Büyükşehir Belediyesi tarafından yapılan kamulaştırmalarla açılmış oldu" dedi. 
 DHA