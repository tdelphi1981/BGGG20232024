69 kişi mevlitteki yiyecekten zehirlendi
Bursa Orhangazi ilçesinde, mevlitte ikram edilen yiyeceklerden zehirlendiği iddia edilen 69 kişi, hastaneye başvurdu. Arapzade Mahallesi'nde geçen hafta hayatını kaybeden Selahattin Bilgin için yakınları, dün akşam mevlit okuttu. Mevlitte ikram edilen tavuklu pilav, ayran ve helvadan yiyen 20'si çocuk 69 kişi, gece geç saatlerde mide bulantısı, kusma ve yüksek ateş şikayetiyle Orhangazi Devlet Hastanesi'ne başvurdu.

Gıda zehirlenmesi teşhisi konulan bu kişiler, tedavilerinin ardından taburcu edildi.

Mevlitte tüketilen gıdalardan alınan numuneler, test için laboratuvara gönderildi.

Orhangazi İlçe Sağlık Müdürü Recep Diler, durumu ağır ya da ciddi olan herhangi bir hastanın bulunmamasının sevindirici olduğunu ifade ederek, "Tüm hastalara rahatlıkla müdahale edebildik. Şimdi İlçe Gıda ve Tarım Müdürlüğümüz mevlitte yenilen yemekten numuneler alıp Sağlık Bakanlığı laboratuvarlarına gönderdi. Laboratuvar sonuçlarına göre zehirlenmenin nedenini öğrenmiş olacağız" dedi.