Çevre kirliliğini protesto için soyundular
Antalya'da bir grup çevreci, 'Yaklaşan belediye seçimlerinde çevre kirliliğini değil, iklimi seçeceğiz' diyerek Büyükşehir Belediyesi önünde eylem yaptı. Eylemcilerden bir kısmı 'Önlem alınmazsa daha ileri gideriz. İklimi değil sistemi değiştir' yazılı pankart önünde soyunma eylemi gerçekleştirdi 
 Aralarında 350 Antalya Bisiklet Grubu, Özgür Pedal Bisiklet Grubu, Antalya Hayvan Dostları Derneği, Çarşı Grubu gibi sivil toplum örgütlerinden temsilcilerin bulunduğu yaklaşık 50 kişilik grup, Antalya Büyükşehir Belediyesi önünde toplanarak, çevre eylemi yaptı.  
 Grup adına basına açıklama yapan Ayşegül Aykut, yaklaşan yerel seçimlerde doğa için çalışan belediyecilerin kendilerinden oy alacağını belirterek, "Politikacılar hizmeti petrol yakmak olarak görüyor.  
 Arabalar ulaşım değil, iklim felaketi demek. Yapılması gereken ise iklim dostu bir ulaşım, yani engelli dostu bir kent. Yapılması gereken ayrıca iklim dostu sıfır enerjili evler. Politikacılar kömür ve petrolden vazgeçmek zorunda, çünkü başka dünyamız yok. Fosil yakıt politikasıyla Türkiye 1990’a göre 2 kat fazla kömür kullanıyor. Biz artık sera gazı azaltım hedefi alan belediyeler istiyoruz" diye konuştu. 
 Konuşmanın ardından dünyanın hızla ısındığını savunan grup, bu durumu soyunarak protesto etti. 
 Eylemcilerden bir kısmı ’Önlem alınmazsa daha ileri gideriz. İklimi değil sistemi değiştir’ yazılı pankart önünde soyundu. Gdruptakiler daha sonra ’İklimi değil sistemi değiştir’ yazılı tişortleri giyerek poz verdi. 
 DHA