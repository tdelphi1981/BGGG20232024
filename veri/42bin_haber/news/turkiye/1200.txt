İşten çıkarılan işçilerin protestosu
 
 Adıyaman’da Güçlü Tekstil ve iplik fabrikasında çalışan 250 işçi, iddiaya göre sendikaya üye oldukları gerekçesiyle işlerine son verildi. İşten çıkarıldıkları gerekçesiyle akşam saatlerinde Demokrasi Parkı’na gelen 250 işçi, basın açıklaması yapıp, fabrika yönetimini protesto etti. 
 
 Sendika’ya üye oldukları gerekçesiyle çalıştıkları tekstil fabrikasından 250 işçinin çıkarıldığını belirten Öz İplik-İş Sendikası Adıyaman Şubesi Başkanı Mahmut Tamer, eylemi işten çıkartılan işçilerin haklarını aramak için düzenlediklerini söyledi. Polisin güvenlik önlemi aldığı eylemde işçiler adına konuşan Tamer, şöyle konuştu: "Tekstil ve iplik fabrikasında çalışan işçilerin yüzde 90’ı sendikamıza üye oldu. 
 
 Bu durumu öğrenen fabrika yetkilileri ise sendikayı kabul etmeyeceğini bize bildirdi. Bugün sendikamıza üye olan 250 arkadaşımızın işine son verildiğini öğrendik. Bu işçilerin hakkını hiçe sayan fabrika yetkilileri çalışanları zor durumda bıraktı. Bu insanları işten çıkartırken, hiç mi vicdanları sızlamadı. Bu işçilerin hakları en kısa sürede verilmediği takdirde eylemlerimiz daha devam edecektir.
 
 Basın açıklamasının ardından işçiler fabrika yönetimi aleyhine slogan attıktan sonra dağıldı. 
   
 Sercan SAKAR, DHA