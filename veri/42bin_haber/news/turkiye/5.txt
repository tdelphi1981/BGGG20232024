Gazi er: Hakkımı helal etmiyorum
Şemdin Sakık'ın emriyle 33 askerin şehit edildiği saldırıdan yaralı kurtulan er, 'Şemdin Sakık'ın tanık olmasını içimize sindiremiyoruz. Yetkililere hakkımızı helal etmiyoruz' dedi 
 Ergenekon davasının ’Deniz’ kod adlı gizli tanığının, ömür boyu hapse mahkûm PKK yöneticisi Şemdin Sakık olduğunun ortaya çıkması, Afyonkarahisar’da şehit yakınları ve gazilerin tepkisini çekti. 1993 yılında 33 askerin şehit olduğu saldırıdan yaralı kurtulan jandarma er Salih Pektaş, "Bu saldırının emrini veren Şemdin Sakık’ın tanık olmasını içimize sindiremiyoruz. Yetkililere hakkımızı helal etmiyoruz" dedi.
 
 EMİR SAKIK'TAN 
 
 Şemdin Sakık'ın, kendi kendini deşifre etmesinin yankıları sürüyor. 1993 yılında Elazığ- Bingöl Karayolu’nda 33 askerin şehit olduğu saldırıdan yaralı kurtulan jandarma er Salih Pektaş, bu saldırının emrini Şemdin Sakık’ın verdiğini hatırlattı. Şemdin Sakık’ın mahkemede tanık olarak dinletilmesinden rahatsız olduğunu belirten Pektaş, "Bu olaydan 12 arkadaş kurtulduk. Bunu birebir gördük. Bize 2 metre mesafesi vardı. Köylere uğradığımızda ’Tükürün bu T.C.’nin köpeklerine’ demişti. Bu adam nasıl komutanların aleyhinde gizli tanık olarak dinleniyor? Ben şaşırıyorum, geceleri uykusuz kalıyorum. Psikolojim bozuluyor" diye konuştu.
 
 ’NEDEN DAĞA ÇIKMADINIZ?’ DİYE SORDU
 
 Şemdin Sakık’ın yaralı erlere, "Neden askerliği seçtiniz, neden dağa çıkmadınız, komutanlarınız sizi kandırdı, PKK’lıları öldürmeye mi gidiyordunuz" gibi sözler sarf ettiğini anlatan Pektaş, PKK’lılar tarafından yaralı askerlere işkence yapıldığını da söyledi. Pektaş, "Biz 12 saat ellerinde kaldık, 3- 4 gün ellerinde kalan arkadaşlarımız oldu. Arkadaşlarımızın ayakkabılarının ipleriyle ellerini bağlamışlar, ipler ellerini kesmiş. Hâlâ izler duruyor. Hakkımızı yetkililere helal etmiyoruz. Bu adamların bu şekilde nefes almaları bile bize huzursuzluk veriyor" dedi.
 
 TERÖRİSTLER BAŞIMIZA AKİL ADAM OLDU
 
 Türkiye Harp Malulü Gaziler Şehit Dul ve Yetimleri Derneği Afyonkarahisar Şube Başkanı İsmail Kumartaşlı da, şunları söyledi:
 
 "Son günlerde ne idüğü belirsiz, eski terörist olduğundan bahseden, bize göre ise terörist başı olan kişi çıkmış, boy boy açıklamalar yapmakta. ’Ben terörist değilim, eski teröristim’ diyor. Teröristler başımıza akil adam oldu. Devletimizin yetkili organları, bu adamın söyledikleri her şeyi gizli tanık olarak almış. Süregelen davalarda, bu adamı adam yerine koyup söylediklerini kaale almışlar. Bu adam 1993 yılında 33 eri şehit eden emri veren kişidir. Başlarında duran adamdır. İdam cezası getirilmeli. Başta Abdullah Öcalan ve Şemdin Sakık olmak üzere teröristler idam edilmeli. Aldığı nefes bile fazla.
 
 DHA