Atanamayan öğretmenler atama istiyor
 
 Eğitim-Bir-Sen’de basın toplantısı düzenleyen atanamayan öğretmenler adına konuşan Gamze Selek, yıllarca eğitim gördükten sonra mezun olduklarını, atama beklediklerini belirterek, "Bizi yargılamayı değil, anlamayı seçsinler. Sesimizi duyurmaya çalışıyoruz. Tek isteğimiz her yıl yapılan Şubat atamasının bu yıl da gerçekleştirilmesi ve 30 bin atama yapılmasıdır" dedi. 
 Eğitim-Bir-Sen Denizli Şube Başkanı Ahmet Sert, atanamayan öğretmenlerle bir araya gelip sendika binasında basın toplantısı düzenledi. Sert, eğitim ve sağlıkta tasarruf yapılamayacağını belirtirken, "Hayatta her şeyden tasarruf yapılabilir ama eğitim ve sağlıktan tasarruf yapılamaz. Hiçbir çocuğun yedeği yoktur. Nitelikli eğitim almak herkesin hakkıdır. Nitelikli eğitimin en önemli unsuru öğretmendir. 
 Hiç bir veli, çocuğunun sınıfında geçici olarak görev yapacak ücretli öğretmen uygulamasına taraf olmaz. Eğitim-Bir-Sen olarak, nitelikli eğitim için kadrolu öğretmen atanması talebimizi her fırsatta yetkililerle paylaşıyoruz" diye konuştu. 
 EMEKLERİNİN KARŞILIĞINI İSTİYORLAR 
  
 Atanamayan öğretmenler adına konuşan Gazme Selek, hiçbir siyasi oluşum içinde bulunmayan, hiçbir kurumun arka bahçesi olmayan, sadece mağduriyetlerinin giderilmesi için uğraşan atanamayan öğretmenler olduklarını söyledi. 
 Selek, şöyle dedi: "Bizim üzerimizden rant elde etmeye çalışanlarla hiçbir ilgimiz yok. Ataması yapılmayan öğretmenler meselesi tamamen siyaset üstü bir meseledir. Yeni eğitim sistemiyle oluşan öğretmen açığı ücretli öğretmenlerle telafi edilemeyecek kadar fazla. 
 Bizler diplomalarımızla ve yüksek KPSS puanlarımızla atama beklerken öğretmenlikle ilgisi olmayan bölümlerin ücretli öğretmenlik adı altında derslere girmesi tamamen yanlış ve atama bekleyen öğretmenlere yapılan büyük bir haksızlıktır. Ücretli öğretmenlik uygulamasının sona ermesi için Şubat ayında 30 bin atama talebimizi bir kez daha yineliyoruz. Yeni bakanımız bizlere umut ışığı olmuştur. 
 Biz yıllarımızı verdik ve mezun olduk. Şuan karşılığını istiyoruz. Bizi yargılamayı değil, anlamayı seçsinler. Biz sesimizi duyurmaya çalışıyoruz. Tek isteğimiz her yıl yapılan Şubat atamasının bu yıl da gerçekleştirilmesi ve 30 bin atama yapılmasıdır." 
 DHA