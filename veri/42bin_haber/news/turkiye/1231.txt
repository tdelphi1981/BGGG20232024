Kavgayı ayırmak isteyen öğrenci öldü
Bartın'da kavga eden arkadaşlarını ayırmak isteyen üniversite öğrencisi, bıçaklanarak öldü. İddiaya göre Bartın Üniversitesi Edebiyat Fakültesi 2. sınıf öğrencisi Mehmet Nurullah Durgun (20) ile arkadaşı Burak Sabri Fırat (21) bir süre aynı evde birlikte oturdu.

2 ay önce evlerini ayıran öğrencilerden Fırat, ortaklaşa ödedikleri evin kirasını payına düşen bölümünü ödemediği gerekçesiyle arkadaşı Durgun'un babasını arayarak "Oğlun, evin kirasından payına düşen 200 lirayı ödemiyor" dedi.

Bu duruma sinirlenen Durgun, konuşmak için arkadaşı Fırat'ı aynı zamanda ikamet
ettiği Karaköy mahallesindeki Meslek Yüksek Okulu'nun önüne çağırdı.

Fırat, evde misafir olarak bulunan ve sınavları olduğu için Kozcağız beldesindeki evine gitmeyen Bartın Meslek Yüksek Okulu Muhasebe Bölümü 2. sınıf öğrencisi Serkan Balcı (21) ile birlikte Durgun'un çağırdığı yere konuşmaya gitti.

Durgun, "Babamı niçin aradın" diyerek tartıştığı Fırat ile kavga etmeye başladı.

Durgun, yanında getirdiği ekmek bıçağını kavgayı ayırmak isteyen ve Fırat'ın evinde misafir olan Tuncay Balcı'nın göğsüne sapladı. Çevredeki vatandaşların durumu bildirdiği 112 acil servis ekiplerince Bartın Devlet Hastanesi'ne kaldırılan Balcı, hayatını kaybetti.

Olayın ardından evine giden Durgun ise 155'i arayarak darp edildiğini ve Balcı'yı kendisinin bıçakladığını söyledi.

Durgun, emniyet ekipleri tarafından gözaltına alınırken, Balcı'nın cesedi hastane morguna kaldırıldı.