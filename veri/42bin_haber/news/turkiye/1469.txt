Saunaya fuhuş baskını
 
 Samsun Emniyet Müdürlüğü’ne telefonla, İlkadım İlçesi’ndeki bir pasajda bulunan saunada geceleri fuhuş yapıldığı ihbarında bulunuldu. Polis 4 gün süreyle söz konusu saunayı takibe aldı. İddiaya göre dün akşam saunanın etrafında bekleyen sivil polisler çıkan müşterileri durdurup sorguladıklarında masajın ardından işyerinde 100 lira karşılığında fuhuş yapıldığı bilgisini aldı. İfadeleri alınan müşteriler serbest bırakıldıktan sonra polis işyerine baskın yaptı. 
 Saunada masöz olarak çalışan Ç.D., işyeri sahibi Fatma K., sorumlu müdürü olan eşi Mehmet K. ve işyeri çalışanı Recep E. polis tarafından gözaltına alındı. Ç.D. polis ifadesinde, "Ben saunada masöz olarak çalışırım ve bazı müşterilerle de 100 TL karşılığında cinsel ilişkiye girerim" dedi. Ç.D. savcılık talimatıyla serbest bırakıldı. 
 Fuhuşa aracı olmak ve fuhuş için yer temin etmek suçlarından gözaltına alınan karı-koca ise suçlamaları kabul etmeyip, "Bizim işyerimizde fuhuş olmaz. Biz sadece masaj yaparız" diye ifade verdiler. Yapılan sorgulama sırasında Mehmet K.’nın fuhuşa aracı olmak ve fuhuş için yer temin etmek suçundan sabıkasının olduğu ortaya çıktı. Diğer zanlı Recep E. ise kendisinin işyerinde çaycı olduğunu belirtip suçlamayı kabul etmedi. Soruşturma sürüyor. DHA