Buradayız Ahparig!
AGOS Gazetesi Genel Yayın Yönetmeni Hrant Dink ölümünün altıncı yıldönümünde, öldürüldüğü saat olan 15.05'te Agos Gazetesi önünde düzenlenen törenle anıldı. Şişli'de toplanan binlerce kişi, suikast sonucu öldürülen gazeteci Hrant Dink'i ölümünün 6. yıldönümünde Agos Gazetesi'ne yürüdü.

Agos Gazetesi önünde 19 Ocak 2007 tarihinde uğradığı silahlı saldırı sonucu yaşamını yitiren gazeteci Hrant Dink'i anma töreni saat 13.30'da Şişli Cevahir Alışveriş Merkezi'nin önünde kalabalığın toplanması ile başladı.

Katılımın oldukça yoğun olduğu anma töreninde kalabalık, Agos Gazetesi'ne doğru yürüyüşe geçti. Bu arada insanlar kalabalıktan ezilme tehlikesi geçirdi. Yürüyüş esnasında sık sık "Biz bitti demeden bu dava bitmez","Hepimiz Hrant'ız hepimiz Ermeni'yiz" sloganları atıldı. Grup, Agos Gazetesi'ne doğru yürüyüşe geçtiği esnada Beşiktaş'ın Çarşı Grubu da yürüyüşe destek verdi. Beşiktaşlı grup, "Ahparig Hrant Dink", "Başımız sağolsun" yazılı pankart açtı. 

Dink'in vurulduğu yerde mumlar ve karanfiller

Yürüyüş esnasında en önde 2 pankart açıldı. "Buradayız ahparig", "Hepimiz Hrantız hepimiz Ermeniyiz" yazılı pankartın arkasında yürüyen grubun en önünde Hrant Dink'in eşi Rakel Dink yer aldı. Rakel Dink'le birlikte "cumartesi anneleri" olarak bilinen kayıp yakınları da yürüdü. Yürüyüşe BDP İstanbul Milletvekili Sebahat Tuncel de katıldı. Şişli Camii'nden başlayan yürüyüş yaklaşık bir saat sürdü.

Agos gazetesinin önüne gelindiğinde kalabalık daha da arttı. Agos gazetesinin önünde Hrant Dink'in öldürüldüğü yerde mumlar yakıldı, karanfiller bırakıldı. Agos Gazetesi'nin camından "Biz bitti demeden bu dava bitmez" yazılı üzerinde Hrant Dink'in fotoğrafının bulunduğu pankart açıldı.

Binlerce kişi saatler 15.00'ı gösterdiğinde saygı duruşuna geçti. Agos'un önünde Hrant'ın bir konuşması kendi sesiyle yayınlandı ve insanlar saygı duruşuna geçti.

Hrant Dink'in ailesi Birand'ın cenazesine katılırken, duayen gazetecinin oğlu Umur Birand, "Babam öldu üzgünüz ama 19 Ocak günü Hrant'ı anarken toprağa verdiğimiz için gururluyuz" diye konuştu.

"Hepimiz Hrant'ız hepimiz Ermeniyiz", "Faşizme inat, kardeşimsin Hrant", "Katil devlet hesap verecek",  "Faşistler halka hesap verecek", "Katilleri koruyan cinayete ortaktır", "Karanlığa, katillere, kötülüğe karşı buradayız ahparig", "Türk, Kürt, Ermeni yaşasın halkların kardeşliği" sloganları atıldı.