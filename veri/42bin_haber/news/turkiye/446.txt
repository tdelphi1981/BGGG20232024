CHP Şile'deki kazayı Meclis'e taşıyor
CHP, Şile'deki kurtarma botu kazasının araştırılmasını istedi. CHP Genel Başkan Yardımcıları Gürsel Tekin, Sezgin Tanrıkulu, Umut Oran ve Erdoğan Toprak'ın da aralarında bulunduğu 45 milletvekilinin imzasını taşıyan önergede, Şile'de batan Volgo-Balt 199 isimli geminin arama-kurtarma çalışmalarına katılmak üzere hareket eden Kıyı Emniyeti-7 tahliye botunda görevli ekibin hayatına mal olan vahim olayın yaşanmasının üstünden bir hafta geçmesine rağmen bu olayın aydınlatılması konusunda henüz somut bir sonuç elde edilemediği belirtildi. 
Şile'de yaşanan ve arama-kurtarma ekiplerinin yaşam hakkını yok sayan bu olay sonrası ciddi iddialar ortaya atıldığı ifade edilen önergede, bunlardan en vahiminin ise "görev alan kişilere şartlar uygun olmadığı halde görevlerini yerine getirmeleri yönünde baskı uygulandığı" iddiası olduğu ifade edildi. 
Önergede, şunlar kaydedildi: "Görevlilerin bu duruma direnmeleri durumunda işlerinden olmakla tehdit edildikleri, bu tehdide rağmen direnmeleri halinde açığa alındıkları iddia edilmektedir. Bu durumu doğrular nitelikteki en net göstergeler ise Şile'de hayatını kaybeden Cemil Özben ve kayıp olan Mehmet Genç'in yakınlarının ifadeleridir. Gecenin geç saatlerinde Özben'in evi aranmış, hasta iki çocuğunun geleceğini düşünerek emekliliğine çok kısa bir süre kalmasına rağmen işinden olma korkusuyla adeta ölüm botuna binmek zorunda bırakılmıştır. Cemil Özben Kaptanın olayın yaşandığı anda nöbetçi olmamasına rağmen, nöbette olan ekibin mevcut hava şartlarında kurtarma operasyonuna çıkmayı haklı olarak kabul etmemeleri neticesinde yasal olmayan şartlarda yeni bir ekip oluşturulmuştur. Batan geminin etrafında daha büyük ve güçlü deniz ve hava araçlarının mevcudiyeti varken, ısrarla o botun bölgeye gönderilmesi anlaşılabilir bir durum değildir. 
Acı olayın yaşandığı tarihten itibaren Ulaştırma, Denizcilik ve Haberleşme Bakanı'nın kaza yerini ziyaret dahi etmemiş olması ve olayı takiben 'deniz sakinken herkes kaptanlık yapar. Önemli olan fırtınalı havada gemiyi limana ulaştırmaktır' sözleri, belki de görevlilerin yaşam hakkını önemsemediğinin acı bir göstergesidir. 
Tüm bu nedenlerle son kez yaşanmış olmasını umduğumuz bu acı olayın tüm detaylarıyla araştırılarak olayın sorumluları, sebepleri, sonuçları ve bundan sonra alınması gereken önlemler hakkında Meclis Araştırılması yapılmasına acil ihtiyaç duyulmaktadır." 
 