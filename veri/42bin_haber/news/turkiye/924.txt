Yaşar Kemal: "Bir kardeş yitirdim"
Yazar Yaşar Kemal, Mehmet Ali Birand'ın vefatının ardından, "Bir kardeş yitirdim" sözleriyle üzüntüsünü dile getirdi. Yaşar Kemal, Mehmet Ali Birand'ın vefatına ilişkin şu açıklamayı yaptı: 

"Bir kardeş yitirdim. En kötü günlerimde de en iyi günlerimde de yanımda olan, üzüntümü, öfkemi, sevincimi yüreğinde duyan bir kardeşin acısını yaşıyorum.  Mehmet Ali, tek kelimeyle iyi insandı. Yüreğini herkese açık tutardı. Sürekli de öğrenmek, anlamak ve paylaşmak isterdi. Röportajlarımı merak eder, hep sorular sorar, sanki onları birlikte yaşardık. Mehmet Ali Birand gerçek bir gazeteciydi. 

Çok sayıda gazeteci yetiştirdiği kadar okuru ve izleyiciyi de yetiştirdi. Gazetecilik yaratıcılıktır, gazetecilik namus, ilke ve tutku ister, inatla çalışmak ister ve çok cesaret ister, kapı kulundan gazeteci olmaz. Gazetecilik yapılmaz, yaşanır. Mehmet Ali Birand gazeteciliği böyle yaşadı. Darısı bayrağı ondan devralanların başına..."