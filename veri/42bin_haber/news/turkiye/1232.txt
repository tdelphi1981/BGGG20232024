Sınava büyüteçle hazırlanıyor
 
 Babacan Köyü İlköğretim Okulu'nda hizmetli olarak görev yapan Rıdvan Çolak, gözlerindeki kayma ve katarakt rahatsızlığı nedeniyle görmekte sıkıntı yaşıyor. 
 Rahatsızlığına rağmen okuldaki işini en iyi şekilde yapmaya çalışan Çolak, işi dışındaki zamanlarını ise üniversite sınavına hazırlanarak geçiriyor. 
 Kitapları okumakta güçlük çeken Çolak, üniversiteye hazırlık kitaplarındaki yazıları da büyüteç yardımıyla görebiliyor. 
 Tek hayalinin üniversiteye gitmek olduğunu belirten Çolak, gözlerindeki rahatsızlığın doğuştan olduğunu, eğitimi süresince de gözlerindeki problem nedeniyle büyük sıkıntı yaşadığını söyledi. 
 Çolak, ailesinin maddi durumunun düşük olması nedeniyle tedavi olamadığını ifade ederek ''Benimle aynı durumda olan 19 yaşında bir kız kardeşim var. Eğer tedavimiz mümkün ise okumak için hayırseverlerden beni ve kardeşimi tedavi ettirmelerini istiyorum'' ifadelerini kullandı. 
 AA