"Müftülükler manevi hayatın yönetim merkezi olmalı"
Diyanet Akademisi kanun taslağının hazır olduğunu açıklayan Diyanet İşleri Başkanı, "Müftülükler şehirlerin manevi hayatının yönetim merkezi olmalı" dedi. Diyanet İşleri Başkanı Mehmet Görmez, "Geçen hafta Başbakan Yardımcımızla oturup maddelerini tek tek müzakere ettiğimiz bir Diyanet Akademisi kanun taslağı hazırladık" dedi.

"Diyanet Akademisi kanun taslağı hazır"

Görmez, Diyanet İşleri Başkanlığı tarafından Manavgat'a bağlı Kızılağaç Turizm bölgesinde bulunan Silence Beach otelde düzenlenen Dini Yüksek İhtisas Merkezleri İdareci ve Eğitim Görevlileri Hizmet İçi Eğitim seminerine katıldı. Seminerde konuşan Görmez, 2004-2005'te Polis Akademisi, Harp Akademisi, Adalet Akademisi ve Milli Eğitim Akademisi'ni incelediklerini ve akademi kurma kararını aldıklarını belirtti. Görmez, şunları söyledi:

"Geçen hafta Başbakan Yardımcımızla oturup maddelerini tek tek müzakere ettiğimiz bir Diyanet Akademisi kanun taslağı hazır hale geldi. Bu taslağa göre, Ankara merkezde bir akademi, akademiye bağlı üç çeşit eğitim kurumları, bunun başında akademinin kendisi idari ve ilmi özerkliğe sahip olacak, bir genel kurulu olacak, bir akademik kurulu olacak. O akademik kurul onun programını, müfredatını oturup belirleyecek. Akademik kurulda görev yapan her bir üyenin statüsü en azından bir üniversitede görev yapan arkadaşın statüsü kadar olacak." 

63 bin personelden 150 bin personele

Diyanet Akademisi'nin vereceği eğitime ihtiyacın hızla arttığını söyleyen Görmez, Diyanet İşleri Başkanlığı'nın personel sayısına ilişkin bilgiler verdi. Görmez, göreve geldiğinde personel sayısı 63 bin olan Diyanet'in şu anda 128 bin personeli bulunduğunu, bu yılın sonunda da bu sayının 150 binlere ulaşacağını açıkladı.

"28 Şubat'tan beri zayıf elemanlar geliyor, Diyanet'in eğitim vermesi lazım"

Diyanet'in ihtisas merkezlerinden yetişenlerin ilahiyat fakültelerinde görev aldığını ve etkinlik kazandığını aktaran Görmez, yeni kurulan 83 ilahiyat fakültesi bulunduğuna işaret ederek, "Bizim önümüze bilhassa 28 Şubat döneminden 2000'li yılların ortalarına kadar zayıf elemanlar geldi. Bir on yıl daha, yirmi yıl daha fakültelerden bize gelecek arkadaşlarımızın büyük bir kısmı, Diyanet'in vereceği eğitimlere çok daha fazla muhtaç olacak" şeklinde konuştu.

"Müftülükler manevi hayatın yönetim merkezi olmalı"

10 bin civarında mensuplarını eğittiklerini ve sonrasında "Anadolu'nun çehresinin değiştiğini" söyleyen Görmez, "Yapısal bir değişiklik gerekiyor, biz de bu yapısal değişiklik üzerinde çalıştık, bir nihayete geldik. İnşallah bir kez daha sizlere mahcup olmayız. Müftülükler imamların amirliği değil, onların müdürlüğü değil, şehirlerin manevi hayatının yönetim merkezi olmalı" dedi.