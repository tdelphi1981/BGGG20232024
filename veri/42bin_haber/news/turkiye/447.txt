İranlı Sözcü ve Çelik "patriotları" konuştu
Suriye'den gelecek olası saldırılara karşı Türkiye'ye konuşlanacak Patriot sistemlerine İran'ın tepkisi sürerken, Tahran'dan bir ziyaretçi Ankara'daydı. İran Dışişleri Bakanlığı Sözcüsü Ramin Mehmanparast, AK Parti Genel Başkan Yardımcısı Ömer Çelik ile görüştü. Çelik, Patriot füzelerinin de aralarında olduğu tüm bölge konularını görüştüklerini söyledi, "Türkiye ve İran arasında konjonktürel bazı sorunlar olabilir ama bu büyük resmi bozmaz. Biz her zaman büyük resme bakarız" dedi. 

İran Dışişleri Bakanlığı Sözcüsü de bölge şartlarının hassas bir süreçten geçtiğine dikkat çekti, "Bölge sorunlarını çözmek adına kesinlikle bölgenin iki büyük ülkesi İran ve Türkiye'nin işbirliğine ihtiyacımız var" dedi. 

İranlı sözcü, iki ülkenin kamuoyunda da bazı hassasiyetlerin oluştuğuna dikkat çekti. İki ülkenin siyasetçilerinin doğru politikalar öngörüp, bu hassasiyetleri gidermesi gerektiğini söyledi.