Mezar taşını yaptırdı, ölmeyince kutlama yaptı
 
 Türkiye Taşkömürü Kurumu (TTK) Üzülmez Müessesesi’nden 1978 yılında şoför olarak emekli olan 82 yaşındaki Şeref Çağlayan, yaklaşık 20-25 yıl önce rüyasında öleceğini gördü. Tekrar aynı rüyayı 3 yıl önce gören Çağlayan, bunun üzerine mezar taşını hazırlattı. 
 Çağlayan, mezar taşına "Bismillahirrahmanirrahim. Rabbim rahmetinden mahrum etme. Şefaat ya Resulullah. Buradan geçerken bir fatiha okumadan geçme. Bugün bana yarın sana. Bu yazıyı sağlığımda yaptırdım. Karslı şoför Şeref Çağlayan ruhuna Fatiha. Doğum: 1931 Ölüm: 2012" ibaresini yazdırdı. 
 Ancak Çağlayan, geçen yıl yaşamını yitirmeyince oğlu ve komşularıyla doğum gününde kutlama gerçekleştirdi. Şeref Çağlayan, gazetecilere yaptığı açıklamada, 20-25 yıl önce rüyasında 2012 yılında öleceğini gördüğünü, tekrar aynı rüyayı 3 yıl önce görünce bir mezar taşı hazırlattığını söyledi. 
 Hazırlattığı mezar taşına bakarak ölümden kaçış olmadığını gördüğünü ifade eden Çağlayan, şöyle konuştu: "Yaklaşık 20-25 yıl önce rüyamda öleceğimi gördüm. Kalktım namaz kıldım. Aynı rüyayı 3 yıl önce tekrar gördüğümde benim ismimi yazan mezar taşında ölüm tarihim 2012 olarak yazıyordu. Öleceğimi yazan mezar taşlarımı sağlığımda yazdırdım. Mezar taşını yazdırdığım usta yılı yazmak istemiyordu. Ben de zorla yazdırdım. Ama ölmedim. Allah’ın emri neyse o olur. Şu an 2013 yılındayız. Yaşamımı yitirseydim kutlama değil arkamdan Kur’an-ı Kerim okunur, mevlit yemeği yenirdi. Allah son nefesimizde Kur’an-ı Kerim’i nasip etsin." 
 Çağlayan’ın oğlu Cengiz Çağlayan da (47) babasının doğum gününde komşularıyla kutlama yaptıklarını belirtti. 
 AA