Kamuda "Kürtçe" tartışması
Sağlık Bakanı Recep Akdağ, bir kişinin dilinin sağlık hizmeti almasına kesinlikle engel olmaması gerektiğini belirterek, "Bugünde böyle bir engel yok bu ülkede" dedi. Akdağ, Diş Hekimliği Günü ve Toplum Ağız Diş Sağlığı Haftası dolayısıyla düzenlenen toplantıda, "Kamuda Kürtçe hizmet gündemde, bu sağlık sektörünü de etkileyecek mi, sağlıkta da Kürtçe hizmet verilecek mi?" sorusu üzerine, vatandaşların hastanelere gittiklerinde dertlerini, meramlarını kolayca anlatabilmelerinin esas olduğunu dile getirdi.

Meramını Türkçe anlatamayanlara sağlık hizmeti alırken destek olunmasının şart olduğunu ifade eden Akdağ, Atatürk Üniversitesi Tıp Fakültesi'nde öğretim üyesi olduğu dönemde belli bir yaşın üzerinde, Türkçeyi çok iyi konuşamayan kadın hastalarla karşılaştıklarını anlattı.

Akdağ, "Bugün Türkiye'de kendisi Kürt, ana dili de Kürtçe olup Türkçe ile anlaşamayacak insan sayısı son derece azdır. Ama bunu yine de önemsiyoruz" dedi.

"Sağlıkta problem yok"

Bununla ilgili kamuoyuna herhangi bir problem yansımadığını hatırlatan Akdağ, sağlıkta zaten Kürtçe hizmet verildiğini ifade etti.

Meramını Kürtçe anlatması gereken hastaların çevreden mutlaka bir destekaldığını kaydeden Akdağ, şunlara dikkati çekti:

"Dolayısıyla şu anda bu hususta bir hizmet açığı, hizmetikarşılayamadığımız bir noktada, pozisyonda da değiliz. 'Bunu yeni yaptık' dersek yanlış olur. Öteden beri böyle bir sıkıntı oluşmuyor. Zaten burada ihtiyaçlarla, sağlık hakkını temin ederken vatandaşın duyduğu ihtiyaçla bir takım siyasi talepleri birbirinden dikkatle ayırmak zorundayız. Konu sağlık ve 'aman' diyorum bu konu birileri tarafından siyasetin malzemesi haline getirilmesin."

Grip pandemisi nedeniyle yürüttükleri el yıkama kampanyası sırasındakendilerine "Kürtçe afiş dağıtacak mısınız?" sorusu yönetildiğini anlatan Akdağ, kendisinin o dönemde, "Siz bana Türkiye'de Türkçe okuması yazması olmayan, ama Kürtçe okuması yazması olan bir kişi getirin bu afişleri yapalım" yanıtı verdiğini söyledi.

Bunun siyasi talep olduğunu dile getiren Akdağ, sağlık hakkının elde edilmesini konuşurken, bunu siyasi talebe dönüştürmenin, siyasetin malzemesi olarak kullanmaya çalışmanın doğru olmadığını vurguladı. Akdağ, "Bir kişinin dili sağlık hizmeti almasına kesinlikle engel olmamalıdır. Bugün de böyle birengel yok bu ülkede" dedi.

"Yasakçı dönemler sona erdi"

"Kürt" ve "Kürtçe" sözcüğünün kullanılamadığı yasakçı dönemlerin sona erdiğine dikkati çeken Akdağ, "Türkiye'de bölücü terör örgütünün ya dayandaşlarının bu husustaki iddialarını bir reel politika içinde ele almak lazım" vurgusunu yaptı.

Türkçe'yi konuşamayan bir insanın hizmet almasının mutlaka sağlanması gerektiğini belirten Akdağ,"Ama bunun reel anlamda ne kadarlık bir ihtiyaç olduğunu de dikkate almak gerekiyor" şeklinde konuştu.

Ana dilde savunma hakkı getirileceğini hatırlatan Akdağ, "Türkçe'yi Kürtçe'den iyi konuştuğu halde 'ben mahkemede kendimi illa Kürtçe ifade edeceğim'diye birtakım baskıcı dayatmalarla bunu bir siyasi talebe dönüştürmeyi de ben doğru bulmuyorum. Bilerek bir problem ortaya çıkarılıyor" görüşünü dile getirdi.

Akdağ, sağlıkta şu anda böyle bir problem olmadığını, bundan sonra olmaması için de gayret göstereceklerini söyledi.