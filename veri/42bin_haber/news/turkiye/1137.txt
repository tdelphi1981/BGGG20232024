Deniz Feneri davası ertelendi
 
  İstanbul 6. Ağır Ceza Mahkemesi’nce görülen aralarında eski RTÜK Başkanı Zahid Akman ve Kanal 7 Yönetim Kurulu Başkanı Zekeriya Karaman’ın da bulunduğu 20 tutuksuz sanığın yargılandığı davada sanıkların savunmalarının alınmasına devam edildi. 
 
 Çağlayan’daki İstanbul Adalet Sarayı’nda görülen duruşmayı CHP İstanbul Milletvekili Mahmut Tanal da izleyicilerin bulunduğu bölümden takip etti. Duruşmaya, aralarında Zahid Akman ve Zekeriya Karaman’ın bulunduğu 13 tutuksuz sanık ile avukatları katıldı.
 
 Mahkeme Başkanı İsmail Hakkı Yolmaz, tutuksuz sanık Ömer Zahit Karaman’ı savunmasının alınması için kürsüye çağırdı. Zekeriya Karaman’ın oğlu olduğunu, belirten Zahit Karaman, "Deniz Feneri e.V. ile hiçbir bağlantım olmamıştır. İddianamede Zahid Akman’ın hisselerini temsil edeceğim iddiası bulunuyor. Benim kardeşimle 2 tane şirketimiz var. Geçimimi bu şirketlerden sağlıyorum. Babamın ortak olduğu şirketlerde benim sembolik hisselerim vardır. Yüzde 1 gibi bir orandır bunlar. Bu şirketlerin işleyişleriyle hiç bilgim yoktur. Zaten ben hayatımda bir kere Almanya’ya gittim. O zamanda öğrenciydim. Turistlik amaçla Almanya’da bulundum" dedi.
 
 Deniz Feneri e.V. ile ilgili paraların Zekeriya Karaman’a verilmesi ve Türkiye’de bu paralara ilişkin yanlış muhasebe tutturmak istenmesi iddialarının doğru olmadığını savunan tutuksuz sanık Muzaffer Şafak ise bu davayla bir ilgisinin olmadığını öne sürdü. Tutuksuz 14 sanığın savunmalarının tamamlanmasının ardından avukatları savunma yaptı.
 
 23 MAYIS’A ERTELENDİ
 
 Mahkeme Heyeti Başkanı İsmail Hakkı Yolmaz duruşmaya verilen aranın ardından Firdevsi Ermiş ve Mehmet Taşkıran’ın aralarında bulunduğu 5 tutuksuz sanığın ifadesinin alınması için duruşma günü avukatları tarafından hazır edilmesine karar verdi. 
 
 Almanya’da ikamet eden tutuksuz sanık Gökhan Gürbüz’ün ise savunmasının alınması için Almanya yetkili makamlarına talimat yazılmasına hükmeden heyet, davanın müştekilerinden Sadık Deniz’in şikayetinden vazgeçtiğini belirttiği faksın aslının Stuttgart’taki Türkiye Başkonsolosluğu’ndan istenmesini karara bağladı. Aralarında Zahid Akman ve Zekeriya Karaman’ın bulunduğu ve savunmalarını tamamlayan 14 sanığın duruşmalardan vareste tutulma taleplerinin, savunması alınmayan 6 sanığın ifadelerinin alınmasının ardından değerlendirilmesine hükmeden heyet duruşma 23 Mayıs saat 10.00’a erteledi.
 
 Cem TURSUN / İSTANBUL,(DHA)
  