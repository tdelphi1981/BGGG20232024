Önce terör, sonra yağış vurdu
2 ay önce PKK'nın havaya uçurduğu köprüyü, onarılmasının ardından bu kez de yağışlar vurdu. Vatandaşları karşı tarafa kepçeler taşıdı 
 Şırnak'ın Beytüşşebap ilçesini Şırnak ve Hakkari’ye bağlayan, PKK’lıların 2 ay önce patlayıcıyla hasar vermesinin ardından onarılan köprünün bır kısmı, bu kez de aşırı yağmur nedeniyle oluşan selde yıkıldı. Beytüşşebap tarafında mahsur kalanlar, kepçelerle karşı tarafa geçirildi.
 
 >> KÖPRÜYÜ VURUP 10 ASKERİ ŞEHİT ETMİŞLERDİ 
 
 Şırnak’ın Beytüşşebap İlçesi’ni il merkezi, Hakkari ve Uludere’ye bağlayan, ilçeye 4 kilometre uzaklıktaki köprü, geçen 2 Eylül günü PKK’lılar tarafından patlayıcıyla infilak ettirildi. Hasar gören köprü, Karayolları ekipleri tarafından onarılıp, geçici olarak araç trafiğine açıldı. Ancak, bölgede 3 gündür etkili olan sağanak yağmur nedeniyle derede oluşan sel, köprünün bir bölümünü alıp götürünce, köprü kullanılamaz hale geldi.
 
 Hakkari’den Beytüşşebap’a minibüslerle gelen yolcular, köprünün yıkılması nedeniyle karşıya geçemedi. Bunun üzerine Beytüşşebap Belediyesi yetkileri, bölgeye bir kepçe gönderdi. Yolcular kepçeyle karşı tarafa alınarak karşı tarafa geçirildi. Vatandaşlar, köprünün bir an önce yapılmasını isterken, yetkililer, çalışmalara hemen başlanacağını söyledi.
 
 DHA