Polis ters şeride girdi: 1 ölü, 1 yaralı
İstanbul Üsküdar'da otomobiliyle ters şeride giren polis memuru, önce bir motosiklete, ardından da 2 araca çarptı. Kazada motosiklet sürücüsü hayatını kaybederken, bir otomobil sürücüsü de yaralandı. İsmi öğrenilemeyen polis memuru sabah 04.30 sıralarında otomobiliyle, Nakkaştepe'den Boğaziçi Köprüsü'ne gitmek isterken ters şeride girerek Beylerbeyi istikametinde seyretmeye başladı. 

Polisin kullandığı otomobil önce normal yolunda ilerleyen Mehmet Kırma'nın kullandığı motosiklete, ardından bir taksi ve bir otomobile çarptı. 

Motosiklet sürücüsü Kırma olay yerinde hayatını kaybederken, taksi sürücüsü Ömürlü Yıldırım aracının içerisinde sıkıştı. Yıldırım vatandaşlar tarafından sıkıştığı yerden çıkarılarak, hastaneye kaldırıldı. 

Kazaya karışan polis memuru meslektaşları tarafından gözaltına alınarak Beylerbeyi Polis Merkezi'ne götürüldü.