'Edep yahu!'
 
 Ordu Belediyesi tarafından geçen yıl Ağustos ayında ’2’nci Uluslararası Taş Heykel Sempozyumu’ kapsamında 8 heykeltraşın yaptığı 12 mermer heykelden 6’sı Eylül ayından itibaren Bahçelievler Mahallesi’ndeki Tayfun Gürsoy Parkı’nda sergilenmeye başladı. Diğer 6 heykel ise kentin farklı bölgelerine yerleştirildi. Aralarında kadın figürlerinin de yer aldığı heykellere geçen hafta kimliği belirlenemeyen kişi veya kişiler tarafından sprey boya ile saldırı yapıldı. Kadın figürlü heykellerin üzerleri boyanırken, bazılarının üzerine de yazılar yazıldı. Bir kadın heykelenin altına yazılan ’Edep yahu’ yazısı dikkat çekti. Ordu Belediyesi olayın ardından harekete geçti. 
 HEYKELLERİN ÜZERİNE MÜSTEHCEN SÖZLER YAZILMIŞ 
 Heykellerin tahrip edilmesine tepki gösteren Belediye Başkanı Seyit Torun, "Bazı  heykellerin üzerine mestehcen sözler yazılmış. Bunun kendini bilmezler tarafından yapıldığını düşünüyorum. Bunu yapanı maalesef bir ’kent magandası’ olarak ifade ediyorum. Bazı heykellerin üzerine mestahcen cümleler yazılmış. Bunu görmek bizi üzdü" diye konuştu. Ordulu’ların heykellere sahip çıkmasını isteyen başkan Torun şunları söyledi: 
 "Heykellerin hepsi bir sanat eseri. Gerçekten uzun süren bir emekle, düşünceyle yapılmış heykeller. Bugün biz yabancı başka kentlere gittiğimizde kenti simgeleyen, ifade eden, kentin gelişmişliğini gösteren önemli sanat eseri bunlar. Bunlara yapılan tahribatı kınıyorum. Böyle bir şeyin tekrar yaşanmamasını diliyorum." 
 HEYKELLERİN YERİ DEĞİŞTİRİLECEK 
 Heykellere onarım yapılacağını belirten Başkan Torun, "Şu an kentin çeşitle bölgelerinde kaideler hazırlıyoruz. Kaidelerin tamamlanmasının ardından heykelleri alıp kentin belirli yerlerinde sergilemeye devam edeceğiz. Bizim amacımız Ordu’yu kültür ve sanat kenti yapmak. Ama bu yapılan tabii ki Ordu’ya yakışmayan bir hareket" dedi. DHA