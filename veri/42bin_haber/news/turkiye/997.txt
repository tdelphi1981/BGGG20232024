Tekne kurtarma rezaleti
 
 Gümbet Limanı’nda dün saat 18.30 sıralarında, iki gün önce, etkili olan fırtına yüzünden batan Mehmet Ali Kabaran’a ait 5 metrelik sürat teknesiyle, İbrahim Akkuş’a ait 10 metrelik tekneyi su yüzüne çıkartmak için, miçolar, kaptanlar ve dalgıçların katıldığı, vincin de getirildiği kurtarma çalışması başlatıldı. 
 Önce 10 metrelik tekne halatlarla vince bağlandı. Vincin yukarı çekmeye çalıştığı tekne halatlardan kurtularak yeniden denize düştü. Dalgıçlar tarafından tekrar halatlara bağlanan tekne, bu kez yukarı çekilerek karaya götürüldü. 
 Tamamen sulara gömülmüş sürat teknesini de kurtarmak için denize giren dalgıç, limana bağlı olan iplerini çözdükten sonra vince bağladı. Tekne vinç tarafından yukarı çekilmeye başlandı. Tam bu sırada, limana bağlı olan sürat teknesinin, vinçle yukarı çekilen teknenin iplerine dolanmış kıç tarafından parça koptu. Su alan sürat teknesi kısa sürede battı. 
 Arkadaşlarının haber vermesiyle limana gelen Cumhur Erem, "Dün rüyamda teknemin batmış olduğunu gördüm. Arkadaşlarım beni aradığında ne diyeceğimi şaşırdım. Ekmek teknemdi" dedi. Daha sonra çalışmalar yeniden başlatıldı ve batan bu iki tekne çıkarılarak bakımları için tersaneye götürüldü. 
 DHA