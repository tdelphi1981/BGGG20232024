Ankara'da heyelan: 2 yaralı
Ankara'nın Altındağ İlçesi'nde toprak kayması sonucu kopan kaya parçaları, gecekonduların üzerine düştü. Olayda büyük panik yaşanırken, 2 kişi yaralandı 
 Heyelan Ankara Altındağ Çalışkanlar Mahallesi 683/2 Sokak’ta sabah 09.00 sıralarında meydana geldi. Taş ocakları mevkiisinde toprak kayması sonucu kopan kaya parçaları, içerisinde insanlar bulunan gecekonduların üzerine düştü. İhbar üzerine bölgeye çok sayıda ambulans ve itfaiye ekipleri sevk edildi. 
 Olay sırasında çevrede büyük panik yaşanırken, Pınar Ataç (22) ve İlknur Ataç (23) toprak kayması sonucu kayaların arasında kaldı. Çevredeki vatandaşların yardımıyla bulundukları yerden çıkarılan iki yaralı, ambulanslarda yapılan ilk tedavilerinin ardından Ankara Eğitim ve Araştırma Hastanesi’ne kaldırıldı. Daha önce de benzer göçük olduğunu dile getiren mahalle sakinleri ise yetkililere tepki gösterdi. Bir önceki toprak kaymasında ekiplerin olay yerine gelip, bir şey yapmadan ayrıldığını iddia eden vatandaşlar, sabah saatlerinde büyük bir gürültüyle kayaların gecekondunun üzerine düştüğünü yaralıları toprak altından çıkardıklarını söyledi. 
 Tahsin GÜNER/ANKARA, (DHA)