Yılda 150 bin çocuk cinsel istismara uğruyor
 
 Çocuk İstismarlarıyla Mücadele Derneği Başkanı Canan Arıtman, Türkiye’de her yıl 150 bin çocuğun cinsel istismara uğradığını, istismara uğrayanların yüzde 70’inin 11 yaşın altında, yüzde 60’ının ise kız çocuğu olduğunu söyledi. Arıtman, ensestin sadece yüzde 5’inin adliyeye yansıdığına dikkat çekti. Ege Üniversitesi Edebiyat Fakültesi Psikoloji bölümü Öğretim Üyesi Yrd. Doç. Dr. Türkan Yılmaz Irmak ise çocukla cinsel içerikli konuşmanın bile istismar olduğunu vurguladı.
 
 İzmir’de Gaziemir Belediyesi Semtevi’nde düzenlenen ’Çocuk istismarı’ konulu seminerde konuşan Çocuk İstismarlarıyla Mücadele Derneği Başkanı Canan Arıtman, fiziksel ve duygusal istismarın yanı sıra cinsel istismarın her geçen gün arttığını, vakaların sadece yüzde 15’inin emniyete yansıdığını belirterek Adalet Bakanlığı’nın rakamlarına göre 2009 yılında 14 bin çocuk, 2011 yılında 19 bin çocuğun bu suçun mağduru olduğunu anlattı. CHP İzmir eski Milletvekili Arıtman, şöyle konuştu:
 
 "Türkiye, çocuk istismarında dünyada üçüncü sırada. Milletvekili iken bu konuda mecliste bir araştırma komisyonu kurulmasını istedim. O komisyona bir akademisyeni çağırdık. Bizi bilgilendirdi. Ülkemizde yılda 150 bin çocuk cinsel istismar suçunun mağduru oluyor. 2012 rakamlarına bakarsak ülkemizde cinsel saldırı suçlarının yüzde 70’i çocuklara, yüzde 30’u yetişkinlere yönelik. Bu çocukların da yüzde 70’i 11 yaşın altında. Yüzde 60’ı kız, yüzde 40’ı erkek çocuk. Bu konu, erkek çocuklarda daha çok gizli kalıyor. Cinsel istismarda yüzde 80’i mağdurun tanıdığı biri. Devlet bu konuda araştırma yapmamış. Aile ve Sosyal Politikalar Bakanlığı 2010 yılında her türlü istismarı araştırmış ama cinsel istismarla ilgili soru sorulamamış. Dolaylı bir soru sorulmuş. ’Cinsel istismara şahit oldunuz mu’ denmiş. Yüzde 10 oranında ’evet’ yanıtı alınmış. Bu işin tanığı olmaz. Çocuğun cinsel istismarı bedensel ve ruhsal çok ağır ve kalıcı hasarlar bırakır. Çocuğun ruhunun ölümüdür, insanın kıyametidir."
 
 ÇOCUĞUNUZA ’HAYIR’ DEMESİNİ ÖĞRETİN
 
 Ege Üniversitesi Edebiyat Fakültesi Psikoloji bölümü Öğretim Üyesi Yrd. Doç. Dr. Türkan Yılmaz Irmak, 18 yaşından küçük herkesin çocuk sayıldığını, çocuğa vurmanın fiziksel, aşağılama, alay etme, ad takma, hakaret etme ve sevgi göstermemenin duygusal, çocuğun cinsel haz için kullanılmasının cinsel istismar olduğunu anlattı. Yrd. Doç. Dr. Irmak, cinsel istismarı şöyle açıkladı:
 "Çocuğun çıplak bedenini seyretme, kendi cinsel organını çocuğa gösterme, çocukla cinsel içerikli konuşma, pornografik materyal gösterme, cinsel haz amacıyla çocuğu okşama, öpme, çocuğun bedenine dokunma, kendi organına dokundurtma, pornografik çekimde çocuğun kullanılması, cinsel ilişkiye girme cinsel istismardır. Çocuk evde anne ve babasının, akrabalarının, okulda öğretmeninin, müdürünün, yuva ve yurtlarda, karakolda, cezaevinde yöneticilerin cinsel istismarına uğruyor. Çocuk cinsel istismarı söylememesi için korkutulup tehdit ediliyor. Her zaman çocuğunuzun yanında olun. Çocuğunuza kendini korumasını öğretin. Bedenlerinde özel bölgeler olduğunu ve kimsenin bu bölgelere dokunma hakkı olmadığını, ’hayır’ demeyi öğretin. Çocuğunuza inanın, sır saklamamasını öğretin."
 
 DHA