Diyarbakır'da yangın faciası: 1 ölü
Bağlar ilçesinde çıkan yangında 5 yaşındaki 1 çocuk öldü, 10'u çocuk 13 kişi de dumandan etkilenerek hastanelere kaldırıldı. Edinilen bilgiye göre, İpek ailesinin oturduğu Sento Caddesi'ndeki Barış 2 Apartmanı'nın altıncı katındaki dairede, sabaha karşı yangın çıktı. Yangın, itfaiye ekiplerinin müdahalesiyle söndürülürken evden 3'ü yetişkin 5 kişi itfaiye ekiplerince kurtarıldı.

Diğer bina sakinleriyle birlikte 10'u çocuk olmak üzere 13 kişi dumandan zehirlenerek kentteki çeşitli hastanelere sevk edildi. Diyarbakır Çocuk Hastalıkları Hastanesi'ne kaldırılan 5 yaşındaki ismi öğrenilemeyen bir çocuk
müdahaleye rağmen kurtarılamadı, diğerlerinin tedavisi ise sürüyor.

Bazı görgü tanıklarının, sabotaj olduğunu ileri sürdüğü yangınla ilgili olarak Emniyet Müdürlüğü Olay Yeri İnceleme ekiplerinin araştırması sürüyor.