Redhack davasında tahliye
Ankara 13. Ağır Ceza Mahkemesi, "Redhack" (Kızıl Hackerlar) davasında 3 tutuklu sanığın da tahliyesine karar verdi. 
"Sol ve bölücü terör örgütlerinin tamamına dijital anlamda destek verdikleri, bu anlamda terör örgütü üyesi olmamakla birlikte örgüt adına suç işledikleri" öne sürülen 3'ü tutuklu 10 sanığın yargılandığı davanın öğleden sonraki bölümünde sanıklar savunmalarını yaptı. 
Sanıklardan Özgür Martin Aktaş, yasa dışı olarak Ankara Emniyet Müdürlüğü'nün sitesine girmediğini savundu ve tahliyesini istedi. Sanık Taşkın Yasak da hayatı boyunca hiçbir örgütle ilişkisinin olmadığını ifade ederek, şunları kaydetti: "Yıllarca devlete emek vermiş bir alilenin çocuğu olarak bu tür bir suçtan yargılanıyor olmak hem ailemi hem beni yaraladı. Burada yargılanıyor olmamın nedeni maalesef bilgisayar konusunda kendimi geliştirmemdir. 
Maddi yetersizlikler dolayısıyla internet sitesi tasarlıyordum. Ankara Emniyet Müdürlüğü sitesinin hack'lenmesiyle ilgili bilgisayarımda tek veri bulunamadı. 5 ay tutuklu kaldım, Ziraat Bankası'ndaki işimden atıldım. Tahliye olduktan sonra KPSS ile Maliye Bakanlığı'na girdim. Psikolojim bozulduğu için işyeri dışında bilgisayara şu an dokunamıyorum. Suçlamaları kesinlikle kabul etmiyor, beraatımı talep ediyorum." 
Diğer tutuksuz sanıklar da suçlamaları reddederek, beraatlarını talep etti. 
Cumhuriyet Savcısı Kemal Çetin, sanıkların suçla bağlantılarının kuşkuya yer vermeyecek şekilde tespiti için bilirkişi raporu aldırılmasını, tutuklu kaldıkları süre ve delillerin toplanması dikkate alınarak tutuklu sanıkların tahliyesini talep etti. 
Çetin, yeni yakalanan sanık Refik Pınaroğlu'nun tutukluluğunun, savunmasının alınmasından sonra değerlendirilmesini istedi. Tutuklu sanıkların avukatları da müvekkillerinin tahliyelerini istedi. Mahkeme Başkanı Tayyar Köksal, heyetin müzakeresinin ardından ara kararları açıkladı.  
-İçişleri Bakanlığı, davaya müdahil oldu- 
Buna göre, atılı suçun değişme ihtimali ve tutuklu kaldıkları süre dikkate alınarak, Duygu Kerimoğlu, Alaittin Karagenç ve Uğur Cihan Oktulmuş'un tahliyelerine karar verildi. 
Tutuksuz sanıklar hakkındaki adli kontrol uygulamasının kaldırılmasına ve savunması alınan sanıkların duruşmalardan vareste tutulmasına karar verilirken, bulunduğu Elazığ'da savunmasının alınmasını isteyen Egemen Kut'un bu talebi reddedilerek, mahkemede savunmasının alınması kararlaştırıldı. 
Sanık Pınaroğlu'nun yakalama emrinin yerine getirilmesi ve tahliyesi hususunun, savunmasının alınmasından sonra değerlendirilmesi karar altına alınırken, Maliye Bakanlığı'nın davaya katılma talebi, suçtan zarar görme ihtimali bulunmadığı gerekçesiyle reddedildi, İçişleri Bakanlığı'nınki ise suçtan zarar görme olasılığı gerekçe gösterilerek, kabul edildi. 
Duruşma, dava dosyası üzerinde, iddialarla ilgili bilirkişi incelemesi yaptırılması da kararlaştırılarak, ertelendi.