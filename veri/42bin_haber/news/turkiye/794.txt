Tonlarca kaya yola savruldu
Antalya- Kemer Karayolu'nda heyelan nedeniyle tonlarca kaya yola savruldu. Olayda şans eseri ölen ya da yaralanan olmazken, karayolu 2.5 saat trafiğe kapalı kaldı 
 Olay, saat 19.30 sıralarında Antalya- Kemer Karayolu’nun 4’üncü kilometresinde meydana geldi. Akşam trafiğinin işlek saatinde yaşanan heyelan nedeniyle dağdan kopan kayalar, yola savruldu. 
 
 Tonlarca ağırlıktaki dev kayaların yola düşmesi sırasında şans eseri ölen ya da yaralanan olmazken, karayolu trafiğe kapatıldı. Yol kapandığı için kilometrelerce uzunlukta araç kuyruğu oluştu.
 
 Yaşadıklarını anlatan 07 EEP 63 plakalı otomobilin sürücüsü Seher Şenozan, volkan patlaması şeklinde duyduğu sesin ardından dev kayaların yola düştüğünü belirterek, "Birkaç saniye farkla kurtulduk. Arabayı durdurduktan sonra diğer araç sürücülerini uyardım. Büyük bir faciayı şans eseri yara almadan atlattık" dedi. Tonlarca ağırlıktaki kayalar yaklaşık 1 saatlik çalışmanın ardından yoldan kaldırılırken, Antalya- Kemer Karayolu gidiş ve geliş olmak üzere yaklaşık 2.5 saat trafiğe kapalı kaldı.
 
 Süleyman EKİN-ANTALYA, (DHA)