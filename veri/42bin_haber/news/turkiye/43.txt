Emniyet'ten internet dolandırıcılarına karşı uyarı!
İstanbul Emniyet Müdürlüğü, polisin adını kullanarak internet üzerinden dolandırıcılık yapanlara karşı vatandaşları uyardı. Emniyet Müdürlüğü'ne başvuran bazı vatandaşlar, internette bazı sakıncalı sitelere girdiklerinde "Türk Polisi Siber Suç Mücadele Bölümü" yazılı sayfa açıldıktan sonra "sakıncalı sitelere girdiğiniz için bilgisayarınız bloke edildi, hapis ve para cezası almamak için 200 lira ödemeniz gerekir" yazısının yer aldığını bildirdi.

Vatandaşların, sayfada yer alan hesaba 200 lira yatırdıktan sonra bloke olan bilgisayarlarının açıldığını, polisin böyle bir uygulamasının olup olmadığını sordukları belirtildi.

Şikayet üzerine çalışma başlatan Bilişim Suçları ve Sistemleri Şube Müdürlüğü ekipleri, internette sakıncalı sitelere giren kişilerin virüslü mesaj gönderilerek bloke edilen bilgisayarlarının 200 lira ödendikten sonra açıldığını belirledi.

İnternet üzerinden para talep kişilerin, uluslararası bir şebekenin elemanları oldukları ve birçok ülkenin vatandaşını dolandırdıkları tespit edildi.

Bu yöntemle dolandırıcılık yapan kişilere karşı vatandaşları uyaran emniyet yetkilileri, polisin internet üzerinden para talep etmesinin mümkün olmadığını belirterek, bu tür olaylarla karşılaşan vatandaşların polise başvurmasını istedi.

İnternet aracılığıyla dolandırıcılık yapan kişilerin tespit edilmesine yönelik çalışmaların sürdüğü bildirildi.