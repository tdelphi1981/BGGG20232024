Köpekler saldırdı sıralama değişti
 
 Düğerek Mahallesi’nde 4 kategoride 36 okul takımından 195 sporcunun katıldığı yarışlarda, yıldız kızlar kategorisinde yarışan sporcular 2 bin metre, yıldız erkekler, genç kızlar ve genç erkekler kategorisinde yarışan sporcular ise 3 bin metre koştu. 
 Atletizm Federasyonu İl Temsilcisi İsmail Emel Zeynioğlu, gazetecilere yaptığı açıklamada, sabah saatlerinde hava şartlarının çok elverişli olmadığını, ancak yarış saatine doğru havanın düzeldiğini ifade ederek, "Böyle güzel bir havada yarışlarımızı gerçekleştirdiğimiz için şanslıyız. Sabah çok yağmur yağıyordu ama öğlen saatine doğru güneş açtı" dedi. Zeynioğlu, yarışlarda dereceye giren okul takımlarının Türkiye Okullar Arası Kros Yarışması’na gitmeye hak kazanacağını kaydetti. 
 BİTİŞ ÇİZGİSİNE YAKLAŞINCA KÖPEKLER KOVALADA 
 Yıldız erkekler kategorisindeki yarış sırasında ilk 3 sırada bulunan sporcuları bitiş çizgisine yaklaştıkları sırada 2 köpek kovalamaya başladı. Milas Dörttepe İlköğretim Okulu öğrencisi Barış Adsiz, bu sırada ilk sırada olmasına rağmen köpeğin saldırması sonucu yarışı üçüncü tamamlayabildi. Bu sırada üçüncü sırada bulunan Fethiye Karaçulha İlköğretim Okulu öğrencisi Tolga Töngül ikinci, Dörttepe İlköğretim Okulu öğrencisi Samet Meşe ise yarışı birinci tamamladı. 
 Barış Adsiz, yaptığı açıklamada, bitiş çizgisine 200 metre kala 2 köpeğin kendilerine saldırdığını, bu nedenle yarışı üçüncü olarak tamamladığını söyledi. Köpeğin bir anda üzerlerine doğru koştuğunu anlatan Adsiz, "Köpek arkamdan koşmaya başlayınca korktum ve üzerinden atladım. Bu sırada rakiplerim beni geçti. Yarışı birinci tamamlayacakken üçüncü olabildim" dedi. Koşuda birinci olan Samet Meşe ise köpek saldırmadan önce ikinci sırada koştuğunu, saldırının ardından rakibinin köpekten korkmasını fırsat bilerek yarışı birinci sırada tamamladığını anlattı. Yarışlarda yıldız kızlar kategorisinde Oya Acar, genç kızlarda Dilşah Kurt, genç erkeklerde de Ramazan Asar birinciliği kazandı.  
 AA