Tunahan'ı kaybettik...
Kemik kanseri nedeniyle bir yıldan beri tedavi gören 12 yaşındaki Tunahan Uğur, hayatını kaybetti.(DHA) -- Kemik kanseri nedeniyle bir yıldan beri İzmir Behçet Uz Çocuk Hastanesi Onkoloji Bölümü'nde tedavi gören 12 yaşındaki Tunahan Uğur, hayatını kaybetti. Milli takım oyuncularının ziyaret ettiği Tunahan'a sosyal medyada moral mesajları yağmıştı.

Tedavi gördüğü hastanede herkesin sevgisini kazanan Tunahan'ın zamansız ölümü ailesini, yakınlarını ve servis personelini üzüntüye boğdu. 

Futbola olan düşkünlüğüyle bilinen Tunahan, öğrenim gördüğü Nazilli Atatürk İlköğretim Okulu bahçesinde top oynadığı sırada karın ağrısı şikayetiyle hastaneye kaldırıldı. Aydın'ın Nazilli İlçesi'nde yaşayan Tunahan Uğur'un, 11 yaşında kemik kanserine yakalandığı ortaya çıktı. 

Bir yaşındayken kalp ameliyatı da geçiren Tunahan, kanser olduğu ortaya çıkınca, İzmir Behçet Uz Hastanesi'ne getirildi. Tedavi sürecinde görülen kanser nedeniyle sağ böbreği alındı. 

Tek böbrekle yaşama tutunmaya çalışan Tunahan'ın kısa sürede kanserin tüm vücuduna yayıldığı belirlendi. Geçen Perşembe gecesi durumunun ağırlaşması üzerine Tunahan, yoğun bakım servisine alındı. 

Üç gün burada tedavi gören Tunahan, saat 22:20'de yaşama veda etti.

Acılı aileden teşekkür

Tunahan'ın ölümünden sonra Nazilli'de garsonluk yapan babası Özdem ve annesi Aslı Uğur tedavi süreci boyunca ilgilerini esirgemeyen onkoloji servisi personeline ve desteklerinden dolayı gönüllü annelere minnettar olduklarını belirtti. 

Aile ayrıca Tunahan'a son günlerinde destek olan Galatasaraylı futbolculara ve taraftarlara da teşekkür etti. Tunahan Uğur'un cenazesi bugün öğle namazından sonra Nazilli Eğriboyun Mezarlığı'nda toprağa verileceği öğrenildi.