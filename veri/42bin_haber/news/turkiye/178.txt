Göztepe'ye cami projesinde yer değişikliği
İstanbul Büyükşehir Belediye Başkanı Topbaş, 7 yıl önce mahkeme kararıyla durdurulan Göztepe Parkı'na cami yapılmasını öngören projeyle ilgili olarak ''Kadıköy Belediye Başkanı Öztürk, bize oraya yakın bir noktada cami için başka bir yeri önerebileceğini söyledi" dedi 
 İstanbul’da 7 yıl önce mahkeme kararıyla durdurulan Göztepe Parkı'na cami yapılmasını öngören projeye onay çıktı. Ancak park yeşil alan statüsünde ve ağaçlarla dolu. İstanbul Büyükşehir Belediye Başkanı Kadir Topbaş, Kadıköy Belediye Başkanı Selami Öztürk'ün, cami yapılması için Göztepe Parkı'na yakın başka bir yerden bahsettiğini açıkladı.
 
 Topbaş, ''Onun hazırlıkları yapılıyor ve konu, Büyükşehir Meclisi'ne aktarılacak. Hem İstanbul'da hem de Türkiye'de gerginlik ortamı oluşmasını asla istemiyoruz. Amaç cami yapmaksa başka bir yerde de yapılabilir ve olabilir'' dedi.
 
 Bulgaristan Kalkınma ve Bayındırlık Bakanı Liyana Pavlonia ile belediyenin Saraçhane'deki binasında görüşen Topbaş, görüşmenin ardından gazetecilerin sorularını yanıtladı.
 
 Bölgenin dün alınan kararla tekrar dini tesis alanına alındığını vurgulayan Topbaş, Meclis'in Kadıköy Belediye Başkanı Selami Öztürk'ün teklif ettiği yeri uygun görmesi halinde caminin oraya yapılacağını söyledi.
 
 7 YIL ÖNCE DURDURMA KARARI
 
 Kadıköy ilçesine bağlı Göztepe'de bulunan parka cami yapılmasına ilişkin proje, 7 yıl önce mahkeme kararıyla durdurulmuştu.
 
 Danıştay'ın bozma kararının ardından proje yeniden İstanbul Büyükşehir Belediye Meclisi'ne geldi.
 
 Mevcut Göztepe Parkı'nın yakınında bulunan Park ve Bahçeler Müdürlüğü'nün yaklaşık 8 bin metrekarelik arazisinin 2 bin 500 metrekarelik kısmına cami yapılmasına ilişkin teklif oylamaya sunuldu.
 
 Söz konusu teklif, CHP grubunun ret oyuna karşın, AK Partili meclis üyelerinin oylarıyla kabul edildi.
 
 NTVMSNBC- AJANSLAR