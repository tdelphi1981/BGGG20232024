Bayburt Üniversitesi Rektörü için cenaze töreni
 
 Cenaze aracıyla rektörlük binası önüne getirilen Budak’ın cenazesi, arkadaşları ve yakınları tarafından Kültür Sitesi Salonu’na götürüldü. 
 Kar yağışı nedeniyle salonda düzenlenen törende, Atatürk Üniversitesi (AÜ) Rektörü Prof. Dr. Hikmet Koçak, Budak’ı yakından tanıdığını ve kendisinin çok iyi bir insan olduğunu söyledi. 
 Törenin yapıldığı salonda bugüne kadar çok sayıda etkinlik yaptıklarını anımsatan Koçak, şöyle konuştu: 
 "Her canlı er ya da geç ölüm gerçeği ile yüz yüze gelecek ama Gökhan Hoca biraz erken ayrıldı aramızdan. Geride çocuklarını, eşini ve sevenlerini bırakarak erken ayrıldı. Zamanın ne olduğunu bilmiyoruz, ne zaman çağrılacağımızı da bilmiyoruz. Bu salonda değişik törenler etkinlikler yapıldı. Fakat bu tören diğerlerinden farklı. Kendisi burada bizim yanımızda. Kürsüyü ona bıraktık ve kürsüden bize şunu söylüyor, ’Hepiniz benim gibi bir gün bu tabutun içine gireceksiniz siz de kendinize çeki düzen verin.’ Başta ailesi olmak üzere tüm sevenlerine Allah sabır versin. Makamı cennet olsun." 
 Konuşmaların ardından, Erzincan Üniversitesi İlahiyat Fakültesi Öğretim Üyesi Prof. Dr. Nasrullah Hacımüftüoğlu dua okudu. 
 Bu arada törende gözyaşlarını tutamayan Budak’ın eşi Sibel Budak ile çocukları Aykan ve Semih’i salonda bulunan öğretim üyelerinin teselli ettiği görüldü.
 Öte yandan, törene çeşitli üniversitelerin rektörlerinin yanı sıra AK Parti Bayburt Milletvekili Bünyamin Özbek, Erzurum Valisi Sebahattin Öztürk ile Budak’ın yakınları ve çeşitli üniversitelerden çok sayıda öğretim üyesi katıldı. 
 Budak’ın cenazesi daha sonra toprağa verilmek üzere Erzurum’un Olur ilçesine gönderildi. 
 Atatürk Üniversitesi (AÜ) lojmanlarında kalan ve bileklerini kesip, 4. kattaki evinin balkonundan atlayarak intihar girişiminde bulunduğu belirtilen Budak, Yakutiye Araştırma Hastanesi’nde yapılan müdahaleye rağmen kurtarılamamıştı.
   
 AA