İtalyan uçak gemisi Marmaris'te
İtalyan Deniz Kuvvetleri'ne bağlı "ITS Cavour (C-550)" isimli uçak gemisi, Marmaris Limanı'na yanaştı. Uçak gemisi "ITS Cavour (C-550)" ile beraberindeki "ITS Calio Duilo (D-554)" destroyeri ve "ITS Stromboli (A-5327)" akaryakıt gemisi liman ziyareti için Marmaris'e geldi. Destroyer ve akaryakıt gemisi Aksaz Deniz Üssü'ne, uçak gemisi ise Marmaris Limanı'nın büyük yolcu rıhtımına
yanaştırıldı.

Gemiye, yanaştırılması sırasında Sahil Güvenlik botları eşlik etti.

Üzerinde uçaklar bulunan dev savaş gemisine ilgi gösteren Marmarisliler, geminin önünde hatıra fotoğrafı çektirdi. İtalyan askerleri ise geminin ön tarafına çıkarak ilçeyi seyretti. Geminin yanaşma işlemlerinin tamamlanmasının ardından askerlerin gruplar halinde çarşı iznine çıkacakları belirtildi.

Filoya komutanlık eden İtalya Açık Deniz Filosu Filosu Komutanı Tuğamiral Carlo Massagli'nin, Marmaris Kaymakamı Ali Galip Saral ve Aksaz Deniz Üs Komutanlığı'na ziyaretlerde bulunacağı öğrenildi. Ayrıca gemide davetliler için öğle yemeği düzenleneceği bildirildi.

"ITS Cavour (C-550)"un rotası, ilçeden ne zaman ayrılacağı ve asker sayısıyla ilgili henüz bir açıklama yapılmadı.