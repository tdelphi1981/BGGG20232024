Milli tank ALTAY hazır
Türkiye'nin ilk özgün ana muharebe tankı ALTAY'ın prototipi, yarın tanıtılacak 
 Türkiye’nin ilk özgün ana muharebe tankı ALTAY’ın prototipi, yarın Başbakan Recep Tayyip Erdoğan’ın katılacağı törenle Otokar’ın Sakarya tesislerinde tanıtılacak. 
 Türk savunma sanayinde son dönemde yapılan başarılı çalışmalar meyvelerini vermeye başlarken, Koç Topluluğu şirketlerinden Otokar’ın ana yüklenicisi olduğu ALTAY Projesi’nde de sona gelindi. İsmini Kurtuluş Savaşı’nda 5. Süvari Kolordusu’nu komuta eden Fahrettin Altay’dan alan milli tank ile Türkiye bu alanda dışa bağımlılıktan kurtulacak ve ALTAY’ın tüm tasarım ve fikri mülkiyet haklarına sahip olacak. Milli tankın tasarım, geliştirme, entegrasyon, test ve üretimine ilişkin tüm bilgi ve dokümanları içeren ve tankın seri üretimine temel teşkil edecek bir teknik veri paketi, hiçbir kısıtlama olmaksızın ve tüm hakları ile Türkiye Cumhuriyeti’nin olacak. 
 ALTAY’ın tasarımında, Türk Silahlı Kuvvetleri’nin gerçekleştirebileceği her türlü harekat şartları ve katılım sağlayacağı BM/NATO harekatlarının ihtiyaçları göz önünde bulunduruldu. Bu amaçla ALTAY, modern tanklarda kullanılan en yeni teknolojilerle donatıldı. ALTAY, sahip olacağı üstün ateş gücü ve isabet oranı, yüksek hareket kabiliyeti ile Türk Silahlı Kuvvetleri’nin en temel ve caydırıcı güçlerinden biri olacak. 
 -4 mürettebat görev yapacak-
  
 ALTAY tankında tank komutanı, nişancı, sürücü ve doldurucu olarak 4 mürettebat görev yapacak. ALTAY’ın üzerinde ana silah olarak, birçok farklı mühimmatları atabilen 120 mm’lik 55 kalibre top bulunacak. Ana silah ve yardımcı silahların kontrol edilmesi için ALTAY’a özel yeni nesil atış kontrol sistemi çalışmaları ise devam ediyor. Bu sistem sayesinde ALTAY hareket halindeki hedefleri bile çok yüksek isabet oranıyla vurabilecek. 
 ALTAY tankında, her türlü tehdide karşı tankı korumak üzere tasarlanan modüler kompozit zırhlar ve mürettebatın kimyasal, biyolojik, radyoaktif ve nükleer tehditlerin bulunduğu ortamlarda görevlerini gerçekleştirmesine olanak tanıyan yardımcı sistemler de bulunacak. 
 -ALTAY takımı-
  
 Türk Ana Muharebe Tankı’nın tasarımı, prototip üretimi, testi ile diğer alt yüklenicilerin seçimi, ürün kalifikasyonunu ve projenin uyum içinde yönetilmesinden sorumlu olan Otokar, alt yüklenici olarak yurt içinde 50’yi aşkın firma ile çalışıyor. Altay takımı olarak adlandırılan ve bu projede yer alan altyüklenici şirketlerden ASELSAN, tankın atış kontrol sistemi ile komuta kontrol muhabere bilgi sistemini geliştiriyor. 
 Belirlenen bazı alanlarda Koreli Hyundai Rotem şirketinden teknik destek ve yardım alınıyor. 120 mm’lik 55 kalibre ana silah sistemi, Hyundai Rotem kanalı ile teknoloji transferi yapılarak Makine Kimya Endüstrisi (MKE) tarafından üretiliyor. Modüler zırh paketi Hyundai Rotem teknik destek ve yardımı ile alınarak Roketsan tarafından geliştiriliyor. 
 ALTAY tankının yaklaşık 4 yıl sonra seri üretime geçmesi planlanıyor. 
 Koç Holding Yönetim Kurulu Başkanı Mustafa Koç’un ev sahipliğinde düzenlenecek törene Başbakan Recep Tayyip Erdoğan’ın da katılması bekleniyor. 
 -500 milyon dolarlık bütçe-
  
 Türk savunma sanayisine yeni teknolojiler ve yetenek kazandıracak ilk Türk milli tankının tasarımı, prototiplenmesi, testleri ve kalifikasyonu için yaklaşık 500 milyon dolarlık bir bütçe öngörülmüştü. 
 ALTAY tankının fizibilite çalışmaları 2005 yılında tamamlanmış, Milli Tank Üretim Projesi (MİTÜP) çerçevesinde 30 Mart 2007’de yapılan Savunma Sanayi İcra Komitesi toplantısı sonucunda Savunma Sanayii Müsteşarlığı tarafından proje ana yüklenicisi olarak Otokar Otomotiv ve Savunma Sanayi AŞ belirlenmişti. 
 Bülent Karaaslan - AA