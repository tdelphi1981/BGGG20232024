Kimlik fotokopisini veren çobana borç üstüne borç
 
 Kızıltoprak’ın kimliği kullanılarak, Adana’da adına telefon hattı alındığı ve işyeri açıldığı ortaya çıkarken, Adana Yüreğir Vergi Dairesi kendisinden tahakkuk eden vergiyi istedi. Gelen borçlar nedeniyle ne yapacağını şaşıran Kızıltoprak, "Çobanlık yaparak yaşamımı sürdürüyorum. Yetkililerin bu sorunu çözmesini istiyorum" dedi. 
 Çermik’te çobanlık yapan Hasan Kızıltoprak, Türk Telekom’dan toplam 3 bin 110 lira 97 kuruş borçlu olduğuna dair yazı gelince şok oldu. Buşoku atlatamayan çoban Kızıltoprak’a bu kez Adana Yüreğir Vergi Dairesi’nden adına tahakkuk edilen vergi boru geldi. Adana’da yaşamadığını ve Adana’da işyeri açmadığını belirten Hasan Kızıltoprak, şunları anlattı: 
 "Ne yapacağımı bilemez durumdayım. Yaşamımı köyde koyun sürüsü önünde çobanlık yaparak sürdürmekteyim. Yaptığım araştırmada, kimliğimi kullandıklarını öğrendim. Adıma Adana’da 2005 yılında 2 sabit hatlı telefon alınmış. 4 ay kullanıldıktan sonra borçlarından dolayı kapatılmış. Kimlerin adıma bu telefon tahsisini yaptığını ve kimliğimin fotokopisinin dolandırıcıların eline nasıl geçtiğini bilmiyorum." 
 ’Kimlik fotokopisi verirken dikkat etsinler’ 
 Çoban Hasan Kızıltoprak, dolandırıcıların yine adına işyeri açıp vekalet verdiklerini de vergi dairesinden gelen yazıdan öğrendiğini kaydederek şöyle konuştu: 
 "Aldığım yazılardan bundan sonra da borçların gelebileceği endişesi taşıyorum. Ben kimliğimin fotokopisini telefon aldığım zaman verdim. Bir de Kıbrıs’a portakal toplamaya gittiğimde Mersin’de kimliğimin fotokopisini istediler, verdim. 
 Bunun dışında kimlik fotokopisi vermedim. Ne yapacağımı şaşırmış durumdayım. Yetkililerin bu sorunu çözmesini istiyorum. Vatandaşları da kimlik fotokopilerini verirken çok dikkatli olmaları konusunda uyarıyorum. Yapılan araştırmada kimlikteki fotoğrafın başkasına ait olduğunu da öğrendim." 
 DHA