'Uludağ elden gidiyor' iddiası
 
 Uludağ Ağaoğlu Otelleri Sorumlusu Murat Türker, pistlerde tehlike oluşturan günübirlikçiler yüzünden Uludağ’ın kayak merkezi olma özelliğini kaybetme ile karşı karşıya kaldığını söyleyerek, "Maç yapılırken stadyumun içinde et mangal yapılır mı? Uludağ’daki gerçek maalesef bu" dedi. 
 Bursa’nın simgesi olan Uludağ, denetimsizlik nedeniyle kayak merkezi olma özelliğini kaybetme tehlikesi ile karşı karşıya olduğu öne sürüldü. Kayakseverlerin ’Beyaz Cennet’ olarak adlandırdığı Uludağ’a akın eden günübirlikçiler, trafiğin kilitlenmesinin yanı sıra kayak yapılmasına da engel oluyor. Gruplar halinde geldikleri kayak merkezinin bulunduğu oteller bölgesinde, davul zurna eşliğinde halay çekenlerden kayak pistlerinde et mangal yapıp, lastikle kayanlar renkli görüntüler oluştururken, bu görüntüler tesis sahiplerinin tepkisine neden oluyor. startFlvPlayer_Posta("divFlvPlayer8964","8964","201302","8964-2.jpg"); 
 ET MANGAL YAPILACAK YER DEĞİL
  
 Uludağ’daki Oteller Bölgesi’ne özellikle hafta sonları bir günde 10 bin aracın giriş yaptığını söyleyen Uludağ Ağaoğlu Otelleri Sorumlusu Murat Türker, şöyle dedi: 
 "Dünyanın hiç bir ülkesinde kayak merkezlerinde böyle görüntüler olmaz. Pistlerde kayak yapan insanlar, et mangal yapanlara, halay çekenlere, fotoğraf ve kamera görüntüsü almak isteyenlere çarpmamak için düşüp yaralanma tehlikesi geçiriyorlar. Tabii ki günübirlikçiler Uludağ’a gelecekler. Ama et mangal yapılacak, halay çekilecek yerin adresi kayak pistleri değil. Bunun için Sarıalan veya diğer bölgeler var. Bir stadyumda futbol maçı oynanırken, sahanın içerisinde veya kenarında et mangal yapılır mı?" 
 Uludağ’da kış sezonunda özellikle günübirlikçilerin oluşturduğu uzun kuyruklar Uludağ trafiğini kilitliyor. Yaklaşık 6 kilometreye ulaşan uzun kuyruklar trafiğin aksamasına yol açıyor. Toplam 5 bin yatak kapasiteli Uludağ’da 22 otel ve misafirhane bulunuyor. 
 DHA