Alkolle başlayan kavga Porsuk Çayı'nda ölümle noktalandı
 
 Eskişehir’de alkolün etkisiyle tartışıp boğuşan ve bu sırada Porsuk Çayı’na düştüğü öne sürülen 19 yaşındaki Sezai Akbaba kendi imkanlarıyla kurtulurken, 17 yaşındaki arkadaşı Umut Koçak ise boğularak öldü. 
 Dün akşam saatlerinde meydana gelen olayda Sezai Akbaba, 155 Polis İmdat hattını arayarak arkadaşıyla birlikte Porsuk Çayı’na düştüklerini, kendisinin yüzerek kurtulduğunu, arkadaşının ise suda kaybolduğu söyledi. 
 İhbar üzerine olay yerine polis, itfaiye ve 112 acil sağlık ekipleri sevk edildi. Sezai Akbaba olay yerine gelen polislere arkadaşı Umut Koçak ile birlikte Porsuk Çayı kıyısında alkol aldıklarını, daha sonra tartıştıklarını, boğuşma sırasında birlikte suya düştüklerini anlattı. 
 Akbaba, 112 ambulansıyla Eskişehir Devlet Hastanesi’ne götürülüp tedaviye alındı. Porsuk Çayı’nda kaybolan Umut Koçak’ın aranması için Ankara Emniyet Genel Müdürlüğü’nden dalgıç ekibi istendi. Eskişehir’e saat 21.30 sıralarında gelen Emniyet Genel Müdürlüğü Sualtı Ekibi’ndeki dalgıç polisler kısa sürede Porsuk Çayı’nda Umut Koçak’ın cesedini buldu. 
 Sudan çıkartılan Koçak’ın cesedi otopsi için Eskişehir Osmangazi Üniversitesi (ESOGÜ) Hastanesi morguna kaldırıldı. Emniyet Müdürlüğü yetkilileri Sezai Akbaba’nın Devlet Hastanesi’nde tedavisinin tamamlanmasının ardından gözaltına alındığını, olayla ilgili soruşturmanın sürdüğünü bildirdi. 
 DHA