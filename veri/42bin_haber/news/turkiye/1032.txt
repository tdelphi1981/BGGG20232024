İşçiler eyleme geçti ameliyatlar durdu
 
 Dev Sağlık-İş’in örgütlü olduğu Kocaeli Üniversitesi Tıp Fakültesi Hastanesi’nde taşeron işçiler ,asıl işverenlerinin Tıp Fakültesi yönetimi olduğunu kanıtlamak ve taşeron sistemin kaldırılması amacıyla 2011 yılında Kocaeli 5’inci İş Mahkemesi’ne açtıkları davayı kazandı. Bugün Üniversitede yapılacak olan taşeron işçi ihalesini engellemek isteyen işçiler, mahkeme kararına uyulmasını isteyerek taşeron olarak çalışmayacaklarını bildirip protesto gösterisi yaptı. Hastane yönetimi ile taşeron işçiler arasında gerginlik başhekimlik odasının önüne kadar taşınırken, içeriye giren çevik kuvvet ekipleri protestocu işçileri dışarı çıkarttı.  
 EYLEM NEDENİYLE 50 AMELİYAT YAPILAMADI 
  
 Taşeron işçi eylemi nedeniyle yaklaşık 50 ameliyatın yapılamadığını belirten Kocaeli Üniversitesi Tıp Fakültesi Hastanesi Başhekimi Prof. Dr. Nazım Mutlu şunları söyledi: "Sabah saatlerinde başlayan eylem nedeniyle üniversitemizin ameliyathanelerinde 50 ameliyat engellenmiş oldu. Biz daha öncede taşeron işçilerle görüşüp durumu izah ettik. Taşeron işçi meselesi ülke sorunudur. Bakanlığa yazılı başvuruda bulunup, taşeron işçilerle ilgili kadro talebini bildirdik. Bakanlıktan böyle bir kadro gelmedi. Bizler taşeron işçilerin işsiz kalmaması için ihaleyi yaptık. Yoksa maaş alamayacaklar. Bu sadece bizim hastanemizin sorunu değil. Tüm ülkede bu sorun yaşanıyor."  
 ÇOCUĞU AMELİYAT OLAMADI 
  
 Damağında oluşan yarık nedeniyle bugün ameliyat olması gereken 2.5 yaşındaki oğlunun ameliyat olamadığını belirten anne Özgü Gül, "Dün gece saat 02.00’dan itibaren çocuğum damağında yara olduğu için birşey yiyemiyor. Bu sabah ameliyat olacaktı. Fakat eylem yapanlar nedeniyle ameliyat olamıyor. Benim çocuğumun suçu nedir?" diyerek tepki gösterdi.  
 MAHKEME SONUCUYLA TEŞARON İŞÇİLER BELGENMİŞTİR
  
 Dev Sağlık-İş Kocaeli Temsilcisi Talat Tunç ise gelişmelerle ilgili şunları söyledi: "Bizler taşeron işçilerin hastane kadrosuna alınarak yıllardır yapılan haksızlıkların giderilmesini istiyoruz. Tıp Fakültesi yönetiminin yargı kararını bir an önce uygulamasını istiyoruz. Hastanede çalışan işçiler, açtıkları dava neticesinde asli çalışan olduğunu belgelemişlerdir. Rektör hanım, Nisan ayında yapılması planlanan ihale üzerine çalışacağını belirtti ve bize söz verdi. Ancak geçtiğimiz ayın 21’inde taşeron işçi alımı için ihale açıldı. Rektör sözünü tutmadı. Hastane yönetimi bu ülkede taşeron işçi sistemi olmayacağını anlamıştır. Bunlar bu ihaleyi her yaptıklarında bizi karşılarında görecekler. Biz sadece insanca yaşamak ve taşeron çalışmanın kaldırılmasını istiyoruz." Taşeron işçiler, basın açıklamasının ardından sessizce dağıldı.  
 DHA