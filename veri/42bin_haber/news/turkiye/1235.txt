Eskişehir'de operasyon
 
 Eskişehir Büyükşehir Belediyesi'nin 'Kentsel gelişim ihalesi'yle ilgili sürdürülen soruşturma kapsamında bu sabah yaklaşık 10 kişi gözaltına alındı. Gözaltına alınanlar arasında belediyenin üst düzey yöneticileri de bulunuyor. 2 yıldır sürdürülen soruşturma kapsamında şüpheliler evlerinden gözaltına alınırken, belediyede herhangi bir aramanın yapılmadığı, evrakların daha önce incelendiğini belirtildi. 
  
   
 'İFADEYE ÇAĞRILMADIM'
  
 Eskişehir Büyükşehir Belediye Başkanı Yılmaz Büyükerşen'in de ifadesi alınmak üzere savcılığa çağrıldığı söylendi. Ancak Büyükerşen iddiayı yalanladı. Eskişehir'de polisin Büyükşehir Belediyesi’ne yönelik olarak gerçekleştirdiği operasyonda, aralarında üst düzey yöneticilerin de bulunduğu 10’dan fazla belediye çalışanı evlerinde gözaltına alındı. Operasyonu 'Seçim arifesinde itibarsızlaştırma’ olarak niteleyen Büyükşehir Belediye Başkanı CHP’li Yılmaz Büyükerşen kendisinin ifadeye çağırılmadığını söyledi. 
 10'DAN FAZLA GÖZALTI 
 Eskişehir Emniyet Müdürlüğü Kaçakçılık ve Organize Suçlarla Mücadele Şubesi ekipleri 'Kentsel Gelişim İhalesi’ soruşturması kapsamında bugün sabaha karşı Büyükşehir Belediyesi İmar ve Fen İşleri Daire Başkanlığının da aralarında bulunduğu bazı birimlerde çalışan 10’dan fazla kişiyi evlerinde gözaltına aldı. 
 ESKİ GENEL SEKRETER DE GÖZALTINDA
  
 Aralarında Büyükşehir Belediyesi eski Genel Sekreteri Erdin Erol, Genel Sekreter Yardımcısı Gürsel Tuna ve belediyeye ait şirketlerinden sorumlu Oruçhan Tansel’in de bulunduğu belirtilen kişilerin, Emniyet Müdürlüğü’nde sorgulamalarının sürdüğü ifade edildi. Büyükşehir Belediyesi yetkilileri belediye binasında ve bağlı birimlerinde herhangi aramanın olmadığını söyledi. Bir yetkili, "Soruşturma 2 yıldır sürüyordu. Polislere zaten binlerce belge sunduk. Bu, kentsel gelişim kapsamında yapılan çeşitli işlerle ilgili bir konu" dedi.
   
 BÜYÜKERŞEN: ’SEÇİM ARİFESİNDE İTİBARSIZLAŞTIRMA’ 
 Eskişehir Büyükşehir Belediye Başkanı Yılmaz Büyükerşen ise yapılan operasyonu "Seçim arifesinde itibarsızlaştırma" olarak nitelendirdi. Büyükerşen DHA muhabirine yaptığı açıklamada, kendisinin savcılık ya da polis tarafından ifadeye çağırılmadığını söyledi. Operasyonun 6 yıl önce yapılan işlerle ilgili olduğunu, soruşturmayı cumhuriyet savcısı Celalettin Karanfil’in yürüttüğünü kaydeden Yılmaz Büyükerşen şöyle konuştu: "Yaptığımız işlerin hepsi Sayıştay’ın denetimlerden geçiyor. 2002 yılından bu yana bize yönelik sistemli soruşturmalar yapılıyor. Her seçim arifesinde de bu tür şeylerle karşılaşıyoruz. Bunlar seçim arifesinde belediyemizi itibarsızlaştırma çabalarıdır. Ayrıca ben soruşturma ile ilgili olarak ifadeye çağırılmadım. Belediye çalışanlarımız evlerinden gözaltına alınmadan önce bazı basın kuruluşlarına da haber verildiği duyumunu aldık."
  