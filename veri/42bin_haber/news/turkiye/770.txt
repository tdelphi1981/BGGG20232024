108 saat sonra ailelerine kavuştular
Samsun'da kar yağışı nedeniyle 5 gündür misafir edilen öğrenciler, kurtarma ekiplerinin 2,5 metrelik karla kaplı yollarda 72 saat süren gece gündüz yoğun çalışmasının ardından ailelerine kavuştu 
 Samsun'un Tahnal ilçesinde ilk ve ortaokulunda öğrenim gören öğrencilerden 17’si, 7 Ocak Pazartesi günü öğle saatlerinde servisleriyle köylerine gitmek isterken Karayonca Köyü mevkiinde yoğun kar yağışına maruz kaldılar. 
 Köyde misafir edilen öğrencilerin tamamı, 3 gün önce İl Özel İdaresi, İl Afet ve Acil Durum Müdürlüğü (AFAD) ile jandarma ekiplerinin araçlarıyla başlatılan kurtarma çalışması sonucu, dün gece saatlerinde ailelerine ulaştı. 
 'ÖDEVLERİNİ MUM IŞIĞINDA YAPTI'
  
 Mahsur kalan öğrencilerden 3. sınıf öğrencisi Meryem Canikli "Kaldığımız yerin 1 kilometre uzağında bir ev vardı. Oradaki amcalar bizi alıp evlerine götürdüler. 4 gün orada kaldık. Sonra dozerler gelince kurtarma ekipleri de geldi, bizi evlerimize götüreceklerini söylediler. 24 saat boyunca evimize gitmek için kar içinde yolculuk yaptık. Hep dua ettim, ’Allah’ım hayırlısıyla bizi evimize götür’ dedim. Sonunda anneme, babama kavuştum" dedi. 
 Misafir kaldıkları evde elektrik olmadığını anlatan Canikli, öğretmeninin verdiği ödevleri mum ışığında yaptığını söyledi. 
 SEVİNÇ GÖZYAŞLARINA BOĞULDULAR
  
 Torunlarına kavuştuğu için sevinç gözyaşı döken Sefiye Canikli, "Benim çocuklarım hiç böyle yolda kalmamıştı. İlk defa böyle büyük afet oldu. Torunlarım olmadan ev bomboş gibiydi. Onları bize ulaştıranlardan Allah razı olsun" dedi. 
 Anne Esma Canikli ise kar yağışının yoğun olacağını tahmin edemediklerini vurgulayarak, "Böyle kar yağacağını bilsem okula göndermezdim. Her gün her dakika çocuklarımı düşündüm" diye konuştu. 
 Emrah PALABIYIKOĞLU/KASTAMONU, (DHA)