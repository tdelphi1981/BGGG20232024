Ankara Ticaret Odası'nda yangın söndürüldü
Ankara Ticaret Odası'nın (ATO) arşiv bölümünde yangın çıktı. İtfaiye ekiplerinin müdahale ettiği yangın söndürüldü. ATO Başkanı Salih Bezci, yangının saat 21.30 sıralarında arşiv bölümünde başladığını söyledi.

Yangın, itfaiye ekiplerinin yaklaşık 4 saat süren çalışması sonucu söndürüldü.

ATO Başkanı Salih Bezci, "Yangın söndürüldü. Hasar tespitine bakacağız. Umduğumuz gibi değil inşallah,daha
az bir şey var. İtfaiye, belediye ve emniyet görevlileri cansiperane çalıştılar. Kazasız belasız atlattık. Ölüm kalım yok" dedi.

Bezci, "Hasar büyük mü?" sorusuna, "Tahmin ettiğimiz kadar değil. Ticaret odası çalışmalarına devam edecek" diye cevap verdi.

Arşiv bölümünün kendileri için önem taşıdığını dile getiren Salih Bezci, "Tarama sistemine geçmiştik, yaklaşık yüzde 70'ini tarayıp bilgisayar ortamına aktarmıştık. İnşallah kalan evraklara da bir şey olmaz" diye konuştu.

Bezci, TOBB Başkanı Rifat Hisarcıklıoğlu ile CHP Ankara Milletvekili ve eski ATO Başkanı Sinan Aygün'ün olay yerine gelerek bilgi aldıklarını belirtti.

ATO'dan yapılan yazılı açıklamada ise mükellef işlemlerinin yürütüldüğü bölümde çıkan yangının mükellef işlemlerini olumsuz yönde etkilemeyeceği bildirildi.

Açıklamada, "ATO'da yürütülen hizmetler 25 Aralık Salı günü itibariyle gerçekleştirilemeyecek olup mükelleflerimizin sadece zorunlu işlemleri odamıza başvurmaları halinde yerine getirilecektir" ifadesi yer aldı.

Bu arada, resmi işlemler için gerekli mühürler, görevliler tarafından yanan bölümden çıkartıldı.
 
"Hiçbir mükellefin işi aksamıyor" 
Ankara Ticaret Odası (ATO) Başkanı Salih Bezci, ATO'daki yangına ilişkin hiçbir mükellefin işinin aksamadığını söyledi. 
Binanın yangın çıkan yerinde incelemelerde bulunduğu esnada gazetecilere açıklama yapan Bezci, yangında yanan evrakların hiçbir bağlayıcılığının bulunmadığını ifade etti. 
Evrakların yüzde 70'inin dijital ortama alındığını hatırlatan Bezci, şunları kaydetti: "Bunun yüzde 30'u da kullanılmayan evraklar. İşlemlerimiz devam ediyor. Hiçbir mükellefin işi aksamıyor. Sabotaj ihtimali mümkün değil."