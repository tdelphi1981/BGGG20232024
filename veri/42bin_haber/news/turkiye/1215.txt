CHP'li Gürsel'den, Ayman Güler açıklaması
CHP Genel Başkan Yardımcısı Gürsel Tekin'e, Birgül Ayman Güler'in "ırkçılık" eleştirilerine yol açan sözleri soruldu. Tekin, "Parti meclisi dışında hiç kimse CHP'yi tartışamayacak bunu herkes böyle bilsin" yanıtını verdi. Tekin, CHP Küçükçekmece İlçe Başkanlığı'nca düzenlenen toplantıda, muhtarlarla biraraya geldi.

Muhtarlara yönelik bazı projelerinin olduğunu belirten Tekin, "CHP iktidarında bizim düşüncemiz muhtarların belediyelerde doğal meclis üyesi olmasıdır. Çünkü mahallesini belediye başkanından daha iyi bilen başka bir kurum yoktur" diye konuştu.

Gürsel Tekin, 2009'da 36 vatandaşın hayatını kaybettiği Ayamama Deresi'nde herhangi bir önlem alınmadığını savunarak, "Buradaki sorumluluk tamamen belediyelere ve devlete ait. 36 insanın katili de ne yazık ki İstanbul Belediyesi'nin kendisidir" dedi.

CHP İzmir Milletvekili Güler'in sözleri

Gazetecilerin, CHP İzmir Milletvekili Birgül Ayman Güler'in sözlerine ilişkin sorularını yanıtlayan Tekin, meselelere, parti kültürünü 30 yıldır taşıyan siyasetçi gözüyle baktığını belirtti.

Tekin, şöyle devam etti:

"Bizim partimizde bu düşünceler ve eleştiriler ancak parti meclisinde ve kurullarında olur. Parti kurullarının dışında CHP'yi hiç kimse tartışamayacak. Bunu herkes böyle bilsin. Böyle bir şey olamaz. Bir partinin meclisi niye var? MYK'sı niçin var, grup toplantısı niçin yapılır? Vekiller ancak buralarda konuşur. Bunun dışındaki konuşmaların tamamını reddediyorum."

Küçükçekmecede'deki muhtarlar ile bazı sivil toplum örgütü temsilcilerinin katıldığı toplantıda, CHP milletvekilleri Süleyman Çelebi ve Mevlüt Aslanoğlu da yer aldı.