Türkiye' de bir ilk!
 
 Türkiye’de yaşayan büyük memeli türleri için Gen Bankası kuruyor. İlk aşamada 15 türden 364 örnek toplanan Gen Bankası, Türkiye’de yaşayan bütün büyük memeli türlerin DNA ve hücre örneklerini barındıracak. 
 Orman ve Su İşleri Bakanlığı’nın "Ulusal Biyoçeşitliliğin ve Gen Kaynaklarının Korunması Hedefleri Doğrultusunda Büyük Memeli Türlerinin Araştırılması, Korunması ve Yönetimi projesinde ilk sonuçlar ortaya çıkmaya başladı. TÜBİTAK Marmara Araştırma Merkezi ve Selçuk Üniversitesi ile birlikte yürütülen proje kapsamında ilk etapta 15 büyük memeli türünden 364 örnek toplandı. Bunlardan 338 DNA örneği elde edildi.Örnekler; avlanan, ölü ya da yaralı bulunmuş hayvanların yanı sıra üretme istasyonu, barınak, hayvanat bahçesi gibi yerlerdeki hayvanlardan ve ayrıca nakil ve yerleştirme amaçlı arazi çalışmalarında yakalanan hayvanlardan toplandı. 
 Söz konusu hayvanlardan doku ve kan örnekleri alındı. Doku örnekleri canlı kaldığında, hücre izole edilip hücreler çoğaltılarak saklandı. Bu hücrelerden ayrıca DNA da izole edildi. Kan örneklerinden de DNA izole edilip saklandı. 
 GEN BANKASINA GİREN İLK TÜRLER
  
 Gen Bankası için örnekleri alınan ilk türler karaca, ceylan, kızıl geyik, alageyik, yaban koyunu, yaban keçisi, çengel boynuzlu dağ keçisi, çizgili sırtlan, karakulak, vaşak, kurt, bozayı, tilki, çakal, saz kedisi oldu. Projenin tamamlanması ile Gen Bankası kurulurken, biyolojik çeşitliliğin tanımlanması sağlanacak. Tür ve alt tür isimlerinin revizyonu yapılacak. 
 Hayvan gen kaynaklarının korunması kapsamında tür tescili için kriterler belirlenecek. Av kotalarının belirlenmesi kapsamında tür ve alt tür isimlendirmelerinin doğru yapılması ve popülasyon büyüklükleri ile demografik yapısının tespit edilmesi sağlanacak. Memeli Dağılım Haritası oluşturulurken, yasak avla mücadele de güçlendirilecek. 
 Proje kapsamında, devam eden örnek toplama işlemleri dışında; kurt, ayı, vaşak ve sırtlan gibi yaban hayvanlarının uydu vericili tasmalar takılarak izlenmesi çalışmaları da yapılacak. 
 DHA