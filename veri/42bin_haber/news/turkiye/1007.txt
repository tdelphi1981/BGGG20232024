Son yolculuğuna uğurlandı
 
 Yazar Metin Kaçan Fatih Camiİ’nden son yolculuğuna uğurlandı. Kaçan’ın cenaze namazına çok sayıda tiyatro oyuncusu katıldı. Cenazeye Kaçan’ın ’Ağır Roman’ adlı kitabının film uyarlamasında oynayan Müjde Ar da çelenk gönderdi. Kaçan’ın cenazesi ikindi namazına müteakip kılınan cenaze namazının ardından Edirnekapı’daki Necatibey Mezarlığında toprağa verildi. 
 ABLASI KAÇAN’IN TABUTUNA SARILARAK AĞLADI
  
 Evine gitmek için bindiği taksiden inip, Boğaziçi Köprüsü’nden atlayarak intihar eden Kaçan’ın cenazesi 12 gün sonra Beylikdüzü Sahili’nde bulunmuştu. Metin Kaçan bugün son yolculuğuna uğurlandı. Fatih Camii’ndeki cenazeye Metin Kaçan’ın ağabeyi Hasan Kaçan ile ablası Yasemin Oyuk, Kaçan ailesinin yakınları ile Raci Şaşmaz, Bahadır Özdener, Orhan Alkaya, Peker Açıkalın, Kadir Çöpdemir, Levent Kazak ile çok sayıda tiyatro oyuncusu katıldı. 
 Taziyeleri Kaçan’ın ağabeyi Fatih Kaçan kabul etti. Kaçan’ın ablası Yasemin Oyuk kardeşinin tabutuna sarılarak ağladı. Fenalaşması üzerine yakınları Oyuk’u cenazeden uzaklaştırmak istedi. Ancak Metin Kaçan’ın kız kardeşi Yasemin Oyuk "Beni bırakın. Lütfen bırakın. Ben buradayım" diyerek kardeşinin tabutunun yanında kaldı. 
 HASAN KAÇAN: BULUNMUŞ OLMASI TESELLİMİZ
  
 Kaçan’ın ağabeyi Hasan Kaçan, "Annemler teyzemler çok yaşlı oldukları için buraya gelemediler. Kardeşlerimizle beraber geldik. Yani bulunmuş olması tesellimiz. Allah rahmet eylesin. Üzgünüz" dedi. Cenaze namazına katılan tiyatro oyuncusu Orhan Alkaya, "Metin kendi kararını çekilme yönünde verdi. Bizim için acı verici bir durum. Özellikle edebiyatçılar ve edebiyat severler için acı bir durum. Metin Kaçan benzersiz bir yazardı. Onun gibi yazarlar, çok nadiren çıkarlar ve kendi kendileriyle anılırlar. Taklit bile edilemezler o derece özeldirler" dedi. 
 Tiyatro oyuncusu Peker Açıkalın da "Benim sevindiğim tek nokta var. O da naaşının bulunmuş olması. O kendini boşluğa attı sevenlerini de boşluğa attı. Benim en büyük korkum naaşının bulunamamış olmasıydı. Bulundu. Cenaze namazı kılınıyor. Hakkın rahmetine kavuştu. Allah gerçekten sevenlerine ve onu tanıyanlara sabır versin" diye konuştu. 
 KARDEŞİNE SON KEZ BAKTI
  
 Cenaze namazı sırasında ağabeyi Hasan Kaçan, kardeşi Metin Kaçan’ın cenazesine yaşlı gözlerle son kez baktı. Kaçan’ın cenazesi Fatih Camii’nde ikindi namazına müteakip kılınan cenaze namazının ardından, Edirnekapı’daki Necatibey Mezarlığında toprağa verildi. 
 DHA