Ceylanpınar'da eğitime "Suriye" arası
Suriye'nin Haseke kentine bağlı Ra'sulayn ilçesindeki olaylar nedeniyle Şanlıurfa'nın Ceylanpınar ilçesinde eğitime bir gün ara verildi. Büyük ölçüde Özgür Suriye Ordusu'nun kontrolündeki Ra'sulayn'da bugün başlayan çatışmalar üzerine sınırdaki Ceylanpınar ilçesinde okullarda eğitime ara verilmesi kararlaştırıldı. 

Gece boyunca belediye hoparlörlerinden, Kaymakamlığın aldığı karar doğrultusunda, "Ra'sulayn'daki çatışmalar üzerine yarın okullarda eğitim ve öğretime ara verilmiştir" denildi.

Ceylanpınar Kaymakamı İbrahim Çenet de "Öğrenci ve öğretmenlerin güvenliği dikkate alınarak eğitime ara verilmesine karar verildi" diye konuştu. 

Türkiye sınırındaki Ra'sulayn'ın denetimi iki ay önce ordu birlikleriyle çıkan şiddetli çatışmaların ardından Özgür Suriye Ordusu'na geçmiş, bölgedeki olaylar nedeniyle Ceylanpınar'da zaman zaman eğitime ara verilmişti.