Akdoğan: "Denizi geçip derede boğulmayalım"
Başbakan Erdoğan'ın başdanışmanı ve Ankara Milletvekili Yalçın Akdoğan, "İmralı sürecini kişiselleştirmeyelim. Denizi geçip derede boğulmayalım" dedi. Akdoğan, İmralı sürecinde gelinen noktayı Hürriyet gazetesinden Metehan Demir'e yorumladı.

İmralı ile başlatılan süreçte herkesin sorumluluk ve fedakarlık duygusuyla hareket etmesi gerektiğini belirten Akdoğan, isim vermeden adaya kimin gideceği tartışmalarına atıf yaptı.

Akdoğan, "Bu noktada sen-ben çekişmesi fayda getirmez" dedi.

BDP'nin sürece dahil edilmesi konusuna da değinen Akdoğan, "Daha önce de görüşmeler yapıldı. Ama bu kadar sonuç odaklı bir süreç hiç yaşanmadı ve BDP bu şekilde sürecin parçası hiç yapılmadı. Bunun kıymetini takdir etmek gerekir. Denizi geçip derede boğulmamalıyız" dedi.