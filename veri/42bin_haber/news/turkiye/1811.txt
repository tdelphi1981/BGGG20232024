Nehil sazlığı çöplüğe dönüştü
Hakkari'nin Yüksekova ilçesinde tatlı su bataklığı ve plato özelliği taşıyan Nehil Sazlığı, bilinçsiz kullanımdan dolayı çöplüğe dönüştü. İlçeye yaklaşık 5 kilometre uzaklıkta, Dağlıca karayolunda deniz seviyesinden bin 925 metre yükseklikte 2 bin 800 hektarlık geniş bir alana yayılmış olan, bitki örtüsü ve su yönünden oldukça zengin bir yere sahip Nehil Sazlığı, geçmişte insan boyundan daha yüksek kamışlarla kaplı iken, son zamanlarda bilinçsizce kullanılmasından dolayı yok olmakla yüz yüze kaldı. 

Uluslararası Ramsar Sözleşmesi'nde korunması garanti altına alınmış olmasına karşın Nehil Sazlığı yok olmayla karşı karşıya bırakıldı. Sazlık, çevresine dökülen kömür külünden dolayı adeta çöplüğe dönüştü. Etrafına tonlarca kömür külü dökülen sazlıkta artık gezmek bile imkânsız hale gelirken, insan sağlığını da tehdit ediyor. 

Konuyla ilgili konuşan Orman ve Su İşleri 14. Bölge Müdürü Necmettin Yılmaz, yaşanan bu durumun doğa katliamı olduğunu belirterek, "Bu alan Uluslararası Ramsar Sözleşmesi kapsamında korunan bir alan. Bu alan bizim Nehil Sazlığımız. Bu manzarayla geçen sene de karşılaştık. Bu konuyu, belediye yetkilileri ile Hakkari Valiliği Çevre ve Şehircilik İl Müdürlüğü yetkilileriyle konuştuk. Bu külü şehir merkezinden geldiği apaçık ortadadır. Bununla ilgili bizim yetkililerden istirhamımız, bu duruma acilen bir çare bulmalarıdır. Bahar aylarına yaklaşıyoruz. Bu doğa katliamının daha fazla yaşanmaması için gerekli tedbirler alınmalıdır" dedi.

Bölge sakinlerinden Rahmi Çakan da, Nehil Sazlığı'na bilinçsizce dökülen çöplere tepki göstererek, "Dün gece hastam vardı. Hastamı hastaneye götürürken, bu çöpleri yolun ortasına döküyorlardı. Hava sisli olduğu için yolu göremiyordum. Yolun ortasına dökülen çöplere vurduktan sonra fark ettim. Bu duruma biran önce önlem almaları gerekir" diye konuştu.