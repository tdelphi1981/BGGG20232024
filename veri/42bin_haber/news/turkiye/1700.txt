YGS'de din kültürü sorusu
ÖSYM, bu yıl yapılacak YGS'de, din kültürü ve ahlak bilgisi alanında soru sorulması yönünde karar aldı. 
Ölçme Seçme ve Yerleştirme Merkezi (ÖSYM), YÖK'ün ortaöğretim kurumlarında Din Kültürü ve Ahlak Bilgisi dersini almak zorunda olmayan veya farklı müfredat ile alan öğrencilerin 2013-YGS Sosyal Bilimler Testinde, Din Kültürü ve Ahlak Bilgisi sorularından muaf tutulmasına ve bu öğrencilere Din Kültürü ve Ahlak Bilgisi soruları yerine YGS'de Sosyal Bilimler Testinde yer alan Felsefe alanından 5 soru sorulmasına karar verdiğini bildirdi. 
ÖSYM'den yapılan açıklamada, 2013-2014 öğretim yılı için yükseköğretim programlarına alınacak öğrencilerin seçimi ve tercihlerine göre yerleştirilmesi ile ilgili usul ve esasları belirleyen 2013-Öğrenci Seçme ve Yerleştirme Sistemi (ÖSYS) Kılavuzu Yükseköğretim Genel Kurulunun 06-07 Aralık 2012 tarihli ve 2012.29.127-1271 sayılı kararları ile kabul edilerek yayımlandığı hatırlatılarak, 2013-ÖSYS'ye ilişkin tüm işlemlerin ÖSYM taraf ından bu kılavuz doğrultusunda hazırlanarak uygulamaya konulduğu belirtildi. 
Açıklamaya göre, Yükseköğretim Genel Kurulu'nun 01 Şubat 2013 tarihli toplantısında; ortaöğretim kurumlarında Din Kültürü ve Ahlak Bilgisi dersini almak zorunda olmayan veya farklı müfredat ile alan öğrencilere mahsus olmak üzere, 2013-YGS Sosyal Bilimler Testinde yer alan Din Kültürü ve Ahlak Bilgisi sorularından bu öğrencilerin muaf tutulmasına ve söz konusu öğrencilere Din Kültürü ve Ahlak Bilgisi soruları yerine YGS'de Sosyal Bilimler Testinde yer alan Felsefe alanından 5 soru sorulmasına karar verildi. 
Yükseköğretim Genel Kurulunun bu kararı ile 2013-YGS'de, 2013-YGS Sosyal Bilimler Testinde toplam 45 soru bulunacak. Cevap kağıdında bu test ile ilgili alanda 45 cevap alanı bulunacak. 
Tüm 2013-YGS adayları ilk 35 sorunun tamamından sorumlu olacak. Tüm adaylar soru kitapçığında yer alan ilk 35 sorunun tamamını cevaplayacak. 
Din Kültürü ve Ahlak Bilgisi dersini yasal olarak almak zorunda olan tüm adaylar Sosyal Bilimler Testinin ilk 40 sorusunu cevaplandırmakla yükümlü olacak. 
Bu durumdaki adaylar 41., 42., 43., 44. ve 45. felsefe alanı sorularını cevaplandırmayacak ve cevap kağıdının ilgili alanında herhangi bir işaretleme yapmayacak. 
Din Kültürü ve Ahlak Bilgisi dersini yasal olarak almak zorunda olmayan veya farklı müfredat ile alan öğrenciler Sosyal Bilimler Testinin ilk 35 sorusunu cevaplandırdıktan sonra aynı testin 41., 42., 43., 44. ve 45. felsefe alanı sorularını cevaplandıracak. Bu adaylar, cevap kağıdında 41., 42., 43., 44. ve 45. cevap alanlarını dolduracak. Bu durumdaki adaylar, soru kitapçığındaki 36., 37., 38., 39. ve 40. Din Kültürü ve Ahlak Bilgisi alanı sorularını cevaplandırmayacaklar, cevap kağıdının ilgili alanında herhangi bir işaretlemede bulunmayacak. 
Cevap kağıdının Sosyal Bilimler Testi alanında 36., 37., 38., 39. ve 40. cevap alanlarında herhangi bir işareti olanların bu cevapları dikkate alınacak değerlendirme bu cevaplar üzerinden yapılacak. Cevap kağıdının 36., 37., 38., 39. ve 40. cevap alanlarında herhangi bir işareti bulunanlar, aynı zamanda cevap kağıdının 41., 42., 43., 44. ve 45. cevap alanlarında da işaretleme yapmışlarsa bu adayların 36-40 arası işaretlemeleri değerlendirmeye alınacak; 41-45 arası işaretlemeleri dikkate alınmayacak. 
Cevap kağıdının Sosyal Bilimler Testi alanında 36-45. cevap alanlarında herhangi bir işareti bulunmayanların değerlendirme işleminde ilk 40 soru dikkate alınacaktır. Sınav sonrası yapılacak düzeltme istekleri kesinlikle kabul edilmeyecek. 
Sınavda kullanılacak soru kitapçıklarının ilgili bölümünde de adaylara yönelik gerekli uyarı bulunacak. Tüm 2013-YGS adaylarının sınav hazırlıklarını bu karara uygun olarak yapmaları yararlarına olacak. 
Yükseköğretim Genel Kurulunun 01 Şubat 2013 tarihli kararı doğrultusunda 2013-Öğrenci Seçme ve Yerleştirme Sistemi (ÖSYS) Kılavuzu yeniden düzenlenerek en kısa zamanda ÖSYM'nin internet sayfasından kamuoyunun bilgisine sunulacak.