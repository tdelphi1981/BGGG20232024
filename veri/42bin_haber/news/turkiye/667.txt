İzmir'de inanılmaz bir aile dramı...
Yılbaşından bu yana durmayan şofben zehirlenmelerine İzmir'de yenisi eklendi, hem de akıl almaz bir şekilde. 13 yaşındaki Ceren şofbenden zehirlenince anne babası hemen hastaneye götürdü. Ceren'in hayatı kurtuldu ama o sırada evde unutulan herşeyden habersiz ablası Yaren duşa girdi ve çıkamadı.(DHA) -- Olay, dün saat 22.00 sıralarında, Zübeyde Hanım Mahallesi'nde meydana geldi. 

Karşıyaka Türkbirliği Ortaokulu 2’nci sınıf öğrencisi Ceren Lort, yıkanmak için banyoya girdi. Bir süre sonra banyodan çıkan Ceren Lort, fenalaşarak yere yığıldı. 

Çevre ve Şehircilik Bakanlığı İzmir İl Müdürlüğü’nde memur babası 63 yaşındaki Muharrem Lort ve ev kadını eşi, 69 yaşındaki Ayşe Lort, panik içinde kızı Ceren’i otomobile bindirdi, 

Karşıyaka Devlet Hastanesi’ne kaldırdı. Yapılan müdahale ardından kendine gelen Ceren Lort, taburcu edildi.

Korkuları gerçek oldu

Ceren’in tedavisi sırasında evde kalan büyük kızını hatırlayan Lort çifti, merak edip telefonla aramaya başladı. Kendisine ulaşamayınca yeniden paniğe kapılan Lort çifti, otomobiliyle evlerine döndü. 

Eve giren ailenin korkusu gerçek oldu. İkinci şoku yaşayan Lort çifti, Karşıyaka Milli Piyango Anadolu Lisesi 1’inci sınıf öğrencisi Yaren Lort’u yıkanmak için girdiği banyoda baygın buldu. Lort çifti büyük kızlarını, otomobil ile Karşıyaka Devlet Hastanesi’ne kaldırdı. Hastanede yapılan müdahaleye rağmen Yaren, kurtarılamadı. 

Yapılan ilk incelemeye göre, Yaren’in de şofbenden sızan gazdan zehirlendiği belirlendi. 

Yaren’in talihsiz ölümü Lort çiftini, üzüntüye boğdu. Sinir krizi geçiren aile, yakınlarınca sakinleştirildi. Yaren’in cesedi otopsi için İzmir Adli Tıp Kurumu Morgu’na kaldırıldı. Otopsinin ardından ailesine teslim edileceği belirtilen Yaren’in cenazesinin, bugün ikindide Kemalpaşa İlçesi’ndeki Yukarı Kızılca Köyü’nde son yolculuğuna uğurlanacağı belirtildi. Olayla ilgili soruşturma başlatıldı.

Akrabaları olarak büyük üzüntü yaşadıklarını belirten kuzeni 37 yaşındaki Gökhan Güzelyüz, şöyle dedi: 

"Önce Ceren banyoya girmiş. Banyodan çıktıktan sonra fenalaşınca anne ve babası hemen hastaneye götürmüşler. Bu sırada evde yalnız kalan Yaren banyoya girince zehirlenmiş. O’nu kaybetmenin büyük üzüntüsü içindeyiz."