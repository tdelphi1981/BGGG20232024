Işıkara son yolculuğuna uğurlandı
 
 Tedavi gördüğü hastanede önceki gün yaşamını yitiren Prof. Dr. Ahmet Mete Işıkara, Teşvikiye Camii’nde düzenlenen cenaze töreniyle son yolculuğuna uğurlandı.  
 Camide, Işıkara’nın eşi Aysel, oğlu Cengiz Işıkara ve kızı Yeşim Hekimoğlu taziyeleri kabul etti. Törene, İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, İstanbul Müftüsü Rahmi Yaran, Türk Kızılayı Genel Başkanı Ahmet Lütfi Akar, Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi (UDİM) Müdürü Dr. Doğan Kalafat, eski başbakanlardan Mesut Yılmaz, Şişli Belediye Başkanı Mustafa Sarıgül ile çok sayıda vatandaş katıldı. 
 'BENİM İÇİN DEDEDEN ÇOK SIRDAŞTI '
  
 Işıkara’nın torunu Cem Işıkara, "Dedemle sırlarımı paylaşırdım, Türkiye’nin çoğu bölümünü gezdik. Ödevlerimi dedemle yapıyordum, sınavlarıma dedemle çalışıyordum. Benim için dededen çok sırdaş gibiydi. Hem Türkiye, hem de benim için çok iyi bir insandı" diye konuştu. 
 Oğlu Cengiz Işıkara da, "Hem bu kalabalık, hem hakkında söylenenler, yazılanlar, herkes çok sevmiş. Kimseyi kırmadı, elinden geldiğince yaptığı işi en basite indirgeyip anlatmaya çalıştı, bunda da başarılı oldu" dedi. Mesut Yılmaz da, "Siyaset, Sayın Işıkara’nın hayatında bir detaydı. Zannediyorum, Türkiye’de asıl iz bıraktığı konu, deprem konusunda Türk kamuoyunun bilinçlenmesine çok büyük hizmet etti. Bu konuda adeta bir kişisel seferberlik yarattı. 
 Türkiye’nin her tarafında deprem konusunda kamuoyunun aydınlatılmasına, bilinçlendirilmesine büyük hizmette bulundu. Zannediyorum, bu özelliğiyle de devamlı hafızalarda yaşayacaktır" diye konuştu. 
 Mustafa Sarıgül de, "Depremin soğuk yüzünü bize son derece sıcak olarak anlattı. Depremden korkmamamız gerektiğini ama tedbir almazsak, depremin son derece korkunç olacağını o güzel yüzüyle bize ifade etti. Özellikle çocukların deprem dedesi olarak hafızalarda yer etti" dedi. 
 Işıkara’nın cenazesi öğle namazına müteakip İstanbul Müftüsü Rahmi Yaran tarafından kıldırılan cenaze namazının ardından toprağa verilmek üzere Feriköy Mezarlığı’na götürüldü. Bu arada cenaze namazının ardından Işıkara’nın eşi Aysel Işıkara, tabutun başına giderek, burada bir süre kaldı. Eşinin cenazesi omuzlara alındığı sırada Aysel Işıkara, gözyaşlarını tutamadı. 
 DHA