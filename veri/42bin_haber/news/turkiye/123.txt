Belediye Yasası: CHP heyeti Köşk'e çıkacak
CHP, Belediyeler Yasası'na ilişkin itirazlarını Cumhurbaşkanı ile paylaşacak. CHP Genel Başkan Yardımcısı Gökhan Günaydın başkanlığındaki 12 kişilik CHP heyeti, bugün saat 16.00'da Köşk'e çıkacak. CNN TÜRK'e konuşan Günaydın, Köşk'ten 2 gün önce randevu talep ettiğini, talebine önceki gün yanıt geldiğini söyledi.

Cumhurbaşkanı Gül'ün, Meclis Genel Kurulu'nda kabul edilen yasayı incelemek için 15 günü olduğunu hatırlatan CHP Genel Başkan Yardımcısı, "bu süre dolmadan görüşlerimizi iletmek istedik" dedi. 

Görüşmede Gül'e "Mecliste yapılmayanı yapın. Üniversitelerden, barolardan, sivil toplum örgütlerinden, emekli valilerden de görüş alın" mesajını vereceklerini belirtti.

Köşk ziyaretinde Günaydın'a, CHP'li İzmir, Antalya ve Mersin Büyükşehir Belediye başkanlarının yanısıra, CHP'li bazı il, ilçe ve belde belediye başkanları da eşlik edecek.