"Balyoz" dosyası, Yargıtay'a gönderildi
Balyoz davası dosyası, Yargıtay Cumhuriyet Başsavcılığı'na gönderildi. 1045 klasörden oluşan Balyoz davası dosyası sivil bir araçla, terör polisleri eşliğinde Ankara'ya götürülüyor.

 Davaya bakan İstanbul 10. Ağır Ceza Mahkemesi geçtiğimiz yıl 21 Eylül tarihinde davayı karara bağlamıştı.

 7 Ocak’ta da kararının gerekçelerini açıklayan mahkeme, bugün dosyayı temyiz için Yargıtay’a gönderdi.

 Mahkeme, 1045 klasör dosyayı bu sabah gönderdi. Dosyalar adliyeye ait sivil bir araç ile gönderildi.

 Dosyalara güvenlik için İstanbul Terörle Mücadele Şube Müdürlüğü’nde görevli sivil polisler eşlik ediyor. Dosyanın öğlen saatlerinde Yargıtay’a ulaşması bekleniyor.

 Balyoz davasında 21 ay süren yargılama sonunda emekli komutanlar Çetin Doğan, Özden Örnek ve İbrahim Fırtana’ya 20 yıl hapis cezası verildi.

 Orgeneral Bilgin Balanlı ve MHP’li vekil Engin Alan 18 yıl, emekli Albay Dursun Çiçek ise 16 yıl hapis cezası aldı. Balyoz davasında 325 sanık ceza alırken, 34 sanık ise beraat etti.