'Vicdanı olan herkesi Şişli'ye bekliyoruz'
 
 Hrant Dink'in Şişli'de yayın yönetmenliğini yaptığı Agos gazetesinin önünde öldürülmesinin üzerinden 6 yıl geçti. Geçtiğimiz yıl cinayetle ilgili görülen davada karar çıktı, Yargıtay aşaması devam ediyor.  Cinayetin işlendiği ilk günden itibaren Hrant Dink'i unutturmayan, görülen her mahkemede adliye önünde 'Hrant İçin Adalet İçin' pankartıyla eylemler düzenleyen ve her yıl 19 Ocak'ta Agos gazetesinin önünde bir araya gelen 'Hrant'ın Arkadaşları' bu yıl da bir dizi anma etkinliği düzenliyor.  'Buradayız Ahparig' (Buradayız Kardeşim) adıyla gerçekleştirilen etkinlikleri 'Hrant'ın Arkadaşları'ndan Kemal Gökhan Gürses, ntvmsnbc'ye anlattı.  Bu yıl Hrant Dink, sadece 19 Ocak'ta değil, bir haftaya yayılan bir dizi etkinlikle anılıyor. Bu sene neden bir haftaya yayılan bir etkinlik düzenlediniz?  Hrant Dink’in arkadaşları olarak dava boyunca mahkeme önünde etkinlikler yaptık. Geçen sene 17 Ocak'ta çıkan ve halen Yargıtay'da bekleyen karardan bu yana bir yıl geçti. 2012 suskunluğumuzu, beklentilerimizi sabırsızlığa dönüştüren; Hrant Dink’in adının çok az geçti bir yıl oldu. Hepimizin uçucu hafızalarını tazelemek, cinayet ortamını yaratan siyasi iklimi hatırlamak, Hrant’ın 301. maddeden ceza alması kararında imzası bulunan bir kişinin ombudsman seçildiğini hatırlatmak istedik.  Hrant Dink hangi etkinliklerde hatırlanacak?  Bu kapsamda geçtiğimiz hafta sonu düzenlediğimiz sempozyumlar çok faydalı geçti. Hrant’ı ölüme götüren operasyona katkı sağlamış kişileri yeniden tanıma imkanı bulduk.  Tütün Deposu'nda Ermeni Edebiyatı'ndan eserlerin okunduğu, söyleşi ve sergilerden oluşan bir dizi etkinlik düzenliyoruz. Sergide Cemil Cahit Yavuz, Extramücadele, Fulya Çetin, Hakan Gürsoytrak, Memet Güreli, Met Üst, Murat Akagündüz, Turgut Yüksel gibi birçok sanatçının eserleri yer alıyor.  Sergi salonuna giderken sağ tarafta bugüne kadarki gazete kupürlerinden oluşan, hiç hukuk bilmeyen birinin bile anlayabileceği, cinayette kimlerin sorumluğu olduğunu görecekleri bir kolaj çalışmamız var. Sol tarafta da 200 bin kişinin katıldığı cenaze görüntüleri, eylemlerimiz, çağrı filmleri ve konuşmalarımızın yer aldığı bir duvar yer alıyor.  KURUCULARI AGOS'U ANLATTI  Dün akşam hem hüzünlü hem de çok keyifli bir söyleşide Agos’un kurucuları Sarkis Seropyan, Harut Özer, Harut Şeşetyan, Luiz Bakar, Arus Yumul ve Anna Turay gazetenin nasıl kurulduğunu anlattı. Bu akşam Tülin Özen ve Mustafa Avkıran, Ermeni Öyküleri okuyacak, Tuba Çandar ve Rober Koptaş’ın katılacağı ve “Hrant'ın öyküsü, Bir kitabın anatomisi”ni anlatacakları bir söyleşi gerçekleştireceğiz.  'ADALET TALEBİMİZİ YÜKSEK SESLE HAYKIRMAK İSTİYORUZ'  Bütün bu etkinliklerimizin bir sebebi de Cumartesi günü Şişli Meydanı’ndan başlayacak yürüyüşümüzün büyümesine, geniş bir kitlenin buluşmasına katkı sağlamak. Çünkü, yüksek bir ses çıkarmak istiyoruz. Adalet talebimizi yüksek sesle haykırmak istiyoruz. 19 Ocak'ta vicdanı olan herkesi, saat 13.30'da Şişli'ye bekliyoruz.  'İSTEDİĞİMİZ DAVA BU DEĞİL'
    Geçtiğimiz hafta Yargıtay Başsavcılığı, Dink suikastinde sanıkların örgüt suçundan cezalandırılması gerektiğini belirtti. Siz bu kararı nasıl değerlendiriyorsunuz. Bu karar dava sürecini nasıl etkileyecektir?  Önümüze bir dava koydular. Biz baştan itibaren, "Bu cinayet önde görünen tetikçinin, 3-5 çocuğun işi değil, arkasında bir operasyon örgütlenmesi var" diyoruz. Cinayette, 34 devlet görevlisinin ihmal ve katkısı olduğunu söyledik. Yargıtay'dan dava dönecek diyelim, bizim istediğimiz dava bu değil. Dönemin İstanbul Emniyet Müdürü, Trabzon Emniyet Müdürü, Trabzon Jandarma Komutanı, terfi görmüş devlet görevlilerini cinayetin paydaşları olarak görüyoruz.  Hrant Dink'i anma etkinlikleri için: buradayizahparig.net