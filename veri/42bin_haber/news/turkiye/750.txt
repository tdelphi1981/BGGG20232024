Sığınmacılar kendi muhtarını seçecek!
Kilis'te 13 bin Suriyeli sığınmacının barındığı 6 mahalleden oluşan Öncüpınar konteyner kentinde, mahalle muhtarlığı seçimleri yapılacak 
 Ülkelerindeki iç savaştan kaçan Suriyelilerin yerleştirildiği Öncüpınar konteyner kentinde seçim heyecanı başladı. 6 mahalleden oluşan ve 13 bin Suriyelinin barındığı kentte her mahalle için bir muhtar seçilecek. Seçimde, 6 mahalle muhtarlığı için 3’ü kadın 17 erkek muhtar adayı yarışacak. 
 
 18 yaş üzerindeki Suriyeli’nin oy kullanabileceği muhtarlık seçimleri için, seçim ve sandık kurulları oluşturulurken, seçmen kütükleri de askıya çıkartıldı. Her sandıkta bir başkan, seçmen kütüğü sorumlusu, tercüman ve güvenlik görevlisinin yer alacağı seçimleri kazanmak için muhtar adayları propaganda çalışmalarına da başladı.
 
 'KÖPRÜ' VAZİFESİ GÖRECEK
 
 Ülkelerinden uzakta, seçim heyecanı yaşayan Suriyeli sığınmacılar ile muhtar adayları, seçme ve seçilme hakkı tanıdığı için Türk yetkililere teşekkür etti. Seçilecek muhtarların, kampın Türk yetkilileri ile Suriyeli sığınmacılar arasında ’köprü’ görevi üstleneceği bildirildi.
 
 
 .
 Kadın adaylardan Hene Heyeni, 5 çocuk annesi olduğunu ve eşini çatışmalarda kaybettiğini belirterek, "Ben muhtar seçilirsem mahallemdeki Suriyelilerin sorunlarını idareyle çözüm arayacağım. Ben seçmenlerin dışında erkeklerden de oy olacağım. İlk kez bir seçim yaşayacağız" dedi. 
 
 Muhtar adaylarından Beşir Alitto ise, kendi ülkelerinde yaşamadıkları seçim heyecanını canlarını kurtarmak için geldikleri Türkiye’ye yaşayacaklarını söyledi.
 
 DHA