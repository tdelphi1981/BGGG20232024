BDP'li milletvekili polisi yumrukladı
Diyarbakır'da BDP'lilerin cezaevlerinde süren açlık grevlerine destek için yapmak istediği yürüyüşe izin verilmeyince olay çıktı 
  Göstericilerle polis arasındaki arbedeye BDP’li milletvekilleri de katıldı. BDP Milletvekili Özdal Üçer, iddiaya göre sivil polis memuruna yumruk attı. Yumruklandığını söyleyen polis memuru, "Memura yumruk atan milletvekili. Milletvekilinin buna hakkı yok. Hangi milletin vekilisiniz siz" diye bağırdı.
 
 BDP’liler cezaevlerindeki açlık grevlerine destek vermek amacıyla yürüyüş yapacaklarını söyleyerek parti binası önünde toplandı. Yürüyüşün izinsiz olduğunu gerekçesiyle güvenlik güçleri engel olmak için önlem aldı. 
 
 BDP Diyarbakır Milletvekili Nursel Aydoğan’ın da aralarında bulunduğu grup yürüyüşe izin verilmemesini protesto için parti önünde oturma eylemi yaparken, görüşmeler sonunda BDP’lilerin küçük gruplar halinde Diyarbakır E Tipi Cezaevi yakınında bulunan Dicleliler Yasevine giderek açıklama yapmasına izin verildi.
 
 BDP milletvekilleri Altan Tan ve Nursel Aydoğan’ın da bulunduğu grup yürüyerek Diyarbakır E Tipi Cezaevi yakınına gitmek için hareket etti. Grubun zaman zaman yolu trafiğe kapatarak yürümesi üzerine polis müdahale ederek grubu kaldırımdan yürümeye yönlendirdi.
 
 Dicleliler Yasevi önünde toplanan gruba hitap eden Nursel Aydoğan, "Kürt halkının karşılaştığı en büyük ve çetin sınav bu sınavdır. Hiç kimse onlardan ödün istemiyor. Bir halk var ve o halkın adı Kürt halkıdır. Kürt halkının da hakları var. Cezaevindeki tutsaklar Kürt halkının halk olmaktan kaynaklanan haklarını istiyorlar. Sizden ödün istemiyorlar" dedi.
 
 Konuşmasına Kürtçe başlayıp Türkçe sürdüren Altan Tan da "Allah’ım sen bu Başbakan’a akıl fikir ver. Bugün Diyarbakır’daydı. Keşke gelip bu sokakları görseydi. Bir şekilde 10 bin polis ve TOMA ile idare kuruyorsa bu iş artık bitmiştir. Başbakan aklını başına al. Allah sana akıl fikir versin. Bu cezaevlerinden cenaze çıkarsa halk bunu kabul etmeyecektir" diye konuştu.
 
 Bu sırada kalabalık Başbakan Erdoğan aleyhine sloganlar atınca polis aracından slogan atılmaması aksi halde müdahale edileceği anonsu yapıldı. Anonsa tepki gösteren Altan Tan, "Ne diyorsun ne diyorsun? Zorunagitmiş. Böyle nasırları bastığın zaman feryat ediyorlar" dedi.
 
 OLAY ÇIKTI, MİLLETVEKİLİ POLİS YUMRUKLADI
 
 Dicleliler Yasevi önünden dağılan bir grup Bağlar İlçesi’nde bir market şubesini taşlayıp çöp konteynerleri ile yolu trafiğe kapatınca polis müdahale etti. Burada 2 kişi gözaltına alınırken, bir grup da milletvekillerinin açlık grevini sürdürdüğü Demokratik Toplum Kongresi binasına yöneldi. Kaçanlardan bir kişiyi bina önünde gözaltına almak isteyen polislere bu kez BDP milletvekilleri engel olmak isteyince arbede çıktı.
 
 Milletvekilleriyle açlık grevi yapan Büyükşehir Belediye Başkanı Osman Baydemir’in polislerin önüne geçerek sakinleştirmeye çalıştığı arbede sırasında iddiaya göre BDP Milletvekili Özdal Üçer, bir sivip polise yumruk attı. Bu polis memuru da "Memura yumruk atan milletvekili. Milletvekilinin buna hakkı yok. Hangi milletin vekilisiniz siz" diye bağırdı.
 
 POLİS MÜDÜRÜ: ARTIK ESNAF KAN AĞLIYOR
 
 Demokratik Toplum Kongresi binası önündeki arbedenin ardından BDP’liler polis müdürüyle görüştü. Görüşme sırasında polis müdürü, "Şu karşıdaki esnaf kan ağlıyor artık. Yeter artık diyor. BİM’in orada yağmaladılar. Burada ne zaman bir olay olsa sizin koruduğunuz eşkıyalar, anasının babasının sahip çıkmadığı çocuklar maalesef bir ekip halinde bu yolları kapatıyor. Burada esnaf yeter artık diyor. Ben bıktım bu çocuklardan diyor. Bu çocukları kim himaye ediyorsa rica ediyorum bu çocukları gönderin. Burada 3 -5 tane çapulcu yolu kapatıyor, yağmalıyor. Ben artık bunu istemiyorum" diye tepki gösterdi.
 
 Olaylardan sonra DTK önünde basın açıklaması yapan BDP Genel Başkanı Yardımcısı Gültan Kışanak ise açlık grevlerinin 61’inci gününe girdiğini ifade ederek, "Buna destek vermeye gelen kadınları çocukları linç ettiler. Bunun adı vahşettir. Polisler her gün sokaklarda halka saldırıyorlar. Bunların vicdanına sesleniyoruz. Bu konuda ortaya çıkabilecek bütün olumsuzlukların sorumlusu hükümettir. Başbakanın bizzat kendisidir" dedi.
 
 Felat BOZARSLAN- Canan ALTINTAŞ- Serdar SUNAR- Bayram BULUT/DİYARBAKIR,(DHA) 
  