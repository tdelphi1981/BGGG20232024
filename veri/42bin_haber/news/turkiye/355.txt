Bozdağ: "Şüpheleri çoğaltacak bir rapor"
Başbakan Yardımcısı Bekir Bozdağ, Adli Tıp Kurumu raporuna ilişkin, ''Rapor, Turgut Özal'ın ölümüne ilişkin şüpheleri bana göre ortadan kaldırmamıştır. Aksine şüpheleri çoğaltacak bir rapor ortaya çıkartmıştır'' dedi. Diyanet İşleri Başkanlığı'nın Abant'ta düzenlediği ''2012 yılı Hac ve Umre Organizasyonu Değerlendirme Toplantısı''na katılan Bozdağ toplantı çıkışında basın mensuplarının sorularını yanıtladı. 

Adli Tıp Kurumu'nun, Turgut Özal ile ilgili Ankara Cumhuriyet Başsavcılığı'na gönderdiği raporu değerlendiren Bozdağ, şöyle dedi:

''Adli Tıp Kurumu'nun verdiği rapor, Özal'ın ölümüne ilişkin şüpheleri bana göre ortadan kaldırmamıştır. Aksine şüpheleri çoğaltacak bir rapor ortaya çıkartmıştır. Çünkü rapor kesin ve net veriler ortaya koymaktan uzaktır. Cumhuriyet Savcılığı zaten tatmin olmamış olacak ki rapordan soruşturmanın devamına karar verdi. Ben bu kararın doğru olduğunu düşünüyorum.

Çünkü Özal'ın rahmetli olduğu gün de hala bugün de bunun normal bir ölüm hadisesi olmadığını düşünüyorum. Benimki bir bilgiye dayalı değil. Bir şüpheye dayalı düşüncem var ama Adli Tıp Kurumu bu şüpheleri ortadan kaldırmamıştır, aksine bu şüpheyi teyit eden kesin sonuç vermese bile, bir sonuç ortaya koymuştur.''