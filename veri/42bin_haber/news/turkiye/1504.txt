Saygun'a tahliye kararı bekleniyor
 
 Adli Tıp Kurumu Balyoz Davası’ndan 18 yıl hapis cezasına çarptırılan emekli Orgeneral Ergin Saygun’un sağlık durumuna ilişkin raporunu hazırladı. 
 Saygun’un avukatları tarafından gazetecilere dağıtılan 6 Şubat 2013 tarihli bir sayfalık raporda Adli Tıp Uzmanları Dr. Sadi Çağdır, Prof. Dr. İmdat Elmas ve Uzman Doktor Tansev Boran’ın imzası bulunuyor. 
 Bir sayfalık raporun sonuç kısmında ise şu ifadelere yer verildi: "Ergin Saygun’un dosyada mevcut tıbbi evrakı ve kurulumuzda yapılan muayenesi sonucunda, 5275 sayılı Ceza ve Güvenli Tedbirleri Kanunun 16/2 maddesi gereğince kişide yeni gelişen protez kapak infektif andokardit tablosunun cezaevi koşullarında kalması halinde hayati tehlike yaratacağı, acil tedavi gerektiren bir durum olduğu, hastanede yatarak tadavisine devam edilmesinin uygun olduğu, tedavisi süresince hayatını tek başına idame ettiremeyeceği, tedavisinin hastanede tamamlanmasının müteakip tekrar kurulumuzca değerlendirilmesinin uygun olduğu oy birliği ile mütalaa olunur." 
 SAYGUN'UN AVUKATI KONUŞTU
  
 "Balyoz Planı" davasında 18 yıl hapisle cezalandırılan emekli Orgeneral Ergin Saygun’un avukatı Sedat Küçükyılmaz "Ergin Paşa’nın 14 Aralık 2012 günü Mehmet Akif Ersoy Hastanesi’nin vermiş olduğu raporu nedeniyle mahkemeye bavurmuştuk. Mahkemede bu konuda Adli Tıp Kurumu’ndan görüş istemişti. Biraz önce Bakırköy Cumhuriyet Başsavcısı’nın vermiş olduğu habere göre Adli Tıp Kurumu bugün itibariyle raporunu vermiş. ’Cezaevinde kalamaz’ diye. Buradaki raporun aynısını vermiştir. Şimdi bu rapor Bakırköy Cumhuriyet Başsavcılığı tarafından İstanbul 10. Ağır Ceza Mahkemesi’ne gönderildi. Sanırım şu anda orada. O mahkeme tahliye konusunda karar verecek" dedi. 
 "BU SEFERKİ RAPOR O MEALDE DEĞİL"
  
 ’Ne zaman çıkar bu karar’ sorusu üzerine Avukat Küçükyılmaz, "Bugün çıkar. Ameliyata alındığı gün rapor imzalanıyor. Bunun yorumunu herkes kendisi yapsın. Daha önce verilen raporlarda diyeti, tedavisi sağlandığı taktirde cezaevinde kalabilir’ şeklindeydi kaçamak bir rapordu. Mahkemelerde net söylenmediği için cezaevinde kalamaz ibaresi olmadığı için tutuklu halinin devamına diyordu. Bu seferki rapor o mealde değil. Aslında Mehmet Akif Ersoy Hastanesi 14 Aralık tarihli raporunda çok açık bir şey söylemişti. 
 Hastanede uzun süre kalması hastane enfeksiyonlarına yol açabilir. Hastamız yapay kalp kapakçıklarına sahiptir. Hastane virüsü tehlikesine dikkat çekerek hastanede de uzun süre kalmaması gerektiğini, cezaevinde hiç kalmaması gerektiğini bu hastane söylemişti. Ama bu raporu İstanbul 10. Ağır Ceza Mahkemesi üyeleri yeterli görmediler. 
 Adli Tıp Kurumu 3. İhtisas Kurumu’ndan yeniden rapor istediler. Onlar da bu raproru 45 gün geciktirererek bugünkü ameliyata neden olmuşlardır. Bu durumun sorumluları Adli Tıp Kurumu’nun hipokrat yemini etmiş doktorlarıyla, İstanbul 10. Ağır Ceza Mahkemesi’nin başkan ve üyeleridir" diye konuştu. 
 AMELİYATA ALINDI
  
 7.5 aydır aynı hastanede bulunan Saygun, sabah saat 08.00’de başlayan açık kalp ameliyatına alındı. Ergin Saygun’un kızı Ece Saygun, acil taze kan ihtiyacı nedeniyle sosyal paylaşım sitesi üzerinden çağrıda bulundu. 
 Ergin Saygun’un kızı Ece Saygun "Babam 17 Temmuz’dan bu yana hastanede bulunuyor. 1 ay önce hastane bir rapor verdi. Raporda babam için, ’Enfeksiyon riski açısından hastanede kalmamalı’ deniliyordu. Biz de tahliye başvurusunda bulunduk. Bu rapora rağmen babam tahliye edilmedi. Korkulan oldu ve babam hastane virüsü kaptı. Aksi gibi o da kalbine yerleşti. Babam daha önce 2 kez kalp ameliyatı geçirmişti. Kalp kapakçığı metal. Virüs şu anda bu metal kalp kapakçığının üstüne yerleşti. Pıhtı atma tehlikesi var. O nedenle bekleyemeden bu sabah ameliyata aldılar. 3. açık kalp ameliyatını oluyor. Endişeliyiz ama ben inanıyorum ki bu ameliyattan çıkacak"  dedi. 
 'ONLARIN RAPORU BAŞKA YERDEN KUMANDALI'
  
 Saygun'un karısı Nermin Saygun "Hastane bir ay önce bir rapor yazdı. Ona da bir cevap gelmedi. Aslında alın buradan diyordu rapor değil mi?" şeklindeki soru üzerine Nermin Saygun "Onların raporu falan başka yerden kumandalı. Onu çok iyi biliyorum ben. Çok iyi biliyorum" ifadelerini kullandı. 
 DHA-AA