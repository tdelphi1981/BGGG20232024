Öcalan'nın aylık masrafı 300 TL
 
 Kenya’da yakalandıktan sonra getirildiği İmralı’da yapılan yargılama sonucu ağırlaştırılmış ömür boyu hapis cezasına çarptırılan PKK elebaşı Abdullah Öcalan İmralı Adası’nda 15’nci yılına girdi. 
 Kendisini muayene eden doktorların öz geçmişleri MİT tarafından özel olarak araştırılan Öcalan’ın 14 yılda 2 bin 300’e yakın dergi ve kitap okuduğu da bildirildi. Abdullah Öcalan İmralı’daki 14 yılını tamamladı. 
 Yalnızlıktan sıkıldığını belirten Öcalan için, 2009 yılında 5 milyon dolar harcanarak yaptırılan Yüksek Güvenlikli F Tipi Cezaevi’ne PKK’lı Bayram Kaymaz, Cumali Karsu, Şeyhmuz Poyraz, Hasbi Aydemir ve TİKKO’cu Hakkı Alkan gönderildi. 
 İmralı Yüksek Güvenlikli F Tipi Kapalı Cezaevi’ne gelen avukat ve mahkum yakınları ayrı kapıdan içeri alınıyor. Öcalan ve 5 mahkum avlu dahil 11.81 metrekare olan koğuşlarda tek başlarına kalıyor. 
 Avluları ortak olan üç mahkum için yaptırılan ve Öcalan’ın kaldığı bölümün karşısındaki koğuşlar ise boş tutuluyor. Mahkumlar avukatları ve yakınları ile görüşmek için demir parmaklıkları olan kapıdan geçmek zorunda. Abdullah Öcalan kardeşi ve avukatlarıyla, diğer mahkumlar ise anneleri ve kardeşleriyle burada 45’er dakika açık görüşme yapıyor. 
 700 JANDARMA KOMANDO KORUYOR
  
 Abdullah Öcalan’ın kaldığı cezaevinde 1 müdür ve 3 yardımcısı ile toplam 34 infaz koruma memuru ve koruma dönüşümlü olarak görev yapıyor. Cezaevinin dış güvenliği ise toplam 700 jandarma komandodan sorumlu. 
 Sivil gemilerin adaya 3 milden fazla yaklaşmasına izin verilmezken, ada üzerinden sivil helikopter de geçemiyor. İmralı’ya gidecek olan Abdullah Öcalan ve diğer mahkumların avukatları ile yakınları, Gemlik Jandarma Bölük Komutanlığı’ndan yeni temin edilen, rüzgarlı havalarda da sefer yapabilen Kıyı Emniyeti Genel Müdürlüğü’nce tahsis edilen KEM-2 adlı römorkör ile gidip geliyor. 
 Cezaevinin güvenliğinden sorumlu asker ve Adalet Bakanlığı’na bağlı personel, Mudanya İskelesi’nden İmralı’ya giderken, Öcalan ile görüşen MİT görevlilerinin İmralı’ya ulaşımı ise helikopterlesağlanıyor. 
 DOKTORLARA MİT ARAŞTIRMASI
  
 İmralı Adası’nda 24 saat pratisyen hekim hazır bekletiliyor. Görevlendirilecek hekimlerin öz geçmişleri MİT tarafından özel olarak araştırılıyor. Ailesinde, akrabalarında şehit veya gazi olan hekimlerin gitmesine kesinlikle izin verilmiyor. 
 Burada görev yapan hekimlere ise gördüklerinin ve yaşadıklarını hiç bir yerde anlatmamaları için yazılı belge alınıyor. İmralı Adası’na 15 günde bir de aralarında dahiliye uzmanı ve kardiyologun da bulunduğu uzman hekimler gönderiliyor. 
 PROSTAT BAŞLANGICI VAR
  
 Her gün saat 06.00’da kalkıp saat 22.00’de yatan Abdullah Öcalan’ın sağlığına dikkat ettiği belirtildi. Beyazlaşan sakalını uzatan ve Stalin tipi diye adlandırılan pos bıyık bırakan Abdullah Öcalan’ın doktorlara yakındığı en büyük sorunlardan biri nefes almakta zorlanması ve rahat uyuyamaması. Prostat başlangıcı tanısı da konulan Abdullah Öcalan’ın bir başka sorunu ise bahar alerjisi. 
 VOLEYBOL VE BASKETBOL OYNUYOR 
  
 Koğuşunda kendisine ayrılan havalandırma saatinde sürekli yürüyüş yapan Abdullah Öcalan, haftanın pazartesi, çarşamba ve cuma günleri diğer 5 mahkum ile bir saat hobi odasında bir araya gelip Türkiye ve dünyada yaşanan olayları değerlendirip tartışıyor. 
 Öcalan cezaevi arkadaşlarıyla haftanın salı günleri basketbol, cuma günleri ise birer saat voleybol maçı yapıyor. Öcalan bazı haftalar bazı spor saatlerini cezaevinde bulunan masa tenisine ayırıyor. 
 Öcalan 14 yıldır yaşadığı İmralı Adası’nda bu zamana kadar 2 bin 300’e yakın kitap ve dergi okudu. Bu kitap ve dergilerden yasalara göre olması gerekenle koğuşunda, diğerleri ise cezaevi’nin kütüphanesinde bulunduruluyor. 
 MİT İLE GÖRÜŞMELERİ ÖZEL OLARAK YAPIYOR 
  
 Abdullah Öcalan’ın terörün sona erdirilmesi için İmralı Adası’na giden MİT görevlileri ile özel konuşup görüştüğü belirtildi. MİT görevlilerinin yapılan konuşmaların duyulmaması ve dinlenmemesi için Öcalan ile zaman zaman kullanılmayan üç koğuşun ortak alanı olan avluda bir araya geldiği ve burada saatlerce görüştükleri kaydedildi. 
 CEZAEVİNDEKİ AYLIK HARCAMASI 300 TL 
  
 Cezaevinde yemek seçmediği ve kendisine verilen tüm yiyecekleri yediği belirtilen Abdullah Öcalan’ın cezaevindeki aylık kantin harcamasının ise 300 TL olduğu Avukatı Rezan Sanca tarafından açıklandı. Sanca, kendileri tarafından Öcalan’ın cezaevindeki hesabına her ay 300 TL para yatırıldığını, bu para ile kendisine verilen gazetelerin ücretini ödeyip, kantinden bazı yiyecek gibi ihtiyaçlarını karşıladığını belirtti. 
 Avukat Rezan Sancak, Öcalan’ın bir süre önce kendisine kantin aracılığı ile satın alınıp verilen telvizyon ve benzer özel eşyaların bedelininin dahil olmadığını açıkladı. İmralı’ya yakın bir kaynak ise Abdullah Öcalan’ın ihtiyaçlarını yazılı olarak bildirdiğini, bu yiyeceklerin (kraker ve bisküvi gibi) Mudanya’dan kantin aracılığı ile özel olarak alınıp kendisine teslim edildiğini akaydetti. 
 İMRALI’YA İSKELE YAPILACAK 
  
 Adalet Bakanlığı, İmralı Adası’ndaki iskeleyi yenileyecek. Bakanlığın yeni iskele inşaatı için açtığı iki ihaleye katılan müteahhitler 850 bin TL’nin üzerinde fiyat verdikleri için ihaleler iptal edildi. Bakanlığın iskelenin yenilenmesi için yeni bir ihale açacağı kaydedildi. 
 DHA