Avrupa'da genel grev
Avrupa'da yarın seferberlik günü ilan edildi. Mali krizin etkilediği ülkelerde genel grev var. Avrupa Sendikalar Konfederasyonu, hükümetlerin kemer sıkma politikalarına karşı ilk kez tüm AB ülkelerinde seferberlik günü ilan etti. Yarın yapılacak gösteriler bazı ülkelerde genel greve denk geliyor.

Portekiz'deki en büyük işçi sendikası, 14 Kasım'da genel greve gideceğini haftalar önce duyurmuştu.

Temmuz ayında 65 milyar euro'luk tasarruf paketi açıklayan İspanya'da  ise eylemler bu akşamdan başlıyor. Sendikaların çağrısıyla başkent Madrid'de işçiler akşam saatlerinde sokaklara dökülecek. Belçika'nın başkenti Brüksel'de 4 gün önce iş bırakan toplu taşıma çalışanları grevlerini 2 gün daha uzatacak.