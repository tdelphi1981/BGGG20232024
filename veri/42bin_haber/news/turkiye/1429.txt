KCK davasının savunmasında operasyon firesi
KCK basın davasında avukatlar, bu davada da görev alan ÇHD'li avukatların tutuklanmasını kınayarak, "Yarın burada olacağımızın garantisi yoktur" dediler. Delil olarak yaptıkları haberler gösterilerek, KCK Basın Komitesi'ne üye oldukları iddiasıyla 32'si tutuklu 44 gazeteci ve basın çalışanının İstanbul 15. Ağır Ceza Mahkemesi'nde yargılandığı davanın 8. duruşması başladı. 

Silivri Ceza İnfaz Kurumları Yerleşkesi'nin yanında bulunan büyük duruşma salonunda görülen duruşmada, 32 tutuklu ve 5 tutuksuz gazeteci ve basın çalışanı hazır bulundu. Duruşmanın başlamasının ardından söz alan tüm sanık avukatlarından Sinan Zincir, "CMK 202. Madde'de yapılan değişiklikle anadilde savunmanın önündeki engeller kaldırıldı. Diyarbakır'da yargıçlar tercüman aracılığıyla savunma alıyor. 3 yıldır PKK ve KCK yargılamalarında yargıçlar da avukatlar da usulü berbat etmiş olduk, müvekkilerimize tercümanlık yaptık. Avukatların görevi tercümanlık değildir. Müvekkilerimiz kendileri dertlerini anlatacaklar. Daha önce müvekkilerimiz savunma yapamadan haklarında mahkumiyet ve beraat kararları verildi. 8 Şubat Cuma günü yapılacak talep duruşmasında müvekkillerimize söz verilmesini istiyoruz. Tahliye ve niçin burada oldukları konusunda beyanda bulunmaları için müvekkillerimize söz verilmesini talep ediyoruz. Müvekillerimiz tercüman aracılığıyla tahliyelerini talep etsin" diye konuştu.

"Barış havasını bu ülkede koklamaya başladık" 

"Kürtler Kürtçe konuştukça barış iklimi daha da fazla gelişiyor" diyen Avukat Zincir, "Ayrımlar ortadan kalkıyor. Barış havasını bu ülkede koklamaya başladık. Önümüz bahardır, barışın baharda geleceğine inanıyoruz. Cuma günü talep günü olacak. O gün biz avukatlar konuşmak istemiyoruz, Kürt Enstitüsü'nden gelecek tercümanlarla müvekkillerimizin konuşmasını istiyoruz" dedi. 

Mahkeme Başkanı: "Yasa açık"

Davanın önceki duruşmalarında sert yönetimiyle dikkat çeken, avukatları, izleyicileri ve sanıkları jandarmaya salondan çıkarttırarak yargılamayı sürdüren Mahkeme Başkanı Ali Alçık ise, yasanın açık olduğunu ifade ederek, "Kabul edilen yasada iddianamenin okunmasından sonraki savunma aşamasında ve esas hakkındaki mütalaanın açıklanmasının ardından mütalaaya karşı savunmaların alınması aşamasında tercüman bulundurulacağı belirtiliyor. Ancak talebinizi değerlendireceğiz. Savcılık makamından bu konuda mütalaasını da soracağız" yanıtı verdi.

"Kınama işini dışarda anlatın"

Tüm sanıkların avukatlarından Baran Doğan da Çağdaş Hukukçular Derneği üyesi bir grup avukatın da davada yargılanan sanıkların avukatları olduğunu hatırlatarak, "Çağdaş Hukukçular Derneği avukatlarına operasyon yapıldı. Bir çok avukat gözaltına alındı ve 9 avukat tutuklandı. Biz bu komployu kınıyoruz. Operasyonda 11 Çelik kapı ve Kozmik Oda iddiaları gündeme getirildi" şeklinde konuştu. 

Avukat Baran'ın bu sözleri üzerine Mahkeme Başkanı Ali Alçık, "Kınama işini dışarıda anlatın, basın açıklaması yapabilirsiniz" dedi. 

Avukat Baran da "Biz bunu her yerde söyleyeceğiz. Yarın benim burada olup olmayacağımın garantisi yoktur. Sanıklar yargılamanın her aşamasında söz alabilir, talepte bulunabilir ya da savunma yapabilirler. Çünkü CMK'da yeni delil sunma hakkı verilmiştir. Bu nedenle her aşamada duruşmada tercüman bulundurulması gerekmektedir. Savcının talebimizi değerlendiriken bu durumu da gözönünde bulundurmasını istiyoruz" ifadelerini kullandı.

Davada sanık sayısı 46'ya yükseldi

Mahkeme Başkanı Ali Alçık daha sonra duruşmaya gelen evrakları okudu. Mahkeme Başkanı Alçık, celse (duruşma) arası iki davanın bu davayla aralarında hukuki ve fiili bağlantı bulunduğu gerekçesiyle birleştirildiğini söyledi. 3 sanığı bulunan dosyalarla birlikte davada tutuklu sanık sayısı 33'e toplam sanık sayısı ise 46'ya yükselmiş oldu. 

Duruşmada TRT tarafından görevlendirilen 2 spiker iddianameyi okuyor.

CHP'li vekiller de duruşmayı izliyor

Öte yandan, BDP Mersin Milletvekili Ertuğrul Kürkçü ve CHP Milletvekilleri Melda Onur, İlhan Cihaner, Veli Ağbaba ile sanatçı Ferhat Tunç da duruşmaya izleyici olarak katıldı.