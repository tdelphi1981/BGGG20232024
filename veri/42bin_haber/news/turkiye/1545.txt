Kılıçdaroğlu'nun kardeşinden flaş karar!
 
 Kılıçdaroğlu ailesinin 7 çocuğundan en küçüğü olan Celal Kılıçdaroğlu, Devlet Su İşleri ve Kocaeli Büyükşehir Belediyesi’ndeki görevlerinin ardından 2007 yılında emekli olurken aldığı 1350 lira aylığı yetmeyince iş bulmak için İzmir’e gelmişti. 
 Aylık 850 TL’ye Gaziemir İlçesi’ndeki Seydi Baba Türbesi ve Rekreasyon Projesi’nde bekçilik yapmaya başlayan, bir kulübede kalan kardeş Kılıçdaroğlu, olayın ortaya çıkması ve çalıştıkları bölgeye çok sayıda meraklı kişi ile basın mensubunun akın etmesiyle izne ayrılmıştı. Firma sahibinin de izniyle Kılıçdaroğlu’nun daha rahat çalışması için Buca İlçesi’ndeki adresi gizli tutulan bir inşaatta aynı görevde bulunmasına karar verilmişti.     
 
 Yeni görev yerindeki aynı işine sessiz sedasız başlayan Kılıçdaroğlu, ani kararla kentten ayrıldığını söyledi. Yeni işinin duyulmasıyla bu kararı aldığı belirtilen Kılıçdaroğlu, kendisine telefonla ulaşan basın mensuplarına, "Yoğun ilgiden sıkıldım, İzmir’den ayrıldım şimdi İstanbul’dayım ve burada iş arıyorum" dedi. 
 Turaç TOP/ İZMİR, (DHA)