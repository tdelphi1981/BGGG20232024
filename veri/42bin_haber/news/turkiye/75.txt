Diyarbakır Emniyet Müdürü'ne inceleme
Diyarbakır Cumhuriyet Başsavcılığı, basın temsilciliklerinden, Güven'in medyada yayımlanan ifadeleriyle ilgili bilgi, belge ve konuşma görüntülerini istedi 
 Diyarbakır Cumhuriyet Başsavcılığı, basın temsilciliklerinden İl Emniyet Müdürü Recep Güven’in medyada yayımlanan "Ölen teröriste ağlamıyorsanız insan değilsiniz" ifadeleri ile ilgili bilgi, belge ve konuşma görüntülerini dilekçe ile istedi. 
 Cumhuriyet Başsavcı Vekili Ramazan Alptekin’in imzası ile basın kuruluşlarına gönderilen dilekçede şu ifadeler yer verildi: 
 "Yürütülmekte olan bir tahkikat kapsamında, Diyarbakır Emniyet Müdürü Recep Güven’in basın mensuplarının katıldığı kahvaltılı bir toplantıda yaptığı konuşmaların 7 Ekim’de yazılı ve görsel basına yansımış olduğu ve daha sonrasında bu açıklamalardan ötürü Cumhuriyet Başsavcılığımıza şikayet dilekçelerinin geldiği görülmüştür. Varsa elinizde bulunan İl Emniyet Müdürü Güven’in, ’Ölen teröriste ağlamıyorsanız insan değilsiniz’ başlığı ile yayımlanan açıklamalarının, bilgi ve belgeleri ile konuşmasının tam metninin kapsayan görüntü CD’sinin de eklenerek Cumhuriyet Başsavcılığımıza gönderilmesi rica olunur." 
 NE DEMİŞTİ?
  
 Emniyet Müdürü Recep Güven’in, Başbakan Erdoğan ile Bülent Arınç'ı karşı karşıya getiren ve büyük tartışma yaratan sözleri şöyleydi: 
 "2005 yılında Bahçeşehir Üniversitesi'nde katıldığım konferans esnasında, salondakilerin büyük ünlemlerle bakmasına sebep olan bir cümle kurdum. Biraz da eleştirildim. Dağda ölen teröriste ağlayamıyorsanız insan değilsiniz demiştim. Ama eline silah almış, çoluk çocuk demeden insan katleden canavarlaşmış bir teröristi de enterne edemiyorsanız Devlet değilsiniz. Ben bu iki dugu arasında gidip geliyorum. Benim yitik evladım dağa çıkmış. Keşke ulaşabilseydim, ona normal bir hayat sunabilseydim, onun terörize olmasına mani olabilseydim diye ağlarım. Ağlarım yani. Her teröriste de içim ezilir. Diyarbakır'ın kaderi gözyaşı ve kan olmamalıydı. Bu coğrafya o kadar güzel insan yetiştirmiş. Fakat şimdi canavarlar üretiyoruz. Denetimsizlik, kontrolsüzlük, insana ulaşamadığımızdan, insan odaklı hizmet veremediğimizden. Başka birşey değil. Bunda hepimizin payı var" 
 >> EMNİYET MÜDÜRÜ'NÜN AÇIKLAMASI İÇİN TIKLAYINIZ...