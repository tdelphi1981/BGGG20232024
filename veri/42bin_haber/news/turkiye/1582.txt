Sevgililer Günü'nde satmak için çiçek çaldı
 
 Merkez Çukurova İlçesi Mahfesığmaz Mahallesi’nde önceki gece meydana gelen olayda, Şenyılmaz Çiçekçilik’in kapı kilidini kıran kimliği belirsiz iki kişi, işyerindeki gül, çuha çiçeği, açelya, sümbül, lale, cam güzeli, bodur portakal ve limon çiçeği gibi farklı türde yaklaşık 10 bin lira değerinde çiçeği kamyonete yükleyip, kayıplara karıştı.  
 Sabah işyerine gelen Sadık Şenyılmaz, 14 Şubat Sevgililer Günü’nde satmak için aldığı çiçeklerin çalındığını fark edince, polise şikayetçi oldu. 
 Güvenlik kamerası kayıtlarını inceleyen polisler, hırsızlık olayını aynı mahallede çiçekçilik yapan Burak Y.’nin gerçekleştirdiğini saptadı. Polisler, şüphelinin işyerinde yaptığı araştırmada çalınan çiçekleri buldu. 
 Bir arkadaşıyla komşu meslektaşının çiçeklerini çaldığını itiraf eden Burak Y., sorgusunun ardından adliyeye sevk edildi. El konulan çiçekler sahibi Sadık Şenyılmaz’a iade edildi. 
 DHA