Deniz Feneri davası görülmeye başlandı
 
 Aralarında RTÜK eski Başkanı Zahit Akman ve Zekeriya Karaman’ın da bulunduğu 20 şüpheli hakkında iddianame düzenlenmiş, iddianamenin gönderildiği Ankara 3. Ağır Ceza Mahkemesi, iddia edilen suçun işlendiği yerin İstanbul olduğunu belirterek yetkisizlik kararı vermişti. 
 İstanbul’a gelen iddianameyi inceleyen İstanbul 6. Ağır Ceza Mahkemesi Ankara 3. Ağır Ceza Mahkemesi’nin verdiği yetkisizlik kararına kabul ederek davanın kendi mahkemelerinde görülmesini karara bağlamıştı. 
 İstanbul 6. Ağır Ceza Mahkemesi tarafından davanın ilk duruşması adliyedeki büyük salonda görülmeye başlandı. Duruşmaya aralarında Zahit Akman ve Zekeriya Karaman’ın da bulunduğu 14 tutuksuz sanık katıldı. 
 Duruşma sanık yoklamasıyla devam ediyor. Duruşmayı CHP Genel Başkan Yardımcısı Bülent Tezcan ve İstanbul İl Başkanı Oğuz Kaan Salıcı’nın da bulunduğu bazı CHP’liler de izliyor. 
 CHP’DEN AÇIKLAMA 
 Duruşma öncesinde CHP Genel Başkan Yardımcısı Bülent Tezcan ve İstanbul İl Başkanı Oğuz Kaan Salıcı’nın da bulunduğu yüzlerce CHP’li adliye önünde eylem yaptı. "Deniz Feneri davasını söndürmeyeceğiz" yazılı pankart açan CHP’liler adına Genel Başkan Yardımcısı Bülent Tezcan bir açıklama yaptı. 
 Tezcan, "Yüzyılın vurgunu denilen bir dava ve biz bu davanın peşini bırakmayacağız. Vatandaşın iyi niyetini çarçur eden ve yolsuzluk batağına batıranların hesabını soracağız. Olması gereken sanıklar burada bulunmamaktadır" diye konuştu. 
 DAVANIN GEÇMİŞİ 
 Ankara Cumhuriyet Başsavcılığı’nın, Zahit Akman ve Zekeriya Karaman’ın da aralarında bulunduğu 20 şüpheli hakkında hazırladığı iddianame, Ankara 3. Ağır Ceza Mahkemesi tarafından kabul edilmiş, mahkeme heyeti iddianamenin kabulünün ardından dosyayı esastan değerlendirmeye almıştı. 
 Suçlama konusu eylemlere ilişkin yargılama yerinin İstanbul olduğuna kanaat getiren mahkeme, "yetkisizlik" kararı ile dava dosyasının görevli ve yetkili İstanbul Ağır Ceza Mahkemesi’ne gönderilmesine hükmetmişti. 
 Ankara 3. Ağır Ceza Mahkemesi’nin "yetkisizlik" kararını yerinde gören İstanbul 6. Ağır Ceza Mahkemesi davanın kendi mahkemelerinde görülmesini karara bağlamıştı. 20 sanığın, "hizmet nedeniyle güveni kötüye kullanma, özel belgede sahtecilik ve kamu görevlisinin sahtecilik suçuna iştirak etmek" suçlarından cezalandırılması isteniyor. 
 DHA