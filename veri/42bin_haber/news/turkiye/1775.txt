Kemal Kılıçdaroğlu: "Türkiye iyi yönetilmiyor"
CHP Genel Başkanı Kemal Kılıçdaroğlu, "Türkiye iyi yönetilmiyor, kimsenin geleceğe umutla bakmasını sağlamak istemiyorlar" dedi. Kılıçdaroğlu, Antalya'ya yaptığı ziyaret kapsamında Kaş ilçesi Emin Erdem Meydanı'nda vatandaşlarla sohbet etti, daha sonra halk pazarının temel atma törenine katıldı. Kılıçdaroğlu, burada yaptığı konuşmada, umutlarını asla yitirmeyeceklerini dile getirerek, "Türkiye iyi yönetilmiyor, kimsenin geleceğe umutla bakmasını sağlamak istemiyorlar, önlerine engeller konuluyor. En son Adana'da valiliği şikayet ediyor, milletvekillerine isimsiz şikayet gönderiyor, vali bir vatandaştan şüpheleniyor, gece yarısı evi basılıyor, götürülüyor. Bakıyorlar ki bu vatandaşın hiçbir kabahati yok. Böyle bir anlayış olabilir mi? Varsa bir şüphen çağırırsın, ifadesini alırsın. Baskıyla, şiddetle baskılamak istiyorlar, toplumu korkutmak istiyorlar" diye konuştu.

"Sizin adınıza yürüyecek olan tek bir parti vardır, o da CHP'dir" diyen Kılıçdaroğlu, "O nedenle umudumuzu yitirmeyeceğiz. İstedikleri kadar baskı yapsınlar, telefonlarımızı dinliyorlarmış, dinlemezlerse namertlerdir. Telefonla ihale mi dağıtıyoruz. Bir yerde haksızlık varsa onu duyarlar, çiftçinin sorununu dile getirdiğimizi duyarlar, esnafın sorunu varsa onu dile getirdiğimizi duyarlar. O nedenle bizim telefonlarımızı dinlemelerinde yarar var. Belki vatandaşın dertlerini öğrenmiş olurlar" dedi.

"Hepimiz bu toprakların insanıyız"

Kemal Kılıçdaroğlu, Kaş'ın turizm cennetine dönüştürülmesi, merkezi yönetimin de buna destek vermesi gerektiğini söyledi. Kılıçdaroğlu, bu konuda CHP olarak işin takipçisi olacaklarını ve mücadelesini vereceklerini belirtti.

Erdoğan'ın milliyetçilik açıklamalarına değinen Kılıçdaroğlu, kendi milliyetçilik anlayışlarının Atatürk milliyetçiliği olduğunu dile getirerek, "Kim kime diyebilir ayaklar altına alıyorum. Bu kez sandığa giderken şu cümleyi, 'Ben her türlü milliyetçiliği ayaklar altına aldım' diyen kişiyi unutmayın. Kendisine söyledim, 'Git bakalım kullandığın cümleyi Rize'de kullanabiliyor musun, merak ediyorum" dedi.

Sinop'ta BDP heyetine dönük saldırıdan ilk suçlanan partinin CHP olduğunu anlatan Kılıçdaroğlu, Sırrı Süreyya Önder'in özür dilediğini hatırlatarak, Başbakan Erdoğan'dan da özür beklediğini yineledi.