Çamlıca'nın yeni camisi belirlendi
İstanbul Cami ve Eğitim-Kültür Hizmet Birimleri Yaptırma ve Yaşatma Derneği, kentin yeni sembollerinden biri olmaya aday Çamlıca Tepesi'ne inşa edilecek caminin projesini açıkladı 
  Çamlıca Tepesi’ne, yarışmada 2’incilik ödülüne layık görülen 2 projeden biri olan Bahar Mızrak ve Hayriye Gül Totu’nun hazırladığı cami projesi uygulanacak. İstanbul Cami ve Eğitim-Kültür Hizmet Birimleri Yaptırma ve Yaşatma Derneği’nin Üsküdar’daki Çamlıca Tepesi’ne yapımı planlanan cami için açtığı yarışma kapsamında; Asil Seçici Kurul ve danışman üyeleri, inceleme ve değerlendirmeler sonucu, ödül ve mansiyon alan projeleri belirledi. Bu doğrultuda; birincilik ödülüne layık proje bulanamadı. 
 
 İkincilik ödülüne, 16 numaralı Süleyman Akkaş, Nihal Şenkaya Akkaş, Dilek Ersen ve Şeyda Osanmaz Sanmaz’ın "AYL46" rumuzlu projesi ile 59 numaralı Bahar Mızrak ve Hayriye Gül Totu’nun "SAS33" rumuzlu projesi layık görüldü. Yarışmada üçüncülük ödülü de 21 numaralı Eyüp Dursun’un "T3E4S" rumuzlu projesi ile 36 numaralı Ercan Şahin’in "DRM80" rumuzlu projesi arasında paylaştırıldı. 
 
 Yarışmada, birinci mansiyonu 19 numaralı Ahmet Vefik Alp, Fatih Ekinci, Seher Bakır, Mert Tanrıkulu, Hacer Eldemir, Ahmet Kabaktaş, Prof. Dr. Özkan İşler, İbrahim Köroğlu, Yılmaz Oğralı’nın "3T8PL" rumuzlu projesi, ikinci mansiyonu 33 numaralı Hamza Dağhan’ın "BTL29" rumuzlu projesi, üçüncü mansiyonu 46 numaralı Dursun Divrik’in "T3N1F" rumuzlu projesi, dördüncü mansiyonu 55 numaralı Kayhan Çakanel, Yüksel Öztürk, Erhan Özmüş, Ümran Yılbaşı, Özlem Topuz, Cem Yetkin, Özlem Yıldız, Mustafa Kayış, Atilla Gökçen’in "ÖÜE21" rumuzlu projesi, beşincilik mansiyonu 10 numaralı İsmail Türedi, Erhan Özkan, Şefika Deniz Türedi, Nagihan Gülbahar, İhsan Doğancıl, Ömer Mücahid Türedi, Elmas Handal, Ebru Kurt, Yasemin Akgül Günaçtı’nın "BRN66" rumuzlu projesi aldı.
 
 Dernek, Çamlıca Tepesi’ne, jüri tarafından 2’incilik ödülüne layık görülen 2 projeden "SAS33" rumuzlu Bahar Mızrak ve Hayriye Gül Totu’nun hazırladığı projenin cami olarak inşa edilmesine karar verdi. Dernek, projeyi, "İbadet mekanlarının yanında sosyal, kültürel ve eğitim mekanlarını içinde barındıran kompleks bir proje şeklinde tasarlandığı, geleneksel Türk-İslam mimari tarzı ile günümüz çizgilerini bütünleştirerek Anadolu’nun batıya bakan yüzünde şehir siluetine katacağı değer ile döneminin sembol eserlerinden biri olarak yerini alacak bir proje olmasından dolayı" seçti. 
 
 Osmanlı-Türk mimari üslubunu yansıtacak- 
 
 İstanbul Cami ve Eğitim-Kültür Hizmet Birimleri Yaptırma ve Yaşatma Derneği, "Çamlıca Tepesi Cami Projesi" için yarışma ilanını 23 Temmuz’da verdi. Çamlıca Tepesi’ne inşa edilecek ve bağışlarla yapılacak cami için 62 proje başvurdu. Yarışma, İstanbul’un siluetine ve kent dokusuna uygun, Osmanlı-Türk mimari üslubunu yansıtacak, gelenekten geleceğe uzanacak, kültürel gelenek zincirine orijinal yeni bir halka ilave edecek, İstanbul’a değer katacak ve İstanbul’un sembollerinden biri olacak cami projesi tasarlanması amacıyla düzenlendi. Yarışmanın şartnamesine göre, cami, Üsküdar Çamlıca mevkisinde 57 bin 511 metrekarelik alan üzerinde, ibadet ile birlikte eğitim ve sosyal kültürel ihtiyaçların karşılanması hedefi doğrultusunda inşa edilecek. 
 
 Cemaat kapasitesi avlu dahil 30 bin kişi olarak tasarlanacak camin, yaklaşık 15 bin metrekarelik alan üzerine oturtulacak. Eğitim ihtiyacının karşılanmasına yönelik 50’şer kişilik 10 derslik, sosyal ve kültürel ihtiyaçların karşılanmasına yönelik 750 kişilik konferans salonu, 250 kişilik toplantı salonu, kütüphane, sergi salonu ile birlikte tasarımın gerektirdiği mekanlar ile bin kişilik otopark düzenlenecek, gasilhane ve yemekhaneyle diğer teknik alanlar da cami bünyesinde oluşturulacak. 
 
 -"İnşaat maliyeti 100 milyon lirayı geçecek"-
 
 İstanbul Cami ve Eğitim-Kültür Hizmet Birimleri Yaptırma ve Yaşatma Derneği Başkanı Ergin Külünk, AA muhabirine yaptığı açıklamada, projenin açıklanmasından sonraki en önemli aşamanın, projenin çok hızlı bir şekilde hayata geçirilmesi olduğunu belirtti. Külünk, gelecek hafta, yarışmaya katılan bütün projeleri teşhir edeceklerini ve kamuoyuna tanıtacaklarını ifade ederek, "Çamlıca’ya yapılacak cami bağışlarla inşa edilecek. Projenin açıklanmasıyla bağışların artmasını bekliyoruz, düşüncemiz bu yönde. Cami projesinin, 100 milyon lirayı geçeceğini düşünüyoruz. Dernek olarak, İstanbul’a yeni bir siluet kazandırmaya çalışan tarafız. 
 
 Proje bittikten sonra kamuoyu görecek, takdir edecek veya etmeyecek. Her ikisine de saygı duyacağız ama takdir edeceklerini tahmin ediyorum" diye konuştu. Başbakan Recep Tayyip Erdoğan’ın projeyle ilgili değerlendirmede bulunup bulunmadığına ilişkin soru üzerine Külünk, "Sayın Başbakanımız çok yoğun. Büyük ihtimalle herkes gibi medyadan öğrenecek ve beğenmiş olacaktır inşallah" dedi. Projenin, beklentilerine en yakın proje olduğunu ifade eden Külünk, "Yarın medyamızın bir tepkisi mutlaka olacaktır. Çünkü mimari bir eser yapıyorsunuz. Mimari bir eserde tasarım vardır. Her tasarım da tasarlayana göre değişiktir. 
 
 Sizin yaptığınızı ben beğenmeyebilirim, benim yaptığımı da siz beğenmeyebilirsiniz. Bunu doğal karşılıyorum, saygı duyuyorum. Jüri bize biri modern, diğeri klasik çizgilere sahip iki eser verdi. Dernek olarak klasik çizgilere sahip olan eseri tercih ettik. Modern çizgilere sahip proje de çok değerli. Yarışmaya katılan bu projelerin büyük bir kısmı başka mekanlarda kullanılabilir" değerlendirmesinde bulundu.