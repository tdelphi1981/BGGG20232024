Ertuğrul Kürkçü'den "eşit mesafe" çağrısı
BDP Mersin Milletvekili Ertuğrul Kürkçü, Hükümetin Suriye'de Beşşar Esad sonrasında oluşması beklenen tüm etnik gruplara eşit durması gerektiğini söyledi. Kürkçü, düzenlediği basın toplantısında, Ceylanpınar ve Suriye tarafında Serakaniye arasında kalan kesimde son günlerde El-Kaide'ye bağlı gruplarla Kürtler arasında meydana gelen çatışmaların yol açabileceği muhtemel olumsuzluklara dikkati çekmek istediğini söyledi.

Türkiye-Suriye sınırının, Suriye Ulusal Konseyi'ni tanımayarak İslami rejim için savaştıklarını ilan eden El-Kaide ve Özgür Suriye Ordusu'nun (ÖSO) geçişlerine açıldığını ileri sürdü. Kürkçü, "İsteğimiz, hükümetin Suriye'de Esad diktatörlüğü sonrasında oluşması beklenen tüm inançlara, tüm etnik gruplara eşit mesafede duracak yeni, çoğulcu, demokratik ve laik bir rejimin çekirdeği olarak doğmakta olan oluşumlara yönelik paranoid önyargıları bir tarafa bırakması, yeni ve bu kez uluslararası bir Susurluk felaketine yol açması muhtemel vekaleten kontrgerilla operasyonlarına son vermesi, Türkiye'yi ABD'nin bölgedeki saldırı üssü kılacak arayışlardan uzak durmasıdır" diye konuştu.