Beşiktaş'taki yangın paniğe yol açtı
İstanbul Beşiktaş'taki 6 katlı apartmanın ikinci katında çıkan yangın maddi hasara yol açtı. Barbaros Bulvarı Hoşsohbet Sokak'taki 6 katlı apartmanın ikinci katında henüz belirlenemeyen nedenle yangın çıktı.

İhbar üzerine olay yerine, Beşiktaş, Beyoğlu ve Şişli'den itfaiye ekipleri sevk edildi.

Ekiplerin müdahalesiyle yangın diğer katlara sıçramadan kontrol altına alındı.

Dumandan etkilenen apartman sakinlerinden 80 yaşındaki yaşlı kadına olay yerinde bekleyen sağlık ekipleri müdahale etti.

Apartman sakinlerinden Nevruz Şerif, bina görevlisinin uyarısı üzerine yangını fark ettiklerini belirterek, yangının çıkış nedeni hakkında bilgi sahibi olmadıklarını söyledi.

Soruşturma devam ediyor.