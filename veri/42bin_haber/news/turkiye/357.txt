Eşini dövene Meclis yasak!
Kadına yönelik şiddet uygulayan milletvekili olamayacak. AK Parti Ağrı Milletvekili Fatma Şahin Salman'ın eşinden gördüğü şiddet, Anayasa Uzlaşma Komisyonu'nda karşılık buldu. Komisyon üyeleri, kadına yönelik şiddetten ceza alanların milletvekili seçilememesi konusunda uzlaştı. Öneri ise BDP'den geldi. Anayasa Uzlaşma Komisyonu, yeni Anayasa'da milletvekili seçilme yeterliliğine ilişkin maddeyi görüştü. Dört siyasi parti, kadına yönelik şiddet, çocuğa cinsel taciz, cinsel istismar, tecavüz, ensest ilişki suçlarından bir gün bile hüküm giymiş olanlara milletvekili seçilme yasağı getirdi. 

Siyasi partiler, "yaş sınırı ve askerlik koşulu" konusunda ise anlaşamadılar. 
 
Yapılan düzenlemeye göre, zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, hileli iflas, kaçakçılık, ihaleye fesat karıştırma, cinsel dokunulmazlıklara karşı suçlar, kadına ve çocuğa  yönelik şiddet, insanlığa karşı suçlar ve işkence suçlarından biriyle hüküm giymiş olanlar" milletvekili olamayacaklar.