Hatay'ın tamamı fişlenmiş
Malatya'da görülen Zirve Yayınevi davasının dosyasına giren Seferberlik Tetkik Kurulu belgelerine göre, bütün Hatay'ın fişlendiği ortaya çıktı. Milli İstihbarat Teşkilatı'nın, Darbeleri Araştırma Komisyonu'na gönderdiği Seferberlik Tetkik Kurulu belgeleri, Malatya'da görülen Zirve Yayınevi davasının dosyasına da girdi. Mahkemeye gönderilen belgelerde bütün Hatay'ın fişlendiği ortaya çıktı.

İlk kez gün ışığına çıkan bu belgeler arasında Hatay ve Antakya çevresine ilişkin olanlar dikkat çekiyor. 

Zirve Yayınevi davasının görüldüğü Malatya 2'inci Ağır Ceza Mahkemesi dosyasına giren belgelerde Hatay'da, "Kurtarılacak kişiler", "Kuvvetli ve nüfuzlu kişiler", "Şüpheli ve zararlı şahıslar" diye 209 kişilik bir fişleme listesi çıktı. 

"Vatanını çok seven bir Özel Kuvvetler mensubu" imzasyıla MİT'e gönderilmiş ihbar mektubuyla ortaya çıkan ve 1995-2004 yılları arasını kapsadığı sanılan evrakta; şehirdeki Alevi, Hristiyan ve Bahai inanç önderleri, sol görüşlüler, Kürtler ve Ermeniler "zararlı" sayılıyor. Bölgede Seferberlik Tetkik Kurulu çalışmaları çerçevesinde kontrgerilla faaliyetleri yürütüldüğü anlatılıyor.