Yılbaşı öncesi sahte içki denetimleri artırıldı
Gıda, Tarım ve Hayvancılık Bakanlığı'ndan yapılan açıklamada, yılbaşı yaklaşırken sahte içki denetimlerinin arttırıldığı belirtilirken, yapılan denetimlerde sahte içkiye rastlanmadığı kaydedildi 
   
 Açıklamada, Gıda Tarım ve Hayvancılık Bakanlığı denetmenlerinin 2012 yılında 22 bin içki denetimi yaptığı, son on günde ise bin 821 denetim gerçekleştirdiği vurgulandı. Yapılan denetimlerde sahte içkiye rastlanmadığına dikkat çekilirken, uygun olmayan şartlarda satış yapan 215 işletmeye ceza kesildiği kaydedildi. 
 Denetimlerin özellikle turizm bölgelerinde ve büyükşehirlerde yoğunlaştığının belirtildiği açıklamada, şüphe duyulan alkollü içkilerden numuneler alınarak analiz için yetkili laboratuvara gönderildiği ifade edildi. 
 YILBAŞI GECESİ 4 BİN 659 DENETİM ELEMANI GÖREV ALACAK 
 2012 yılında alkollü içki üretimi, satışı ve toplu tüketimi yapılan işyerlerine yönelik denetimlerini artıran bakanlık, 2011’de 15 bin 560 olan denetim sayısını yüzde 43 artışla 22 bin 340’a çıkardı. Bakanlık’tan yapılan açıklamada, yılbaşı gecesinde de 4 bin 659 denetim elemanının ile içki satış yerlerinde denetim yapacağı vurgulandı.  
 Bakanlık yetkilileri, vatandaşları sahte içkiye dikkat etmeleri konusunda uyarılırken 2012 yılında alkollü içki üretimi yapan 34 işletme ile alkollü içki satışı gerçekleştiren otel, dinlenme tesisi, gazino ve birahaneye toplam 181 yasal işlem uygulandığını hatırlattı. 
 DHA