Şehit avukatına MİT'ten suç duyurusu
Milli İstihbarat Teşkilatı, Suriye'nin düşürdüğü Türk jetinde şehit olan pilotların ailelerinin avukatı hakkında, 'savaş tahriki' iddiasıyla suç duyurusunda bulundu. Avukatı Mehmet Katar, da söz konusu uçuşla 'savaşa tahrik' suçunun işlendiğini öne sürüyordu 
 Milli İstihbarat Teşkilatı (MİT) 22 Haziran'da Suriye'nin düşürdüğü uçakta şehit olan pilotların ailelerinin avukatı Mehmet Katar tarafından "ihmal" gerekçesiyle yapılan suç duyurusuna karşılık, Adalet Bakanlığı'na başvurdu.
 
 >> 'FİDAN'A SUÇ DUYURUSU' YALANLANMIŞTI
 
 Suç duyurusunda, avukatın "planlı bir psikolojik harekatın parçası olarak davrandığı ve savaş kışkırtıcılığı yaptığı" savunuldu.
 
 'YABANCI DEVLET YETKİLİLERİNİ TAHRİK'
 
 Avukat Katar, "Türkiye Cumhuriyeti Devleti'ne karşı savaş açması veya hasmane hareketlerde bulunması için yabancı devlet yetkililerini tahrik etmek veya yabancı devlet yetkilileri ile bu amaca yönelik işbirliği yapmakla" suçlandı.
 
 
 .
 15 YILA KADAR HAPSİ İSTENEBİLİR
 
 Katar'ın ayrıca, gizli kalması gereken belgeleri açığa vurduğu kaydedildi.
 
 Adalet Bakanlığı soruşturma izni verirse, Avukat Mehmet Katar hakkında, 15 yıla kadar hapis cezası istemiyle dava açılabilecek.
 
 'İHMAL' İDDİASIYLA SUÇ DUYURUSUNDA BULUNULMUŞTU
 
 22 Haziran'da Suriye'nin düşürdüğü uçakta şehit olan pilotlar Yüzbaşı Gökhan Ertan ve Teğmen Hasan Hüseyin Aksoy'un ailelerinin avukatı Mehmet Katar, ''kasten öldürme, ihmal ve görevi kötüye kullanma'' iddiasıyla olayın soruşturulması için Hava Kuvvetleri Komutanı Orgeneral Mehmet Erten ile Milli İstihbarat Teşkilatı (MİT) Müsteşarı Hakan Fidan ve sorumlular hakkında suç duyurusunda bulunduklarını açıklamıştı.
 
 KATAR DA 'SAVAŞA TAHRİK' DİYORDU 
 
 Öte yandan ailelerin avukatı Mehmet Katar, "savaşa tahrik" suçunun işlendiğini öne sürmüştü.
 
 Katar, ''Bu görevde bir gariplik var. Uçağın neden oraya gittiği, nasıl düştüğü, sonuçları, ilgili kuruluşlar tarafından net bir şekilde ifade edilemiyor. Suriye tarafından vurulduğu deklare edildiğinde,Türk Ceza Kanunu'nun (TCK) 304. maddesinde yer alan yabancı unsurları savaşa tahrik suçunun da işlenmiş olacağı söz konusu'' açıklamasında bulunmuştu.
 
 Ailelerin araştırmasına göre, şehit pilotlar, Gökhan Ertan ve Hasan Hüseyin Aksoy, vurulduklarında, MİT'in geliştirdiği radar cihazının testini yapıyorlardı.
 
 ULUSLARARASI HAVA SAHASINDA DÜŞÜRÜLMÜŞTÜ
 
 Genelkurmay Askeri Savcılığı, uçakta teknik bir arıza bulunduğuna ve bu nedenle düştüğüne yönelik herhangi bir bulgu tespit edilmediğini açıklamıştı. Savcılık, Suriye hava savunma unsurları tarafından atılan füzenin uçağın sol arka tarafında patladığını belirtmişti.
 
 NTVMSNBC