Kılıçdaroğlu'na Esad iması
Başbakan Erdoğan, Suriye politikasındaki tutumunu eleştirdiği CHP lideri Kılıçdaroğlu'na "Suriye'nin zalim rejimiyle bu muhabbetiniz nedir?" diye sordu. Başbakan Recep Tayyip Erdoğan, partisinin genel merkezinde, Genişletilmiş İl Başkanları Toplantısı'na katıldı. Erdoğan buradaki konuşmasında milletvekilleri ile sürdürdüğü istişare toplantılarına değinerek, gelecek hafta Orta Anadolu Bölgesi milletvekilleriyle toplantılara devam edeceğini söyledi.

Konuşmasında yeni anayasa çalışmalarını anlatan ve muhalefetin tavrını eleştiren Başbakan Erdoğan, "Bu muhalefet, milleti, tarihinin hiçbir döneminde mümeyyiz olarak görmemiştir. Bu muhalefet, milletin tercihlerini hiçbir zaman dikkate almamış; daima milleti küçümsemeyi tercih etmiştir. İşte bugün de biz anayasa için halk oylamasını telaffuz ettiğimiz andan itibaren milleti küçümsemeye, milleti aşağılamaya, tahkir etmeye başladılar" dedi.

Muhalefete anayasa eleştirisi

Muhalefetin anayasa yapım sürecindeki tavrına dair eleştirilerini sürdüren Erdoğan, "Bunlara göre anayasa demek, müdahalelerin ardından yazılan veya yazdırılan metin demektir. Bunlar, siyasi tarihleri boyunca anayasadan bunu anladılar. Darbenin veya darbelerin gölgesinde hazırlanan metinleri anladılar. Ne milletin ne de TBMM'nin bir anayasa yazabileceğine, bir anayasa yapabileceğine hiçbir zaman inanmadılar ve bugün de inanmıyorlar" diye konuştu.

"Meclis yapmazsa millete gideriz"

Bu milletin sivil bir anayasayı yapacak güç, birikim ve iradeye sahip olduğunu belirten Erdoğan, "Eğer Meclis bunu yapmazsa, bu iradeyi kullanmazsa, bu yolda bizimle yürüyecek olanlarla birlikte Meclis'in sahibi olan millete gider ve sivil bir anayasayı milletin takdirine sunarız" dedi.

"CHP Mustafa Kemal'in mirasına sahip çıkmıyor"

CHP'yi Mustafa Kemal'in mirasına sahip çıkmamakla suçlayan Erdoğan, "Gazi Mustafa Kemal'den, CHP'ye bir tek CHP'nin adı kaldı. Başka bir şey yok. Onun ağırlığını da işte en son Genel Başkan yerle yeksan etti. Sadece Türkiye'de de değil tüm dünyada CHP'yi alay konusu yaptı ve yapmaya devam ediyor" şeklinde konuştu.

"Kızaracak yüz yok ki"

Cilvegözü Sınır Kapısı'nda yaşanan saldırıya değinen ve CHP'nin patlamaya sebep olan bomba yüklü aracın Türkiye'den Suriye'ye geçerken infilak ettiğine ilişkin iddialarda bulunduklarını hatırlatan Erdoğan, ancak kamera kayıtlarının yayınlanmasıyla bunun aksinin ortaya çıkarıldığını bildirdi. Erdoğan, "Ama bunlarda mahcup olacak, kızaracak yüz yok ki" dedi.

Kılıçdaroğlu'na Esad rejimi ile yakınlık iması

CHP lideri Kemal Kılıçdaroğlu'na yönelik de suçlamalarda bulunan Erdoğan, "Türkiye'nin çıkarlarını dahi çiğneyecek kadar Suriye'nin zalim rejimiyle bu muhabbetiniz nedir? Aylardır bu konuda, kamuoyunu tatmin edecek tek bir açıklama yapmadınız" diye konuştu.

"Milletin yararınaysa bedel öderiz"

Erdoğan konuşmasında İmralı'yla yürütülen görüşmelere ilişkin de "Eğer milletin yararınaysa, eğer ülkenin yararınaysa, eğer kan, gözyaşı duracaksa biz AK Parti olarak her türlü bedeli ödemeye hazırız ve tereddüt etmeden de o bedeli öderiz" dedi.