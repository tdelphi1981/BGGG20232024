24 yıl ceza keyfini hiç kaçırmadı
İstanbul'da, 8 yılda karıştığı 48 ayrı hırsızlık olayından tutuksuz yargılanırken aldığı toplam 24 yıl hapis cezası Yargıtay tarafından onanan Fırat D., gözaltına alındı. Adliyeye götürülen Fırat D., 24 yıllık cezaya rağmen kendilerini görüntüleyen basın mensuplarına şakalar yaparak adliyeye gitti. Aranan Şahıslar Büro Amirliği ekipleri, 2004 ile 2012 yılları arasında karıştığı ileri sürülen 48 ayrı hırsızlık olayından dolayı tutuksuz yargılanırken 17'sinden toplam 24 yıl kesinleşmiş hapis cezası alan Fırat D.'i yakalamak için harekete geçti. Sultanbeyli'de bir evde saklandığı bilgisi üzerine, önlem alan ekipler Fırat D.'yi gözaltına aldı.

"Resmimi Facebooka koy hayranlarım görsün"

Asayiş Şube Müdürlüğü'nde haklarında işlem yapılan Fırat D. daha sonra adliyeye gönderildi. Hakkındaki 24 yıl hapis cezasına rağmen oldukça neşeli olduğu görülen Fırat D., basın mensuplarının "Neden gözaltına alındınız?" sorusuna, "Camide namaz kılıyordum" diye yanıtladı. Daha sonra "Ağabey beni Zeki Müren de görecek mi?" diyen Fırat D.'nin, "Bu kadar cezaya rağmen gülüyor musun" sorusuna da "Ağlayayım mı ağabey?" diye cevap verdi. Otomobile bindirilen Fırat D., son olarak "Ağabey resmimi Facebook'tan paylaş da hayranlarım görsün" isteğinde bulundu.