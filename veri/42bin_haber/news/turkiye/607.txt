Düşürülen Türk uçağıyla ilgili soruşturma başlatıldı
Malatya Cumhuriyet Başsavcı Vekilliği, Suriye tarafından düşürülen Türk uçağına ilişkin soruşturma başlattı. Soruşturma kapsamında, uçağın düşürülmesinde ihmal ve kasıt bulunup bulunmadığı araştırılacak. Şehit pilot teğmen Hasan Hüseyin Aksoy'un ailesinin avukatı Mehmet Katar, uçağın düşürülmesinde ihmal ve kasıt şüphesi bulunduğu gerekçesiyle, Hava Kuvvetleri Komutanı Orgeneral Mehmet Erten, MİT Müsteşarı Hakan Fidan, MİT görevlisi Atınç Özkaya ve diğer ilgililer hakkında suç duyurusunda bulunmuştu. 

21 Aralık 2012'de yapılan suç duyurusu üzerine Malatya Cumhuriyet Başsavcı Vekilliği soruşturma açtı. 

Savcılığın, ilgili kurumlardan, şehit pilotlar Hasan Hüseyin Aksoy ve Gökhan Ertan'ın otopsi raporları ile soruşturmaya ilişkin bilgi ve belge istediği öğrenildi. 

Soruşturmayı başlatan savcılığın, MİT Müsteşarı Hakan Fidan hakkında soruşturma açılabilmesi için Başbakanlığa yazı yazacağı öğrenildi.

Diğer pilotun ailesinin de açılacak davaya müdahil olacağı öğrenildi.

Malatya Erhaç Havaalanı'ndan 22 Haziran 2012'de havalanan askeri uçak, Doğu Akdeniz'de uluslararası hava sahasında Suriye tarafından düşürülmüş, pilotlar Gökhan Ertan ve Hasan Hüseyin Aksoy şehit olmuştu.