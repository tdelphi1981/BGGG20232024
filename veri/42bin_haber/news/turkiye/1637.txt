Gediz Ovası göl oldu!
 
  Gediz Nehri ve Nif Çayı’nın taşması ile 50 bin dekar tarım arazisi sular altında kaldı. 
 Motorlu paraşütle havadan yapılan çekimler, ovanın görüntüsünü gözler önüne serdi. Manisa’da 7 Şubat Perşembe günü başlayan ve dün sona eren yağmurlar sırasında metrekareye 132 kilogram yağış düştü. 
 Meteoroloji yetkilileri, bu yıl Manisa’nın geçen yıla oranla daha fazla yağış aldığını belirtti. Yetkililer, "Geçen yıl Ocak ayında metrekareye ortalama 120 kg. yağış düşmüştü. Bu sene ise aynı ayda 231 kg. düştü. Yine geçen yıl Şubat ayında ortalama 94 kg., bu yıl Şubat’ın ilk 11 gününde 140 kg. yağış düştü. startFlvPlayer_Posta("divFlvPlayer9010","9010","201302","9010-1.jpg"); 
 Geçen yıllara göre Manisa’da yağış çok fazla oldu" dedi. Alınan bu yağışlar sonucu Gediz Nehri ve Nif Çayı kabına sığamayarak taştı. 
 Gediz Ovası’nın sular altındaki görüntüsü ise Manisa Havacılık topluluğu Üyesi Mehmet Baru tarafından çekildi. Motorlu paraşüt ile havadan yapılan fotoğraf ve kamera çekimleri, Gediz Ovası’nda Turgutlu’dan Akgedik Köyü’ne kadar olan bölümün tamamen sular altında olduğunu gösterdi. 
 Manisa Ziraat Odası Yönetim Kurulu Başkanı ve Türkiye Ziraat Odaları Birliği İkinci Başkanı Nuri Sorman, Gediz Nehri ve Nif Çayı’nın taşması sonucu yaklaşık 50 bin dekar arazinin sulara teslim olduğunu söyledi. Sorman, "Kasım ayında ekilen buğdaylar, eğer su fazla kalırsa, çürüme tehlikesiyle karşı karşıya kalır. Üzüm bağlarında budama gecikir. Sebzeler sular altında" dedi. Sorman, buna karşılık toprağın suya doyması adına yaz aylarında susuzluk çekilmeyeceğini belirtti. Meteoroloji yetkilileri, Manisa genelinde yarın ve cuma günü de yağış beklendiğini bildirdi. 
 DHA