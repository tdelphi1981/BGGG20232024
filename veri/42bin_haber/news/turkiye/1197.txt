Köprü trafiğe açıldı, 5 kişi hala kayıp
Zonguldak Çaycuma'da köprünün yıkılmasında kaybolan 5 kişi 295 gündür bulunamadı. Ancak, köprü 3,5 ayda trafiğe açıldı. 6 Nisan 2012 günü Çaycuma ilçesinde köprü faciası yaşandı. Filyos Irmağı'nın geçtiği ayaklarının oynamasıyla köprü ırmağa çöktü. O sırada köprüden geçen 15 kişiden 5'inin cenazelerine ise 295 gündür ulaşılamadı.

61 yıllık köprünün üzerinden geçen İsmail Örenbaş, Meryem Başören, Mehmet Başören, Tahir Özkafa, Kadın Saraç, Serdar Saraç, Sezgin Gülşen, Kemal Gülşen, Aziz Gülşen, Alim Başören, Veli Kaya, Ali Rıza Kaya, Nazife Kabuk, Necati Azaklıoğlu ve Hayriye Güner köprünün çökmesiyle ırmakta kayboldu.

Kayıp 15 kişiden 5'inin cesedine olayın üzerinden 295 gün geçmesine rağmen ulaşılamadı.

3.5 ayda tamamlandı

İhaleyi alan yüklenici firma ise yıkılan köprünün enkazını kaldırarak yerine yeni sistemlerle köprü inşa etti. İnşa edilen köprü ise 3.5 ayda tamamlandı. Firmanın şantiye şefi Doğukan Atak, köprüye bir de havuz sistemi kurduklarını aktardı. Bu sayede suyun hızının yavaşladığını belirten Doğukan Atak şöyle dedi:

"Çaycuma köprüsünü yapan firmanın şantiye şefiyim. Bu köprünün ihalesi 18 Temmuz 2012 tarihinde tamamlandı. Daha sonra 1 Ağustos 2012 tarihinde biz şantiyemizi kurduk. Önce köprünün tamamen yıkılması için gerekli işlemleri gerçekleştirdik. Ardından ilk betonlama işlemiyle köprü çalışmalarına hız vermiş olup, yaklaşık 3.5 ayda köprüyü trafiğe açtık. Bilindiği üzere 6 Nisan 2012 tarihinde yaşanan afet sonucu 15 can kaybı yaşanmış bunun ardından köprü ihaleye çıkartılmıştı. Köprünün projesinde bir de taş tahkimat yapısı dediğimiz bir proje isteniyordu. Bunun üzerine köprüyle beraber o projeyi de tamamladık. 444 adet fore kazık var. Böylece yapının daha da sağlamlaştırılması gerçekleştirildi. Su havuzda birikiyor. Biriken suyun etkisiyle köprünün memba tarafından su dinlendirilmiş ve hızı yavaşlandırıldı. Bu sayede köprü ayaklarının oyulmasına engel oldu."

Rekor sürede tamamlandı

Yaşanan felakette babasını ve yeğenini kaybeden Çaycuma Belediye Başkanı Mithat Gülşen ise yeni köprünün rekor sürede tamamlandığını belirtti. Halen kayıp olan 5 kişiyi arama çalışmalarının da şartlar ve koşulların uygun olduğu zamanda başlayacağını söyleyen Gülşen, şunları kaydetti:

"Malum 6 Nisan 2012 günü Çaycuma da büyük bir felaket yaşamıştık. 15'e yakın vatandaşımızı kaybetmiştik. Köprümüz çok kısa zamanda 4 ay gibi süre içerisinde bitirildi. İnanılmaz bir hızla bitirildi. Rekor sürede tamamlandı. Türkiye'de örnek olabilecek bir süre içerisinde tamamlandı. Devletin büyüklerine, yüklenici firmaya öncelikle teşekkür ediyorum. Burada maalesef beş vatandaşımızı tüm aramalara rağmen bulamadık. Bulma konusunda umudumuzu korumak istiyoruz. Ailelerimiz her an çıkabilecekmiş gibi beklenti içindeler. Aileler içinde üzüntü devam ediyor. Zamanla suyun azalmasıyla aramalar devam edecektir. Şartlar ve koşullar uygun olmadığı için aramalara bahar aylarında suların debisinin azalmasıyla olasılık noktasıyla yetkililerin de çabalarıyla aramalarımız devam edecektir."

5 kişi hala kayıp

Öte yandan yaşanan felaketten bu yana sürdürülen çalışmalara rağmen 5 kişiye halen ulaşılamadı. Çaycuma Belediye Başkanı Mithat Gülşen'in 21 yaşındaki yeğeni Sezgin Gülşen, Kadın Saraç, Aziz Gülşen, Tahir Özkara ve Necati Azaklıoğlu'nun cesetleri 295 gündür bulunamadı.