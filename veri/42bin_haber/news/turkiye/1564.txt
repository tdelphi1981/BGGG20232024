Bir hafta sonra kurtarıldı
Adana'nın Kozan ilçesinde düştüğü 8 metrelik kuyuda mahsur kalan av köpeği, itfaiye ekiplerince kurtarıldı. Belediye itfaiye ekipleri, Mahmutlu Mahallesi Sehlikoğlu Sokaktaki yıkılmış bir evin bahçesindeki kuyuya bir köpeğin düştüğü ve vatandaşlarca çıkarılamadığı yönünde ihbar aldı. 

Verilen adrese gelen itfaiye ekipleri, beraberlerinde getirdikleri oksijen tüpü, halat ve merdiven yardımıyla kuyuya indi. 

Köpeğe sakinleştirmek için önce yiyecek veren ekipler, daha sonra halat yardımıyla köpeği bulunduğu kuyudan çıkardı. 

Oldukça zayıfladığı ve şaşkın olduğu görülen köpek, daha sonra itfaiye ekiplerince kamyonete konularak belediyenin Adana Caddesi'ndeki hayvan barınağına götürüldü. 

Köpek, belediye veterinerince sağlık kontrolünden geçirilmek üzere hayvan barınağında gözlem altına alındı. 

Kuyudaki köpeği fark ederek itfaiyeye ihbarda bulunan Burhan Alıç, AA muhabirine yaptığı açıklamada, çevredeki otları temizlemek için evin bahçesine girdiğini belirterek, ''Daha önce çocukların topu da kuyuya düşmüştü ve alamamıştık. Merakımdan topun halen kuyuda olup olmadığını kontrol ederken karanlıkta bir köpek fark ettim. Ben de eski bir itfaiye eri olduğum için köpeği kurtarmaları için itfaiyeye haber verdim. Birkaç gün önce gece havlama sesleri duymuştuk. Ancak sesin nereden geldiğini bulamamıştık. İtfaiye ekipleri hemen geldi, köpeği bulunduğu kuyudan kurtardı'' dedi. 

Köpeği bulana ödül vaat etmiş

Belediye yetkilileri, hayvan barınağında gözlem altına alınan köpeğin, sahibi tarafından teslim alındığını bildirdi. 

İsminin açıklanmasını istemeyen köpek sahibi, evlilik hazırlığı yaptığı için kaybolan köpeğini aramaya vakitinin olmadığını belirterek, ''Komşularıma köpeği bulmam için haber verdim. Hatta köpeği buluna bin 500 lira ödül vereceğimi de söylemiştim'' dedi. 

Yaklaşık bir hafta kuyuda kaldığı tahmin edilen köpeğin ''sarı kafa pointer'' olarak adlandırılan İngiliz cinsi kıymetli bir av köpeği olduğu öğrenildi.