Ölüm, üstlerine böyle kapandı
Eti Bakır Samsun İşletmesi'nde 300 ton ağırlığındaki amonyak tankının kapağının çökmesi sonucu ilk belirlemelere göre 5 kişi öldü, 1'i ağır 11 kişi de yaralandı 
 Samsun'un Tekkeköy ilçesinde kurulu Eti Bakır İşletmeleri’nde yapımı süren amonyak tankının 300 tonluk kapağı, montaj çalışması yapan işçilerin üzerine düştü. Dev kapağın altında kalan 5 işçi yaşamını yitirirken, 1’i ağır 11 işçi de yaralandı. Yaralılar Gazi Devlet Hastanesi’nde tedavi altına alındı.
 
 Olay, saat 14.30 sıralarında Tekkeköy ilçesi Selyeri Mevkii’nde kurulu yaklaşık 400 işçinin çalıştığı Eti Bakır İşletmeleri’nde meydana geldi. Yılda 40 bin ton blister bakır (levha), 220 bin ton sülfürik asit üretilen işletmede işçiler, özel bir fabrika için 30 metre yüksekliğinde, 100 metre enindeki amonyak tankını tamamlama aşamasına geldi. 
 
 Yaklaşık 300 tonluk kapak, montaj sırasında, tankın zemininde bulunan işçilerin üzerine düştü. Dev kapağın altında kalan işçilerden 5’i olay yerinde yaşamını yitirdi, 1’i ağır 11 işçi de yaralandı. İhbar üzerine fabrikaya çok sayıda ambulans, Sivil Savunma Arama Kurtarma ekipleri ve itfaiye ekipleri sevk edildi. Yaralılar, ambulanslarla Gazi Devlet Hastanesi’ne kaldırılarak tedavi altına alındı. Yaralıların daha donanımlı hastanelere sevk edilmesi ihtimali üzerine ambulans helikopterler de hazır bekletildi.
 
 Kazanın duyulmasıyla işçilerin yakınları da Eti Bakır İşletmeleri’ne ve hastaneye akın etti. Düşen kapağı kaldırma çalışmaları başlatılırken, altında başka işçilerin de kalmış olabileceğinden endişe ediliyor.
 
 Samsun Vali Vekili Hasan Özhan, yaklaşık 300 ton ağırlığındaki tank kapağının monte edilirken düşmesi sonucu 5 kişinin öldüğünü belirterek, "1’i ağır 11 işçi de yaralandı. Kapağın kaldırılması çalışmaları sürüyor. Şu an kapağın kaldırılmasına çalışıyoruz" dedi.
 
 CEVHERDEN BAKIR ELDE EDEN TEK FABRİKA 
 
 Karadeniz Bölgesindeki bakır cevheri yataklarının değerlendirilip, Blister bakır üretmek amacı ile Samsun ilinin doğusunda Tekkeköy İlçesi’nde bakır işletmeleri kurulmuştur. 23 Ocak 1973 günü fırının ateşlenmesiyle izabe tesisleri, 1975 yılında ise sülfürik asit üretim tesislerinin kullanımı başlamıştır. 
 
 Özelleştirme kapsamında 12.04.2004 tarihinde devir alınan tesis, Blister Bakır ve Sülfürik Asit üretimine Cengiz Holding bünyesinde, Eti Bakır A.Ş. adı altında devam etmektedir.  Eti Bakır A.Ş. Samsun İşletmesi, ülkemizin cevherden bakır elde eden tek fabrikası konumunda... 
 VİNCİN HALATI KOPMUŞ 
 Samsun’un Tekkeköy İlçesi Selyeri mevkiinde bulunan Eti Bakır İşletmeleri’nde meydana gelen kazanın ayrıntıları da ortaya çıkmaya başladı. 30 metre yüksekliğinde 100 metre genişliğindeki amonyak tankının montajı, fabrika içinde toprak zeminde yapıldı. Montajı tamamlandıktan sonra vinçle kaldırılan yaklaşık 300 ton ağırlığındaki kapak, tanka yerleştirilmek istenirken vinç halatının kopması sonucu yere, burada tankın dışında çalışan işçilerin üzerine düştü. 
 
 7 GÖZALTI, 3 KİŞİ DE ARANIYOR 
 Öte yandan olayla ilgili başlatılan soruşturma kapsamında 7 kişi gözaltına alındı. Samsun Cumhuriyet Başsavcısı Ali Yeldan, olayda ihmali olduğu değerlendirilen, imalatı yapan firma yetkilileri, kontrol görevlileri, Eti Bakır A.Ş. yetkilileri ve vinç operatörü hakkında gözaltı kararı çıkarıldığını belirterek, "Bunlardan 7’si yakalandı. 3 kişi hakkında da arama kararı çıkarıldı" diye konuştu. 
 Kazayla savcılığın yanı sıra Çalışma ve Sosyal Güvenlik Bakanlığı da soruşturma başlattı. Samsun Grup Başkanı ve 3 müfettişin tesislerde inceleme yaptığı öğrenildi. 
 2007 yılında özelleştirilen Eti Bakır’ işleten Cengiz Holding’in Yönetim Kurulu Başkanı Mehmet Cengiz ise çok üzgün olduklarını belirterek, "Biz işi daha önce de çalıştığımız çok tecrübeli bir müteahhit firmaya vermiştik. Tedbirsizlik var mı yok mu inceletiyoruz. Çok üzüldük ama ölümler olduktan sonra ne desek boş. Tüm işçiler sigortalıydı. Kapağın hafta sonu kaynak çalışması bitmişti, bugün de montaj çalışması yapılıyordu. Gereken neyse yapacağız" diye konuştu. 
 
 DHA