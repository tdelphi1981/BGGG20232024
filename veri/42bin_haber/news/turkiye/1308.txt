Kanala düşen otomobilin üzerine çıkarak kurtuldular
 
 Olay dün gece Tekkeköy İlçesi Gelemen mevkiinde meydana geldi. Samsun’dan Ordu istikametine giden Abdullah Yücesoy yönetimindeki otomobil, yağmur yağışı nedeniyle kayganlaşan yolda savrularak 65 metre sürüklenip, yolun sağındaki kanala düştü. 
 Kazayı gören diğer sürücüler polise haber verdi. Suya gömülen otomobildeki sürücü Yücesoy ile yanındaki 72 yaşındaki Hüseyin Özgürekli, otomobilin üzerine çıktı. 
 Olay yerine gelen itfaiye ekipleri ile polis tarafından kurtarılan Özgürekli ve Yücesoy ambulansla Eğitim ve Araştırma Hastanesi’ne kaldırıldı. 
 Kazayı yara almadan atlatan Hüseyin Özgürekli ile Abdullah Yücesoy yapılan sağlık kontrolünün ardından taburcu edildi. Polis kazayla ilgili soruşturma başlattı. 
 DHA