Marmaris'te İtalyan askere çuvallı protesto
 
 Yat Limanı'nda çarşı izninde olan İtalyan askerlerinin başına çuval geçirmeye çalıştıkları iddia edilen ve yaşları 15 ile 17 arasında değişen 10 kişilik gruba sivil polis ekipleri müdahale etti. Gençler ifadeleri alınmak üzere Marmaris Emniyet Müdürlüğü'ne götürüldü.
 
 Uçak gemisi “ITS Cavour (C-550)” ile beraberindeki “ITS Calio Duilo (D-554)” destroyeri ve “ITS Stromboli (A-5327)” akaryakıt gemisi liman ziyareti için sabah saatlerinde Marmaris'e gelmişti. 700 askeri personeli bulunan savaş gemisinin salı günü ilçeden ayrılacağı belirtildi.  
 
 İTALYAN ASKERLERİ ESNAFIN YÜZÜNÜ GÜLDÜRDÜ
 
 Türkiye Gençlik Birliği (TGB) üyesi bir grup öğrencinin protesto eylemi gerçekleştiremeden polis tarafından engellenmesinin ardından İtalyan askerleri, uçak gemisine geri çağrıldı. 
 
 İtalyan Deniz Kuvvetleri’ne bağlı ’ITS Cavour (C-550)’ isimli uçak gemisi yetkilileri, polise ve ilçe halkına güvendiklerini söyledi. Askerlerinin gidecekleri salı gününe değin gece saat 03.00’e kadar dışarıda kalabileceklerini bildirdi. 
 
 Bunun üzerine saat 19.00’da, 1210 asker, gemiden inerek ilçeyi gezmeye başladı. Kapalı Çarşı içinde çoğunluğu erkeklerden oluşan askerler hediyelik eşya, tekstil, ayakkabı, deri giysileri ve aksesuar dükkanlarında alışveriş yaptı. Restoran ve kafeteryalarda döner yiyen İtalyan askerler, en çok Türk lokumu satın aldı.
 
 POLİS GÜVENLİK ÖNLEMLERİNİ ARTTIRDI
 
 19 yıldır Kapalı Çarşı da ayakkabı ve tekstil mağazası işleten Mahmut Çimen, "Salı gününe kadar ilçemizdeler. Şimdiden hareket getirdiler. Kış döneminde yaptıkları alışveriş ile faturalarımızı ödeyeceğiz. Yüzümüz bir nebze olsun gülecek" dedi.
 
 Lokum dükkanı işleten Nadir Seven ise, 3 aylık lokum stokum 2 saatte İtalyan askerleri tarafından tüketildiğini, paket paket lokum aldıklarını söyledi. Marmaris Emniyet Müdürlüğü’ne bağlı 30 çevik kuvvet olmak üzere kadın ve erkeklerden oluşan toplam 120 sivil polis Kapalı Çarşı, Atatürk, Kordon ve Ulusal Egemenlik Caddesi’nde güvenlik önlemini arttırdı. Polis, İtalyan askerlerinin yoğun olduğu cadde ve sokaklarda, kimlik kontrolü yapmaya başladı.
 
 AA- DHA