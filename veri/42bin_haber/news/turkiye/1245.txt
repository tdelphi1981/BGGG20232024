Liseli kız silah zoruyla kaçırıldı
 
 Kızıltepe Cumhuriyet Lisesi öğrencisi L.Ç., cuma günü okulda karne aldıktan sonra görgü tanıklarının ifadesine göre, bir otomobilin içinden inen 4 kişinin silah tehdidi ile kaçırıldı. Tartaklanıp, tabanca tehdidi ile zorla otomobile bindirilen L.Ç.’den, daha sonra sonra haber alınamadı. 
 Kızının kaçırıldığını öğrenen Selahattin Ç., hemen polise başvurdu. Polis, yaptığı çalışmada kızı kaçıran 3 kişiyi aynı gün yakaladı. 3 kişi polisteki soruşturmasının ardından sevk edildikleri mahkemece tutuklandı. 
 Ancak, L.Ç.’yi kaçırdığı iddia edilen R.Y.’ye ve kıza henüz ulaşılamadı. Kızının bulunmasını isteyen Selahattin Ç., şunları söyledi: 
 "Kızım Cuma günü karne almaya gitti. Bu arada okulun önünde onu bekleyen dört kişi, kızımın önünü kesiyor. Yumruklar atarak ve silah göstererek arabaya binmeye mecbur ediliyor. 
 Kızımın yaşı 16 ve reşit değil. Üzerinde kimliği dahi yoktur. Bütün bulgular kızımın zorla kaçırıldığını gösteriyor. Olayı duyar duymaz Kızıltepe Emniyet Müdürlüğü’ne şikayette bulunduk. Emniyet güçlerine teşekkür ediyorum. 
 Olaya adı karışan üç kişi kısa sürede yakalanarak cezaevine gönderildi. Ancak halen kızım bulunmuş değil. Hayatından endişe ediyorum. Bana göre kızımı ve kaçıran çocuğu amcası A.K. himaye ediyor. A.K açıkça suçluyu koruyor ve suç işliyor. 
 Bunun için suç duyurusunda bulundum. Bütün yetkililere sesleniyorum, lütfen kızımı bulun. Bakan Fatma Şahin’den kızımın bulunması için yardım istiyorum." 
 DHA