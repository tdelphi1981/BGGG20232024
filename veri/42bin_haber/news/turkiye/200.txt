Uluslararası Ceza Mahkemesi'ne Dersim başvurusu
Hollanda'nın Lahey kentinde bulunan Uluslararası Ceza Mahkemesi (UCM) savcılığına, 1937-1938 yılarında Dersim'de yaşanan olaylarla ilgili şikayet başvurusu yapıldı. Almanya merkezli, "Dersim 37-38 Soykırım Karşıtı Komitesi" ve "Dersim'i Yeniden İnşa Cemiyeti" tarafından yapılan başvuruda, sorumluların UCM'de yargılanması talep edildi.

Başvuru amacıyla İstanbul'dan gelen avukat Erdal Doğan, Dersim olaylarıyla ilgili raporları da içeren yaklaşık 300 sayfalık dava dilekçesini mahkemeye sunduklarını belirterek, kabul edilip edilmeyeceğine dair yazıyı bekleyeceklerini söyledi.

Doğan, şöyle konuştu:

"Bu mahkeme insanlığa karşı suçları ve soykırım suçlarını yargılayan bir mahkeme. Başbakanımız Recep Tayyip Erdoğan bir yıl önce Dersim'de yapılanların planlı, eylemli bir katliam olduğunu ve özür dilediğini tüm dünya kamuoyuna anlattı. Fakat bugün geldiğimiz aşamada bu özrün gereklerini yerine getirmedi. Çünkü 1937-1938 yılında yapılan katliamın amacı oranın Türkleştirilmesi, boşaltılması ve Alevi kimliğinden arındırılmasıydı."

Avukat Doğan, tüm faillerin yargılanmasını istediklerini, UCM'ye şikayet etmekle yetinmeyeceklerini, konunun BM İnsan Hakları Komitesi'ne de taşınacağı belirtti.