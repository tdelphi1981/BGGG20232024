Şırnak'ta ilköğretim okulu kundaklandı
Şırnak'ta bir ilköğretim okulu, kimliği belirsiz kişi veya kişilerce kundaklandı. Olayda, idarecilerinin odalarında bulunan malzemeler kullanılmaz hale gelirken, okulda Pazartesi gününe kadar eğitime ara verildi.

Yeşilyurt mahallesindeki Mehmet Emin Acar İlköğretim Okulu'na dün gece penceredeki demir parmaklıkları keserek giren henüz kimlikleri belirlenemeyen kişi veya kişiler, 2. katta bulunan okul müdürü ve müdür yardımcısına ait odaları benzin dökerek ateşe verdi.

Çıkan yangında, okul idarecilerin odalarında bulunan malzemeler kullanılmaz hale geldi.

Okulda, tadilat işlemlerine başlanırken, Pazartesi gününe kadar eğitime ara verildi.

Polis, saldırganların yakalanması için çalışma başlattı.