Sefa Apartmanı'nın sahibine 22.5 yıl hapis istemi
Van'da 23 Ekim 2011 tarihinde meydana gelen depremde yıkılan ve 20 kişinin ölümüne neden olan Sefa Apartmanı'nın tutuklu sahibi Nezir Baş hakkındaki iddianame tamamlandı. Van 1'inci Ağır Ceza Mahkemesi tarafından kabul edilen 40 sayfalık iddianamede, Baş ve binanın statik projesini hazırlayan İnşaat Mühendisi Yusuf Aslan hakkında, 'Bilinçli taksirle birden fazla kişinin ölümüne ve yaralanmasına neden olmak' suçundan 22.5 yıl hapis istendi.

Van'da 23 Ekim 2011'de meydana gelen 7.2 büyüklüğündeki depremde yıkılan 5 katlı Sefa Apartmanı'nda 20 kişi öldü, çok sayıda kişi de yaralandı. Van Cumhuriyet Başsavcılığı, bina ile ilgili başlattığı soruşturmayı tamamlayarak iddianame hazırladı. Bir süre aranan ve 8 Kasım 2012 tarihinde teslim olduktan sonra tutuklanan bina sahibi Nezir Baş ile ilgili iddianame Van 1'inci Ağır Ceza Mahkemesi tarafından kabul edilerek dava açıldı. 

İddianamede Nezir Baş ile binanın statik projesini hazırlayan inşaat mühendisi Yusuf Aslan hakkında 22.5 yıl hapis cezası istenen iddianame hazırlandı.İddianamede, çöken bina tasıyıcılarının yetersiz olduğuna dikkat çekilirken, Karadeniz Teknik Üniversitesi'nin bilirkişi raporlarına yer verildi. Rapordaki verilere göre, binadaki katlar arasındaki kolon boyutlarında ani farklılıklar görüldüğü tespit edildiği ve basınç dayanımının 1975 yılında çıkarılan Afet Yönetmeliği'ne uymadığı belirtildi. 

Projede olmadığı halde çatı katında yapılan terasın binaya ek yük getirdiği belirtilirken, bina sahibi Nezir Baş'ın bina altında bulunan işyerini genişletmek için kolon kestiğine dikkat çekildi. İddianamade Nezir Baş ve mühendis Yusuf Aslan'ın Van'ın deprem bölgesinde olduğunu bildikleri halde binanın inşaasında gerekli hassasiyeti göstermediklerine de yer verildi.