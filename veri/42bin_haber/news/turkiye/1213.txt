Köfte ve keşkek artık 'işaretli'
 
 Sakarya Ticaret ve Sanayi Odası il ile özleşen Adapazarı ıslama köftesi ile dartılı keşkek için 3 yıl önce coğrafi işaretlerin korunmasına ilişkin tescil isteminde bulundu. Başvuru kabul edilirken tescil ile ilgili ilan Resmi Gazete’de yayımlandı. İtiraz süresini tamamlandıktan sonra onay alındı. 
 'DARTILI KEŞKEK VE ISLAMA KÖFTE YÖREMİZİNDİR' 
 Sakarya Ticaret ve Sanayi Odası Başkanı Mahmut Kösemusul, süreci yakından izlediklerini, Sakarya’ya coğrafi işaret tescili kazandırmaktan memnuniyet duyduklarını belirterek şunları söyledi "Dartılı keşkek ve Adapazarı ıslama köftesi, ilimize has ürünler oldu. Bir bölgenin herhangi bir ürünü örneğin halısı, meyvesi, taşı, madeni, tatlısı, çeşitli malzemelerle oluşan işlemelerinden ötürü diğer yörelerde üretilenlerden farklılık gösterebilmektedir. Bu ürünlerde o yörenin adının kullanılması, tüketiciler tarafından o ürünün belli bir kaliteye sahip olduğu şeklinde algılanıp, güvenilir bulunmaktadır. Bu ürünler yöresel ekonomik gelişmemize katkıda bulunacaktır."
  
 COĞRAFİ İŞARET NEDİR? 
 Belli bir niteliği, ünü ve diğer özellikleriyle, bir yöre, alan, bölge veya ülke ile özdeşleşmiş bir ürünü tanıtıp, gösteren işaretler coğrafi işaret olarak tanımlanıyor. Ürünün/mamulün kaynağının neresi olduğunun ambalaj üzerinde yazılmasına coğrafi işaretleme deniliyor.
  