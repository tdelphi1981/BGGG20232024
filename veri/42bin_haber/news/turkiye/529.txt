F 16'lar Kandil ve Zap'ı gece yarısı vurdu
PKK'nın Irak'ın Kuzeyi'ndeki komuta merkezinin bulunduğu Kandil Dağı ve Zap Kampı'na gece yarısı eş zamanlı hava operasyonu düzenlendi. Operasyonda çok sayıda sığınağın vurulduğu belirtildi. 
Dün saat 23.45 sıralarında Diyarbakır 2'nci Hava Kuvvet Komutanlığı 8'inci Ana Jet Üssü'nden 8 F-16 savaş uçağı tam mühimmatlı olarak havalandı. Gece uçuş ve vurma kabiliyetine sahip Pars Filosu'na bağlı savaş uçaklarının, Hakkari üzerinden sınırı geçerek, Kuzey Irak'taki PKK'nın en önemli kamplarından Zap ve Kandil'i eş zamanlı olarak bombaladıkları belirtildi. 
Örgütün komuta merkezi ve en önemli eğitim tesislerinin de bulunduğu iki kampın çevresinde, yüksek tepelere yerleştirilmiş bazı uçaksavar bataryalarının da operasyonda hedef alındığı kaydedildi. PKK'lıların daha önce bombalanan bazı yerlere yeniden yerleşmek için geri dönmeye çalıştıkları ve bu grupların hareketlerinin insansız hava araçları tarafından tespit edildiği, operasyonun bunun üzerine gerçekleştirildiği belirtildi. 
Operasyonda, kış üslenmesi için PKK'lılar tarafından hazırlanmak istenen çok sayıda sığınağın da bombalandığı bilgisini veren askeri yetkililer, operasyona katılan savaş uçaklarının emniyetli bir şekilde üslerine döndüğünü vurgulandı.