Balıkçıların lüfer nöbeti başladı
Sezon boyunca balıkçıyı adeta peşinden koşturan, bazen yüz güldüren bazen de hayal kırıklığı yaratan lüfer, boğazın bazı kesimlerinde yuvalanınca, balıkçıları da peşinden sürüklüyor 
 Çanakkale Boğazı’nda balıkçılar, lüferin peşini bir an olsun bırakmıyor. Mera olarak adlandırılan bölgelere topluca gelen balığı avlamak isteyen balıkçılar gerek karadan gerekse denizden çaba gösteriyor. 
 Lüfer şu günlerde Çanakkale önleri, Nara Burnu, Sarıçay ile Çamburnu ve Ağa Deresi bölgelerinde yoğunlaşınca balıkçılar da söz konusu bölgelerde adeta kamp kurdu. Lüferi yakalayabilmek için zargana ve gümüş balıklarını yem olarak kullanan balıkçılar, yem yakalayabilmek için sabahın erken saatlerinde denize açılıyor. 
 Akıntının yoğun olduğu bölgelere gelen lüferi, karadan da avlamak isteyen balıkçılar, tulumlarla soğuğa aldırış etmeden suya giriyorlar. Günde ortalama 5 kilogram av veren lüfer, mezatta 45 ile 50 lira arasında satılıyor. 
 AA