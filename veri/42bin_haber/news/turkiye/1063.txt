112 acil personeli darp edildi
 
 Konya’da hasta yakınları tarafından darbedilen 112 Acil Servis ekibinde görevli acil tıp teknikeri, suç duyurusunda bulundu. Çumra ilçesinde 112 Acil Servis ekibinde görevli Acil Tıp Teknikeri Selim Demir (30), yaptığı açıklamada, gelen bir ihbar üzerine, sobadan sızan gazdan zehirlendiği belirtilen hasta için yola çıktıklarını söyledi. 
 Hastanın, yakınları tarafından ilçedeki devlet hastanesine getirilmesi nedeniyle geriye döndüklerini belirten Demir, "Hasta yakınları hastanenin ve laboratuvarın camlarını yumrukluyorlardı. 
 Hastanın acilen sevk edilmesini istediklerini söylüyorlardı. Doktor bey hemen tedavisine başladı. Biz de polis çağırdık. O sırada da doktor, hastanın Konya’ya sevk edilmesine karar verdi" diye konuştu. 
 Demir, ambulansı acil servis kapısına yanaştırmak için çıktığında, önünde duran araçlarını çekmeleri konusunda uyardığı hasta yakınlarının saldırısına uğradığını ileri sürerek, "Beni ambulansın kapısına kadar darp ettiler. 
 Hastayı alarak, hızla Konya Eğitim ve Araştırma Hastanesi’ne sevk ettik" dedi. Sırtında ve belinde ağrılar olduğunu, 3 gün iş göremez raporu verildiğini dile getiren Demir, ilgili makamlara şikayette bulunduğunu, yakınlardaki bir iş yerinin güvenlik kamerası görüntülerini de delil olarak sunduğunu kaydetti.  
 AA