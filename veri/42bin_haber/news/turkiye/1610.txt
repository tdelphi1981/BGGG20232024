'Burada bir zat yatıyor' denildi türbe yapıldı
 
 Gündoğdu Beldesi Taşlık Köyü’nde yaşayan Muhammet Meral, 1950’li yıllarda kendi arazisinde ev yapmaya başladı. Ancak inşaatın temeli yapım sırasında 3 kez çöktü. 
 Bunun üzerine şüphelenen köylüler bir hocaya danıştı. İddiaya göre araziyi inceleyen hoca, "Burada büyük bir zat yatıyor. Evi üzerine inşa ediyorsunuz" dedi. Bunun üzerine ev inşaatı durduruldu, altında Ulu Veli Abdurrahman’ın yattığına inanılan arazide küçük bir türbe inşa edildi. Ev ise yan tarafına üç katlı olarak yapıldı. 
 Bugün ne adı geçen hocanın, ne de orada yattığı inanılan Ulu Veli Abdurrahman’ın kim olduğunu bilenin bulunmadığı Taşlık Köyü’nde yan tarafında eski bir ev de bulunan türbeyi ziyarete gelenler, üzerinde "Feyizli ve ağlayarak dilemek lazım" uyarısı bulunan türbede isteklerinin kabul edilmesi için dualar okuyor. 
 Bu küçük türbenin temizliğini de köylüler kendi aralarında yapıyor. 
 Köy sakinlerinden Aydın Yıldırım da büyüklerinden olayla ilgili dinlediklerini anlatarak şunları söyledi: 
 "Arazide yapılmak istenilen evin temeli 3 kez çökünce İstanbul civarından gelen bir hocaya sormuşlar. O da, ’Büyük bir zat var’ deyince buraya türbe yapılmış. Hoca büyüklerimize, çevrede müzik çalınmaması ve küfürlü konuşulmaması gibi uyarılarda da bulunmuş. 
 Burada yatan kişinin Ulu Veli Abdurrahman olduğu söyleniyor. Ama  köyümüzde tanıyan yok, köyümüzle de bir ilgisi yok. Buraya nasıl geldiği konusunda da köyde yaşlılar dahil kimse bir şey bilmiyor." 
 DHA