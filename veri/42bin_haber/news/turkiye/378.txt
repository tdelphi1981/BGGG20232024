Dev gemi boğazı kapattı
Panama bandıralı 366 metrelik konteyner gemisinin geçişi nedeniyle Çanakkale Boğazı transit gemi geçişlerine kapatıldı 
 Panama bandıralı "MSC Beatrice" adlı dev konteyner gemisi Çanakkale Boğazı’ndan geçiş yaptı. Geminin geçişi sırasında Çanakkale Boğazı, tek yönlü transit gemi geçişlerine kapatıldı. Yunanistan’ın Pire Limanı’ndan İstanbul’un Ambarlı Limanı’na giden 366 metre uzunluğunda, 50 metre genişliğinde ve 151 bin 500 groston ağırlığındaki geminin geçişine güvenlik amacıyla Kıyı Emniyeti Genel Müdürlüğü’ne ait "Kurtarma-2", "Kurtarma-3" ve "Söndüren-6" römorkörleri refakat etti. 3 bin 469 adet konteyner yüklü geminin geçişi sırasında Çanakkale Boğazı, tek yönlü olarak transit gemi geçişlerine kapatıldı. Geminin boğaz geçişini tamamlamasının ardından deniz trafiğinin normale döneceği bildirildi.  
 AA