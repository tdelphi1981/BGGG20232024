İnşaatta göçük: 7 işçi yaralandı
Adana'da bir ilçe belediyesinin yeni binası için süren inşaatta beton dökülmesi sırasında iskele çöktü. Göçük altında kalan 7 işçi yaralandı. Kiralık binada hizmet veren Çukurova Belediyesi'nin yeni hizmet binası inşaatına temmuz ayında başlanmıştı. 

Çatı kalıplarını hazırlayan işçiler, beton dökülürken tablanın altındaki kalan iskeleyi sağlamlaştırmak için inşaat sahasına girdi. 

Bu sırada iskele, betonun ağırlığını taşıyamayıp çöktü. İşçiler iskele ve tahta kalıpların altında kaldı. 

Kazayı gören inşaattaki diğer çalışanlar, beton çalışmasını durdurup, işçileri kurtarmaya çalıştı ve yardım çağırdı. 

Göçük altından yaralı çıkarılan 7 işçi çeşitli hastanelere sevk edildi. Birinin hayati tehlikesi bulunduğu belirtildi.

Göçük altında başka işçinin kalıp kalmadığı ise enkazın kaldırılınca netleşecek.