Doğu'da yaşam savaşı
 
 Doğu Anadolu Bölgesi’nde son bir haftada etkili olan kar nedeniyle birçok köy yolu kapandı. Hakkari’nin Şemdinli İlçesi’ne 30 kilometre uzaklıktaki Boğaz Köyü’nde çatıdan düşüp ayağı kırılan 3 yaşındaki Züleyha Koç, yol kapalı olduğu için iki gün süreyle ilçeye getirilemedi.
 
 Boğaz Köyü sakinleri, kardan kapalı yollarının açılmamasına tepki göstererek, ağaç dallarından yaptıkları sedyeye koydukları minik Züleyha’yı omuzlarına alarak karlı yoldan taşıdı.
 
 Karda bata çıka saatlerce yürüyen köylüler, ana yola çıkarak hazır bekletilen araçla minik Züleyha’yı hastaneye ulaştırdı. Köyden yaklaşık 4 saatte Şemdinli Devlet Hastanesi’ne getirilen Züleyha Koç tedaviye alındı.
 
 KIZAKLA YOLA İNDİRDİLER
 
 Başkale İlçesi’ne 40 kilometre uzaklıktaki Kovalıpınar Köyü’nde karnında ağrı artan 20 yaşındaki Berivan Gürbüz için de köylüler seferber oldu. Yolu kardan kapalı olan köye ambulans ulaşamayınca 30 kadar köylü, kızağa koydukları Berivan Gürbüz’ü karda bata çıka karayoluna çıkardı. 
 
 Burada hazır bekletilen ambulansa alınan Berivan Gürbüz Başkale Devlet Hastanesi’ne götürüldü. Tedavi altına alınan Gürbüz’ün apandisitinin patlamak üzere olduğu belirtildi.
 
 Bu arada 3 gün önce Hakkari’nin Şemdinli İlçesi Aşağıkayalar Köyü’nde İdris Kaya ile çığ altında kalan İran Uyruklu Muhammet isimli çobanın da cesedine ulaşıldı. Helikopterle Şemdinli’ye getirilen İranlının yapılacak otopsinin ardından ailesine teslim edileceği belirtildi.
 
 Azer DEMİR- Engin ERTÜRK/HAKKARİ, VAN, (DHA)