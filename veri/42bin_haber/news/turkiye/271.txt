Çarşaflı soyguncular yakalandı
Pendik'teki bir banka şubesinden çarşaflı kadın kılığında soygun gerçekleştirdikleri iddia edilen 5 kişi yakalandı. Şüphelilerin, şans oyunu için borçlandıkları tefeciye borçlarını ödemek için soygunu gerçekleştirdikleri öğrenildi. Pendik Bahçelievler Mahallesi Aydınlı Yolu Caddesi üzerinde bulunan bir banka şubesine 14 Kasım'da gelen çarşaflı kadın kılığındaki 2 kişi, uzun namlulu silahlarla personeli etkisiz hale getirip 80 bin lirayı alarak kayıplara karışmıştı. 

Bölgedeki bir mağazadan 2 erkeğin çarşaf alıp denediği bilgisine ulaşan polis, güvenlik kameralarının kayıtlarından soyguncuların kimliğini belirledi. 

Söz konusu kişilerin ortalıktan kaybolduğu bilgisi üzerine polis, şüpheli M.B. ve K.J.'yi yakalamak için çalışma başlattı. 

Pendik'te bir başka adreste saklandıkları belirlenen M.B., K.J ile onlara yardım yataklık yapan 3 kişiyi daha gözaltına aldı. Aynı mahalleden arkadaş oldukları öğrenilen şüphelilerin, şans oyunları oynamak için tefeciden 12 bin lira para alıp borçlandıkları, borçları kabarınca da banka soymaya karar verdikleri öğrenildi. Sorgulamaları süren şüpheliler, sağlık kontrolünden geçirildi.