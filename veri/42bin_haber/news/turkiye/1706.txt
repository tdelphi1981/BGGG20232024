Umut Oran: "Artık Başbakan da inanmıyor"
Ergenekon davasında İlker Başbuğ'un sanık, Şemdin Sakık'ın tanık olduğunu hatırlatan Umut Oran, "Artık bu davaya Başbakan da inanmıyor" dedi. CHP Genel Başkan Yardımcısı Umut Oran, "Şu an da Silivri'de terör örgütünün iki numaralı adamı tanık, benim Türk Silahlı Kuvvetlerimin komutanı, Genelkurmay Başkanım sanık. Siz bu davaya inanıyor musunuz? Artık bu davaya Başbakan da inanmıyor" dedi.

Umut Oran, partisince Niğde İmam Hatip Meydanı'nda düzenlenen "Çiftçi Mitingi'nde, 2002 yılında tarımda istihdam oranının yüzde 35 olduğunu, bugün bunun yüzde 20'ye düştüğünü söyledi. Hükümet olmaları halinde yapacakları çalışmalara da değinen Oran, "Öncelikle tarım sigortasını yaygınlaştıracağız. Küçük üreticinin sigorta primini biz ödeyeceğiz. Bütün arazileri tapulaştıracağız. İthalatı keseceğiz" diye konuştu.

AK Parti'nin sapla samanı birbirine karıştırdığını savunan Oran, şöyle devam etti:

"Şu an da Silivride terör örgütünün 2 numaralı adamı tanık, benim Türk Silahlı Kuvvetlerimin komutanı, Genelkurmay Başkanım sanık. Siz bu davaya inanıyor musunuz? Artık bu davaya Başbakan da inanmıyor. Geçenlerde, hani savcısı olduğu bu davada, cübbesini çıkarttı, eline çiçeğini aldı, paşa paşa Ergun Saygun Paşa'yı ziyarete gitti."

CHP Grup Başkanvekili Muharrem İnce, hükümetin politikalarını eleştirerek, "Anayasa Mahkemesi bitmiş, medya ölmüş. Geriye kalıyor sokak denetimi. Bunu hepimiz sokaklara çıkıp anlatacağız. Bir kişiyi küstürmeyeceğiz. Bir kişiden ne olur demeyeceğiz. Bir çivi bir nalı kurtarır, bir nal bir atı kurtarır, bir at bir yiğidi kurtarır, bir yiğit memleketi kurtarır" şeklinde konuştu.