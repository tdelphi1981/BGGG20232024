Oktay Vural:"Hükümet Öcalan'ın ipine sarılıyor"
MHP Grup Başkanvekili Oktay Vural, "Hükümet, Öcalan'ın ipine sarılarak Türkiye'yi idare etmeye çalışmaktadır" dedi. 
Vural, Meclis'te düzenlediği basın toplantısında, İmralı ile yapıldığı belirtilen görüşmeleri eleştirerek, Türkiye Cumhuriyeti tarihinin en utanç verici ve en karanlık olaylarına AK Parti döneminde şahit olunduğunu öne sürdü. 
Terör örgütü PKK'nın ve terör örgütü ele başının AK Parti yöneticilerini vesayeti altına aldığını savunan Vural, "Devleti temsil eden hükümet, bugün PKK ve Öcalan'ın ipine sarılarak Türkiye'yi idare etmeye çalışmakta ve kendisine oy veren milyonlarca insanın egemenlik ve iradesini yok saymaktadır" dedi. 
Hükümetin acziyet içinde olduğunu iddia eden Vural, "İdam tartışmalarını gündeme taşıyan, teröristlerle kucaklaşanların dokunulmazlıklarının kaldırılması gerektiği söyleyen Erdoğan ve AKP, bugün İmralı'yı tek muhatap olarak almıştır" diye konuştu. 
Terör örgütünü masum göstermeyi amaçlayan psikolojik harekat başlatıldığını ifade eden Vural, terör örgütünü ve ele başını aklama ve meşrulaştırma senaryosunun hayata geçirilmeye çalışıldığını söyledi. 
AK Parti'nin 2002'de bitirilmiş, lideri hapse atılmış, ne yaptığını bilmeyen terör örgütü devraldığını anlatan Vural, "AKP, 11 yılda beli kırılmış PKK'yı diriltti, canlandırdı ve millete karşı koz olarak kullanmaya başladı" dedi. 
Oslo'da terör örgütüyle masaya devletin değil, hükümetin oturduğunu, bugün de müzakereleri hükümetin yürüttüğünü savunan Vural, görüşmelerin siyasi karar üzerine başlatıldığını belirtti. 
Vural, İmralı ile başlatılan görüşmelerle Oslo müzakerelerinde ele alınan protokollerin hayata geçirilmesinin hedeflendiğini ifade etti. 
Başbakan Recep Tayyip Erdoğan'ın terör örgütüyle görüşüldüğünü söyleyenleri "şerefsizlik" ile suçladığını, örgüt yöneticileriyle görüşen gazetecileri eleştirdiğini anlatan Vural, "Sen ne yapıyorsun? Bu ne pis bir oyun?" dedi. 
Erdoğan'ın bu sözlerinden dolayı "şeref ve haysiyet cellatlığı kartvizitlerine yapıştı" ifadesini kullandığını anımsatan Vural, bu sözünden dolayı 4 bin lira tazminata mahkum olduğunu kaydetti. Oktay Vural, Başbakan'ın ifadelerinin de hakaret olduğunu öne sürdü. 
Milletvekili maaşını milletten aldığını dile getiren Vural, "Milletin birliğini bozmaya çalışanlara hak ettikleri cevabı vermeye devam edeceğim. 
Yargıyı silah olarak kullanarak, bizi kimse susturamaz" diye konuştu.