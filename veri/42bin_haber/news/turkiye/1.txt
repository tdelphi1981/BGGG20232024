PKK kampları bombalandı
Türk savaş uçaklarının Irak'ın kuzeyinde Metina bölgesinin Dergele kesiminde PKK'lılara ait hedefleri bombaladığı bildirildi 
 Bugün sabaha karşı Diyarbakır’da bulunan 2’nci Hava Kuvvet Komutanlığa’na bağlı 8’inci Ana Jet Üssü’nden kalkan F-16 savaş uçakları, Irak’ın kuzeyine yöneldi. Türk savaş uçakları Irak’ın kuzeyinde, Metina bölgesinin Dergele kırsalında daha önceden tespit edilmiş teröristlere ait hedefleri vurdu. 
 
 Sınır ötesi hava operasyonunda bölgede bulunan terör örgütüne ait uçaksavar bataryaları ile PKK’lıların geçiş noktaları bombalandı. Operasyona katılan savaş uçakları, görevini tamamlayarak üsse döndü. Türk jetlerinin bölgedeki rutin keşif uçuşlarının devam ettiği belirtildi.
 
 Kürdistan Yurtseverler Birliği’nin resmi internet sitesi Puk-Media’da yayınlanan habere göre ise, Türk savaş uçakları bugün 02.15- 03.00 saatleri arasında Berwari bölgesinin Metinan alanında yer alan Şelaze, Yekmal, Hese ve Kaniya Reş bölgelerini bombaladığı ifade edildi.
 
 Bu arada, Şırnak’ın Cudi Dağı kırsalında uçar birlik harekatı ile helikopterlerle komandolar indirildi. Cudi Dağı’nın değişik noktalarına indirilen komandoların bölgede kapsamlı bir operasyon başlattıkları öğrenildi.
 
 DHA