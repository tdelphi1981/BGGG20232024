Tatlıses'in akrabasından şok iddia!
 
 Şanlıurfa Belediyesi’nde 19 yıldır çalışan 39 yaşındaki İbrahim Tatlı, bağımsız Belediye Başkanı Ahmet Eşref Fakıbaba’nın geçen hafta AK Parti’ye tekrar katılmasını sosyal paylaşım sitesindeki hesabında eleştirdi. 
 
 Tatlı, sosyal medyada yaptığı eleştiri yorumlarının ardından Şanlıurfa Belediyesi Su İşleri ve Kaçak Yapı Denetim Müdürü İbrahim Kubat’ın kendisini odasına çağırdığını söyledi. Yaptığı yorumlara ilişkin İbrahim Kubat’ın kendisine önce hakaret ettiğini, ardından da dayak attığını iddia eden Tatlı, "Belediyede bulunan diğer personel araya girerek kavgayı sonlandırıldı. Hemen hastaneye gittim ve darp raporu aldım" dedi.
 
 Hastaneden rapor aldıktan sonra Sarayönü Polis Merkezi’ne giderek şikayetçi olan Tatlı, daha sonra da adliyeye giderek kendisini dövmekle suçladığı Su İşleri ve Kaçak Yapı Denetim Müdürü İbrahim Kubat hakkında suç duyurusunda bulundu.
 
 İddialara ilişkin belediye yetkilileri açıklama yapmadı.
 
 Ali LEYLAK/ ŞANLIURFA, (DHA)