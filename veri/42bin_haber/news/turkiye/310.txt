'Selamünaleyküm'lü yılbaşı mesajı
Antalya-Kemer'de ambalaj ve yılbaşı süsleri satan Hasan Özalp mağazasına 'Hoşgeldin yeni yıl' yerine 'Selamünaleyküm 2013' yazarak müşterinin dikkatini çekti 
 Yaklaşan yeni yıl öncesi yılbaşı süsleri satan mağazaların vitrinleri renklenmeye, müşterilerine güzel bir atmosfer sunmak isteyen oteller, eğlence yerleri, restoranlar ile yılbaşını evlerinde geçirecek Kemerliler de süslere ilgi göstermeye başladı. Yılbaşı için çam ağaçları, Noel Baba figürleri, Noel Baba şapkaları, maskeler, konfeti ve ışıklı süslemeler ilgi gören ürünlerin arasında yer alıyor. 
 MÜŞTERİLER MESAJI BEĞENDİ
  
 Kemer Yeni Mahalle’de yılbaşı süsleri satışı yapan Aksoy Ambalaj, 2013 yılını farklı bir sloganla karşılıyor. Diğer mağazalar camlarına 'Hoşgeldin 2013’ ve benzer sloganlar yazarken Aksoy Ambalaj’ın vitrininde 'Selamünaleyküm 2013’ yazısı dikkati çekiyor.  
 Yılbaşı öncesi dükkanın camına yeni yılı karşılayan bir yazı yazmak istediklerini anlatan Mağaza Müdürü Hasan Özalp, "Bir arkadaşımız dikkat çekmek için 'selamünaleyküm’ yazılmasını önerdi. Aralık ayının ilk günlerinde söz konusu yazıyı cama yazdık. Daha önceleri farklı dillerde yeni yılı karşılayan yazılar yazıyorduk. Bu yazı dikkat çekiyor ve vatandaşlardan ilgi görüyor. Hatta bazı müşterilerimizden bu şekilde yazdığımız için olumlu tepkiler geldi" dedi. 
 DHA