Nükleere karşı "insan zinciri"
Nükleer Karşıtı Platform üyesi bir grup, Fukuşima Nükleer Santrali'ndeki kazanın 2. yıldönümünde eylem yaptı. Karaköy'de toplanan bir grup, Türkçe, İngilizce ve Japonca 'Nükleere Hayır' yazılı parkart taşıdı. "Nükleere Hayır! Yaşasın Hayat" sloganları atan gruptakiler "insan zinciri" oluşturdu. 

Galata Köprüsü'de gruptakiler adına basın açıklamasını okuyan Özgür Gürbüz,Fukuşima Nükleer Santrali'nde, dünyanın en büyük ikinci nükleer santral kazasının yaşandığını ve 160 binden fazla insanın evlerini terk etmek zorunda kaldığını ifade etti.

Gürbüz, kazanın maliyetinin ilk 10 yıl için 250 milyar doları bulmasının beklendiğini belirtti. 

Felaketin üzerinden iki yıl geçmesine rağmen, toprakta ve suda yüksek seviyede radyasyona rastlandığını dile getiren Gürbüz, "Bölgedeki kelebeklerde görülen mutasyon, ileriki dönemlerde yaşanacak sağlık sorunlarının en büyük göstergesi. Hükümetin nükleer tehlikeyi ciddiye almadığı ortada. Nükleer Karşıtı Platform olarak kendilerini bir kez daha uyarıyoruz. Nükleer macerasından vazgeçilsin" dedi.

Gruptakiler, açıklamanın ardından dağıldı.