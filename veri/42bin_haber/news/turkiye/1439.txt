Hanefi Avcı'ya 49,5 yıl hapis istemi
 
 Çağlayan’daki İstanbul Adalet Sarayı’nda görülen duruşmaya eski Emniyet Müdürü Hanefi Avcı’nın da aralarında bulunduğu 7’i tutuklu ve bazı tutuksuz sanıklar katıldı.  
 Diğer sanıklarla birlikte duruşma salonuna alınmayan Avcı, avukatı ile tek başına salona alındı. Duruşmada talebi sorulan Avcı, "Herhangi bir talebim yoktur" dedi. Avcı’nın salondan çıkarılmasının ardından diğer sanıklar içeri alındı. Davada duruşma savcısı Sadrettin Sarıkaya, esas hakkındaki görüşünü açıkladı. 
 AVCI’YA 49,5 YIL HAPİS İSTEMİ
  
 Savcı mütalaasında, eski Emniyet Müdürü Hanefi Avcı’nın "Devrimci Karargah terör örgütüne bilerek ve isteyerek yardım etmek, yargı görevini yapanı etkilemek, soruşturmanın gizliliğini ihlal, verileri hukuka aykırı olarak ele geçirmek, terörle mücadele görev yapan kişileri terör örgütlerine hedef göstermek, vahim nitelikte silah bulundurmak" suçlarından 22 yıl 9 aydan 49,5 yıla kadar hapsini talep etti. 
 AVCI’NIN EŞİNE BERAAT İSTEMİ
  
 Hanefi Avcı’nın eşi Şenay Avcı’nın ise "vahim nitelikte silah bulundurmak" suçundan suç işleme kastı olmadığı gerekçesiyle beraati istendi. 
 "ÖRGÜT ELEMANI KILIÇ’A YARDIM ETTİ"
  
 Avcı’nın 'Devrimci Karargah’ isimli terör örgütü ve mensuplarına bilerek ve isteyerek yardım ettiğinin tespit edildiğinin vurgulandığı mütalaada, Avcı’nın davanın sanıklarından Necdet Kılıç’a polisin yaptığı takiplerden kurtulma yönünde yardımda bulunduğu belirtildi.  
 Mütalaada, "Bu durumun yazmış olduğu Haliç’te Yaşayan Simonlar, Dün Devlet Bugün Cemaat isimli kitap içerisinde anlatılan telefon dinlemelerine ilişkin bölümde ve sanık Necdet Kılıç ile yapmış olduğu telefon görüşmelerinden anlaşılmıştır" denildi.  
 Ayrıca savcı Sarıkaya mütalaasında Avcı’nın yazdığı kitapta, devam eden soruşturmalara yönelik yargılamayı etkileyecek nitelikte içeriklerin bulunduğu, terörle mücadelede çalışan emniyet görevlileri ile hakim ve savcıların hedef gösterildiği, verdiği bilgilerle soruşturma dosyasının gizliliğini ihlal ettiğini belirtti. 
 "KİTABINI KENDİSİNİN YAZMADIĞI İDDİASI GÜÇLENDİ"
  
 Savcı, Avcı’nın evinde ve iş yerinde yapılan aramalarda yazmış olduğu kitabın hiçbir taslağının da bulunmadığını belirterek, "Kamuoyunda söz konusu kitabı bizzat kendisinin yazmadığı iddialarını güçlendirir bir durum olarak değerlendirilmiştir" dedi. 
 "AVCI, JİTEM’CİLERLE İRTİBAT HALİNDEYDİ"
  
 Öte yandan Avcı için mütalaada, "JİTEM isimli yasadışı yapılanma ile ilgili faaliyet yürüttüğü bilinen kişiler ve aileleriyle irtibatının polislik mesleğinin dışında bu kişileri koruyup kollayan görüntüsünü verecek ve intibaını uyandıracak şekilde irtibatının devam ettiği belirlenmiştir" ifadeleri kullanıldı. 
 "EŞİNİN SUÇ İŞLEME KASTI AYDINLATILAMADI"
  
 Hanefi Avcı’nın eşi Şenay Avcı hakkında evlerinde ruhsat süreleri dolmuş silahları bulundurmak suçundan dava açıldığı belirtilen mütalaada, "Sanığın, suça konu silahların gerçek sahibi sanık Hanefi Avcı’nın eşi olması nedeniyle söz konusu yerde oturduğundan, her türlü şüpheden uzak olacak şekilde suç işleme kastı tam olarak aydınlatılamamıştır" denilerek beraati istendi. 
 "DURUOĞLU’NUN, ÇATIŞMADA ÖLEN YILMAZKAYA İLE İRTİBATI VAR"
  
 Mütalaada sanık Aylin Duruoğlu’nun, Bostancı’da polisle girdiği çatışmada ölü ele geçirilen örgüt mensubu Orhan Yılmazkaya ile irtibatlı olduğunu belirtti.  
 Duruoğlu’nun Yılmazkaya ile irtibatının olduğuna dair fiziki takip tutanakları olduğunun belirtildiği mütalaada, "Şahısların gizlilik kurallarına riayet edip buluşmaların daha önceden ayarlanmış randevulu buluşmalar olduğu, buluşmalar sırasında ancak ankesörlü telefonların kullanıldığı, buluşmalar sırasında gözetleme faaliyetlerine dikkat ettikleri, sık-sık araç değiştirildiği, bu durum daha önceki örgüt mensuplarının buluşma teknikleri ile benzer olduğu anlaşılmıştırö denildi. Sanık Aylin Duruoğlu’nun ölen örgüt mensubu Orhan YIlmazkaya ile irtibatı olduğundan, "Devrimci Karargah terör örgütü adına faaliyet yürüttüğü ve böylelikle örgüt üyesi olduğu kanaatine varılmıştır" denildi. 
 Örgüt üyesi olduğu iddia edilen Duruoğlu için savcı 7,5 yıldan 15 yıla kadar hapis cezası istedi. 
 "ÖRGÜTÜN LİDERİ ULAŞ ERDOĞAN"
  
 Mütalaada örgüt liderliği ile suçlanan tutuklu sanık Ulaş Erdoğan için ise 2009 yılında örgüte yapılan operasyonlar sonrası örgütün dağılma aşamasına geldiği ve bu aşamada örgütün liderliğine Erdoğan’ın geldiği vurgulandı.  
 Ulaş Erdoğan’ın, araç yakma eylemeleri, Zaman Gazetesi depolarına ve araçlarına yönelik eylem yapılması, örgütün silahlı faaliyetleri ve örgüt mensuplarının örgüt içindeki yerlerinin belirlenmesi gibi görevlendirmeleri yaptığı belirtildi. 
 Tutuklu sanıklardan Ulaş Erdoğan’ın "Devrimci Karargah örgütünün yöneticisi olmak, kişisel verileri ele geçirmek, sahte kimlik kullanmak" suçlarından 21 yıldan 39 yıl 9 aya kadar hapisle cezalandırılmasını talep etti. 
 AVUKAT KILIÇ’A 15 YIL HAPİS İSTEMİ
  
 Devrimci Karargah Davası kapsamında tutuksuz yargılanan avukat Özcan Kılıç’ın da örgüt üyesi olduğu gerekçesiyle 7,5 yıldan 15 yıla kadar hapis cezası ile cezalandırılması talep edildi. 
 Avukat Kılıç’ın evinde bulunan "Devrimci Cephe" isimli derginin sayılarının delil olarak yer aldığı mütalaada, Kılıç’ın örgütün Avrupa sorumlusu Faruk kod adlı Şemdin Şimşir’den talimat aldığı da vurgulandı. Kılıç’ın örgüt üyeleriyle müvekkil-vekil ilişkisinin ötesinde şifreli konuşması, söylenenleri olduğu gibi yerine getirmesi nedeniyle örgüt üyesi olduğuna kanaat getirildiği belirtildi. 
 TAHLİYE TALEPLERİ REDDEDİLDİ
  
 Savcının mütalasının ardından mahkeme ara verdi. Yaklaşık 1 saat ara veren mahkeme ara kararlarını açıkladı. Mahkeme Hanefi Avcı’nın da aralarında bulunduğu tutuklu sanıkların tutukluluk halinin devamına karar vererek, davayı erteledi. 
 Selahattin GÜNDAY / İstanbul, (DHA)