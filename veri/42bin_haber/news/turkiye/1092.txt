Töre cinayeti zanlısına ömür boyu hapis cezası istendi
 
 Adana’da geçen ağustos ayında, kardeşleri ve kuzeninin gözü önünde DSİ’ye ait sulama kanalında intihar eden 19 yaşındaki Dilan B.’nin ölümüyle ilgili soruşturma tamamlandı. Dilan’ın kardeşi 17 yaşındaki R.B., kuzenleri 19 yaşındaki Hasan B. ve 24 yaşındaki Mehmet Şerif B. hakkında, ’töre saiki ile öldürme’ suçundan ağırlaştırılmış ömür boyu hapis cezası istendi. 
 Olay, merkez Yüreğir İlçesi Koza Mahallesi’nden geçen DSİ’ye ait sulama kanalında, 2 Ağustos 2012 gecesi, saat 01.00 sıralarında meydana geldi. İddiaya göre, Yunus Emre Mahallesi’nde oturan Dilan B., bir düğünde tanıştığı 21 yaşındaki Y.U. ile arkadaşlık yapmaya başladı. Dilan’ın arkadaşlık yaptığını öğrenen anne Maşallah B., kızını bu ilişkiyi bitirmeye zorladı. Ancak Dilan, sevdiği gençle görüşmeyi sürdürdü. 
 ’BU İLİŞKİYİ BİTİRİN’ 
  
 Anne de oğlu R.B.’ye durumu anlatıp, "Birlikte konuşun, bu ilişkiyi bitirsin" dedi. R.B. de amca çocukları Mehmet Şerif B. ve Hasan B. ile birlikte çevrede yapılan düğünlerin video görüntülerinden Dilan’ın arkadaşlık yaptığı Y.U.’yu belirledi. Sonra da, Y.U.’yu evinden alarak olay yerine götürdüler. İddiaya göre, kuzenler burada gence, Dilan ile arkadaş olup olmadıklarını sordu. Genç, olumsuz cevap verince, kuzenler bu kez de Dilan’ı yüzleştirmek için küçük kız kardeşi Aslı B. ile birlikte olay yerine getirdi. İlişkilerini kabul etmeyen Y.U.’yu döven kuzenler, ardından genci ölümle tehdit ederek tabancayla havaya ateş etti. 
 Yaklaşık 15 metre uzaklıktan olanları izleyen Dilan B., DSİ’ye ait 4 metre derinliğindeki sulama kanalına atladı. Ablasının suya atladığını gören R.B. ile kuzenleri Dilan’ın peşinden suya girdi. Ancak akıntıya kapılan genç kız, karanlıkta sürüklenip kayboldu. Dövülen Y.U. da olay yerinden kaçarak uzaklaştı. İhbar üzerine olay yerine gelen polis ekipleri, şüphelileri gözaltına aldı. 
 Dilan’ın cesedi de ertesi gün olay yerinden yaklaşık 5 kilometre uzaklıkta bulundu. Genç kızın Adana Adli Tıp Kurumu’nda yapılan otopsisinde boğulma neticesi öldüğü belirlenirken, 2 gün gözaltında tutulan şüpheliler ifadelerinin ardından serbest bırakıldı. 
 ’TÖRE’DEN CEZA İSTENİYOR '
  
 Soruşturmasını tamamlayan Cumhuriyet savcısı, olayla ilgili iddianame hazırladı. 1’inci Ağır Ceza Mahkemesi’ne gönderilen iddianamede, Dilan’ın kardeşi R.B. ile kuzenleri Hasan B. ve Mehmet Şerif B. hakkında ’töre saiki ile öldürme’ suçundan ağırlaştırılmış ömür boyu hapis cezası talep edildi. Şüphelilerin ayrıca, Y.U.’yu tehdit ettikleri için de 5’er yıl hapis cezasıyla cezalandırılmaları istendi. İddianamede, "Dilan ile Y.U.’nun arkadaş oldukları, bu arkadaşlığı öğrenen şüphelilerin önce Y.U.’yu olay yerine götürüp Dilan ile arkadaş olup olmadıklarını sordukları, gencin inkar etmesi üzerine Dilan’ı da olay yerine getirip yüzleştirdikleri, şüphelilerin Y.U.’yu dövüp, tabancayla öldürmekle tehdit ederek havaya ateş ettikleri, sıranın kendisine geleceğini düşünen Dilan’ın da çaresizlik üzerine kendini sulama kanalına attığı ve şüphelilerin töre saiki ile buna zorladıkları" ileri sürüldü. 
 Ayrıca, "Kuzenlerin töre saiki ile bir araya geldikleri, başka yere götürmeleri mümkün iken, 42 metre eninde ve derin olmasının yanı sıra sulama mevsimi olması nedeniyle dolu olarak akan kanal kenarına, tehlikeli bir noktaya geldikleri" belirtildi. İddianame kabul edilirse, tutuksuz sanıkların yargılanmasına önümüzdeki günlerde başlanacak. 
 DHA