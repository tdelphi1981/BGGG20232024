Ahmet Özal: 'Hastaneye yürüyerek giren adam nasıl ölür'
Merhum Cumhurbaşkanı Turgut Özal'ın oğlu Ahmet Özal, haksız eleştirilere maruz kaldığını söyledi. Babasının hastaneye getirildiği anda çekilen foroğrafları gösteren Özal, "Spordan sonra rahatsızlanan bir adam takım elbiseyle mi hastaneye götürülür?" dedi. 
 Merhum Cumhurbaşkanı Turgut Özal’ın oğlu Ahmet Özal, faili meçhuller ve şüpheli ölümlerde kesinlikle zaman aşımı olmaması gerektiğini ifade ederek, "Zaman aşımının Meclis’te, kanun değişikliğiyle kaldırılması gerekir" dedi. 
 Ahmet Özal, Taksim’deki The Green Park Otel’de basın toplantısı düzenledi. Babası Turgut Özal’ın ölümüne ilişkin iddialar konusunda yaptığı açıklamalar nedeniyle eleştirilere, hatta haksız iftiralara maruz kaldığını belirten Özal, bu nedenle, basın toplantısı düzenleme ihtiyacı hissettiğini söyledi.
 Kendisine en çok "Turgut Özal’ın ölümüyle ilgili niye şimdiye kadar konuşmadınız da şimdi konuşuyorsunuz?" sorusunun yöneltildiğini belirten Ahmet Özal, şöyle konuştu: 
 "İnsanlar bunu haklı olarak sorabilirler, çünkü yaptıklarımı bilmiyorlar. Ben, 1993 yılından itibaren bu işle mücadele ettim. 1997 yılında sesimi duyurabildim. Arşivden bulunabilir, kasım ayı Tempo dergisinde, bugün söylediklerimin tümü vardır. Sadece babamla ilgili değil, Türkiye’nin en karanlık yılı 1993’ün meseleleriyle ilgili. 1998’de Fatih Altaylı’nın ’Teke Tek’ programında da bu konuyu tartıştım. Hatta o dönemde yapılan anket çalışmasında da halkımızın yüzde 95’i inanmadığını söylemişti. Ben o zaman da ’Kamuoyu vicdanını rahatlatmak için bu işin incelenmesi gerekir’ demiştim. Meclis’te 1999’da milletvekili olduğum zaman önerge vermiştim. Ben o zaman da 25 milletvekili arkadaşımla babamın ölümü ve 93 yılının aydınlatılması için Meclis’te komisyon kurulması için uğraştım. Maalesef kimse bunları ciddiye almadı ve önergem rafa kaldırıldı." 
 "ŞOV YAPMAYA İHTİYACIM YOK"
  
 Turgut Özal’ın ölümünü, gündeme gelmek için kullandığı yönündeki iddiaların kendisini üzdüğünü dile getiren Ahmet Özal, "Ben 10 sene boyunca Başbakanlık Köşkü’nü de Cumhurbaşkanlığı Köşkü’nü de gördüm. Benim şov yapmaya, dikkat çekmeye ihtiyacım yok, bu konuda hevesim de yok. Bunu yazan arkadaşlar, buraların kapısını dahi görmemiştir" diye konuştu. 
 Turgut Özal gibi Eşref Bitlis, Cem Ersever, Uğur Mumcu, Çetin Emeç ile Madımak ve Başbağlar olayların aydınlatılması gerektiğini kaydeden Özal, ancak bu ölümlere ilişkin dosyaların zaman aşımı nedeniyle rafa kaldırılmasından endişe ettiğini söyledi. 
 Ahmet Özal, sözlerine şöyle devam etti: 
 "Yakın zamanda bir sürü insanın ölümleri rafa kaldırılacak. Buradan Meclis’e sesleniyorum. Faili meçhuller ve şüpheli ölümlerde kesinlikle zaman aşımı olmamalıdır. Zaman aşımının Meclis’te, kanun değişikliğiyle kaldırılması gerekir. Kanun değişikliğini sayın Tayyip Erdoğan, AK Parti ile diğer partilerden rica ediyorum. Çünkü bu sadece benim meselem değil. Bu mesele herkesin meselesi. Benim mücadelem sadece rahmetli babamla ilgili değildi. Her konuşmamda rahmetli babamın ardından Uğur Mumcu’nun adını andım. Uğur Mumcu, Bahriye Üçok, Başbağlar hepsini sıraladım. Sağ ya da sol diye ayırım yapmadım. Rahmetli Uğur Mumcu ve o görüşteki insanlar benimle aynı görüşte olmayabilir ama bu benim onları korumamam anlamına gelmez." 
 8. Cumhurbaşkanı Turgut Özal’ın oğlu Ahmet Özal, Adnan Menderes ve arkadaşları hakkındaki idam kararları gibi Deniz Gezmiş ve arkadaşları hakkındaki idam kararlarının da kaldırılması gerektiğini savundu. 
 ÖLMÜŞ BİR İNSAN BU ŞEKİLDE HASTANEYE GİREBİLİR Mİ? 
 Babasının spordan sonra rahatsızlandığı iddiasını reddeden, Ahmet Özal, babasının hastaneye sokulurken takım elbiseli olduğunu vurguladı. Ahmet Özal, babasının hastaneye kaldırıldığı aracın da ambulans olmadığını, 1970 model bu aracın 3. vitese geçmediği gibi içerisinde hiç bir tıbbi donanım bulunmadığını, Johnson tarafından Türkiye'ye hediye edildiğini söyledi. 
 Ahmet  Özal, toplantıda bazı fotoğraflar göstererek, şüphelerine dair sorular sordu: 
 "Fotoğrafta ayağına bakarsanız ayağına basıyor, başı dik. Kollarından tutup yardım ediyorlar. Oradaki sağ ayak rahmetlinin, sol ayak yanındaki korumanın. Bu ifadelerle ben de soruyorum, bu hastane girişiyle, ifadelerdeki hastane girişi benziyor mu birbirine. Bu AA’nın çektiği fotoğraftır.
 Ölmüş bir insan 30 dakika önce bu şekilde hastaneye girebilir mi? Türkiye’de hiçbir şey gizli kalmaz. Adli Tıp raporu da çıkacak. Yeni bir yapı var Türkiye’de. Ortaya çıkacak Ben babamın ölümüyle ilgili 19 senedir uğraşıyorsam, bu da benim hakkımdır. Kimse bana hakaret edemez. Herkes aynı şeyi yapar. Bunları yaparken tehdit almadım mı? Aldım. Çok 
 Kartal Demirağ’ın babamı öldürmeye çalışması da yalan mıydı? Bununla ilgili çalışma var mı? Yok
 Bu konunun açılması lazım. Yargılanan tek kişi Kartal Demirağ. O mu yaptı tek başına?
 Adli Tıp’ın bulguları var. Adli tıp’ın bilimsel bulgularının Türkiye’deki uzmanlara versinler, o zaman sonuçları değerlendirsin hocalar. 
 Raporun halka açıklanması lazım. Aile olarak raporu isteme hakkımız varmış. Müracaat yapıyorum, raporu istiyorum."