'DHKP-C'de 21 tutuklama
 
 İstanbul'da düzenlenen terör operasyonu kapsamında gözaltına alınan şüphelilerden 40'ı sabah saatlerinde Çağlayan Adliyesi'ne sevk edilmişti. 
 
 Operasyon kapsamında hakkında yakalama kararı çıkarılan Çağdaş Hukukçular Derneği (ÇHD) Başkanı Selçuk Kozağaçlı ise Atatürk Havalimanı'nda gözaltına alınıp İstanbul Eminiyet Müdürlüğü'ndeki işlemlerinin ardından adliyeye gönderilmişti. 
 
 YURTDIŞINA ÇIKIŞ YASAĞI VE KEFALET
 
 Savcılık sorgusunun ardından aralarında 10 avukatın da bulunduğu 29 kişi tutuklama talebiyle mahkemeye sevk edilirken, 2'si avukat 12 kişi serbest bırakılmıştı. Mahkeme sorgusu biten 19 kişiden 12'si tutuklanırken, 10 avukatın sorgusuna devam edilmişti. 
 
 7 kişi ise 10 bin lira kefalet ve yurtdışına çıkış yasağı getirilerek serbest bırakıldı. 
 
 10 AVUKATTAN 9'UNA TUTUKLAMA 
 
 Öğle saatlerinde de, 10 avukata yönelik sorgulama tamamlandı ve 9'u hakkında tutuklama kararı çıkarıldı. 
 
 YORUM ÜYELERİ SERBEST 
 
 Grup Yorum üyeleri Selma Altın, İnan Altın, Caner Bozkurt, İbrahim Gökçek ve Ali Aracı da serbest bırakılan 12 kişi arasında bulunuyor. 
 
 'BU BİR KOMPLO... İŞKENCE GÖRDÜK'
 
 Serbest bırakılan şüphelilerden Necla Can, adliye çıkışında yaptığı açıklamada, yaşadıklarının bir komplo olduğunu savundu. Demokratik kurumlara saldırıldığını savunan Can, "Bu komployu boşu çıkartacağız. Avukatlarımızı ve tutuklanan tüm arkadaşlarımızı da serbest kalması için tüm imkanlarımızı seferber edeceğiz" ifadelerini kullandı. Can, gözaltında işkenceye gördüklerini iddia etti. 
 
 26 KİŞİ DAHA ADLİYEYE SEVK 
 Son olarak 7'si kadın 26 şüpheli daha Çağlayan'daki İstanbul Adalet Sarayı'na gönderildi. Sevk edilenler arasında Yurt Gazetesi muhabiri Sami Menteş de bulunuyor. Emniyette kalan diğer şüphelilerin ise yarın adliyeye gönderilmesi bekleniyor. 
 AJANSLAR