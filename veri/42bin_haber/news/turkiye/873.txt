Kandil'e gece operasyonu
 
 KUZEY Irak’ta PKK’nın komuta merkezinin bulunduğu Kandil Dağı’na gece yarısı düzenlenen ve örgütün lider kadrosunun hedef alındığı hava operasyonunda 50’den fazla hedef F-16 savaş uçakları tarafından vurulup tahrip edildi. Operasyonda TÜBİTAK tarafından geliştirilen sığınak delici bombaların ilk kez kullanıldığını belirtildi. 
 Kuzey Irak’ta bulunan PKK varlığına yönelik geçen gün başlatılan hava operasyonu dün gece de devam etti. İnsansız Hava Araçları’ndan alınan görüntüler ve istihbarat bilgilerine dayandırılarak yapılan operasyonun, PKK’ya yönelik bugüne kadar düzenlenen en kapsamlı ve büyük operasyon olduğu belirtildi. İnsansız Hava Araçları’nın rutin keşif uçuşları sonucu elde edilen görüntüler ve anlık istihbarat bilgilerinin değerlendirilmesi sonucu operasyona karar verildiği kaydedildi. 
 Operasyon kararının ardından Diyarbakır’da bulunan 2’inci Hava Kuvvet Komutanlığı 8’inci Ana Jet Üssü alarma geçirildi. Sınırötesi harekatın planlı bir şekilde yapıldığını belirten yetkililer, derlenen istihbarat kayıtları ile bugüne kadar yapılmış en büyük operasyonun gerçekleştirildiğini belirtti. 
 KANDİL 3 SAAT BOYUNCA BOMBALANDI 
  
 Operasyan nedeniyle askeri hava üssünde gece hareketli anlar yaşandı. Diyarbakır’da bulunan Pars ve Atmaca Filolarına bağlı 16 F-16 savaş uçağı, tam mühimmatlı olarak saat 22.00 sıralarında peş peşe havalandı. Irak sınırını geçen Türk savaş uçakları Türkiye sınırına kuşbakışı yaklaşık 90 kilometre mesafede bulunan Kandil Dağı bölgesine gitti. 
 Uçaklar, Kandil Dağı’nda bulunan PKK kamplarında daha önceden tespit edilmiş 50’den fazla hedefe bomba yağdırdı. 3 saat boyunca aralıksız devam eden operasyon yaklaşık saat 01.30 sıralarında sona erdi. Operasyonu gerçekleştiren savaş uçaklarının emniyetli bir şekilde üslerine döndükleri belirtildi. Hava operasyonunu üst düzey komutanların da geç saatlere kadar komuta merkezinden takip ettikleri kaydedildi. 
 İLK KEZ BETON DELİCİ BOMBALAR KULLANILDI 
  
 Kandil Dağı’na düzenlenen operasyonda savaş uçaklarının ilk kez TÜBİTAK Savunma Sanayii Araştırma ve Geliştirme Enstitüsü (SAGE) tarafından geliştirilen beton delici bombaları kullandığı belirtildi. ’Ardışık delici harp başlıklı bomba’nın bugüne kadar geliştirilen en üstün beton delici bomba özelliğini taşıdığı bildirildi. TÜBİTAK tarafından geliştirilen ve dünyadaki beton delici bombalara göre daha üstün özelliklere sahip olan bombanın, Türkiye’de geliştirilen ilk beton delici mühimmat olduğu belirtiliyor. Yer üstü ve yer altındaki hedeflere karşı kullanılmak üzere tasarlanan bombanın tüm güdüm kitleri ile kullanılabilme özelliğine sahip olduğu ifade edildi. Düşük çarpma hızlarında ve açılarında bile yüksek delme özelliğine sahip olan bomba sığınak delici olarak tanımlanıyor. 
 HEDEF ÖRGÜTÜN LİDER KADROSU 
  
 Operasyonda Kandil’de bulunan PKK kamplarına büyük oranda hasar verildiğini belirten yetkililer, bölgedeki sığınak, eğitim tesisi ve sıkı bir şekilde korunan komuta merkezinin bulunduğu mağaraların yerle bir edildiğini kaydetti. Operasyon kapsamında PKK’lıların yerleşim bölgesi olarak kullandığı bazı yerlerin de bombalandığını ifade eden yetkililer, asıl hedefin örgütün lider kadrosu olduğunu söyledi. 12 gün aradan sonra geçen gün başlatılan operasyonda, genellikle koordinatları tespit edilen mağaraların hedef alındığı vurgulandı. 
 SOM FÜZELERİ DİYARBAKIR’DA 
  
 Bu arada TÜBİTAK tarafından Hava Kuvvetleri Komutanlığı’nın ihtiyaçları gözetilerek geliştirilen ilk Türk Seyir Füzesi SOM’un test amacıyla Diyarbakır’a getirildiği öğrenildi. 181 ve 182’nci Filo Komutanlığı’na bağlı F-16’lara monte edilecek olan SOM füzelerinin önümüzdeki günlerde yapılacak olan sınırötesi operasyonlarda kullanılabileceği belirtildi. TÜBİTAK’ın geliştirdiği SOM füzesi F-4 ve F-16 uçakları tarafından kullanılabiliyor. 
 Yetkililer, Türkiye’nin ilk seyir füzesi SOM’un, bilgisayarına daha önce yüklenen yükseklik verisini kullanarak yolunu bulup hedefe ulaştığını söyledi. Hava Kuvvetleri Komutanlığı’nın ihtiyaçlarına yönelik geliştirildiği belirtilen SOM füzelerinin Navigasyon, Küresel Konumlama ve Yeryüzü Referanslı Navigasyon sistemleri taşıdığı belirtildi. Füzenin sinyalinin kesilmesi veya karıştırılması durumunda bile bilgisayarına daha önceden yüklenen yeryüzü şekillerini takip edip rota düzeltmesi yaparak hedefini bulabildiği belirtildi. Füze, kızılötesi arayıcı sayesinde hedefini bilgisayarına önceden yüklenen görüntü ile eşleştirerek, birkaç metre hassasiyetle vuruyor. Yetkililer, füzenin etkili harp başlığı sayesinde hedefini yüksek tahrip gücüyle vurduğunu belirtiyor. 180 kilometrenin üzerinde bir menzile sahip olan füzenin, hava savunma radarları tarafından tespit edilmesini zorlaştıracak bir gövde yapısına sahip olduğu belirtildi. 
 DHA