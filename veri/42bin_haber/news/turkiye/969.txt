Demirtaş'ın Hrant yorumu
 
 BDP Genel Başkanı Selahattin Demirtaş, "Dink cinayetinin tüm yönleriyle açığa çıkartılması, bu cinayeti organize eden, gerçekleştiren örgütün açığa çıkartılarak, güvenlik birimlerinden siyasete kadar uzanan tüm sorumluların yargı önünde hesap vermesi gerekir" ifadesini kullandı.
 Demirtaş, gazeteci Hrant Dink’in ölümünün 6. yılı dolayısıyla yaptığı yazılı açıklamada, Dink’in şahsında demokrasiye ve barışa kurşun sıkıldığını, halkların kardeşliğinin hedef alındığını ancak başarılı olunamadığını belirtti.
 
 "Çünkü bir Hrant Dink öldürüldü, ama ardından milyonlarca Hrant Dink doğdu" ifadesine yer veren Demirtaş, fiziksel olarak olmasa da Dink’in anısıyla kalplerinde yaşamaya devam edeceğini kaydetti.
 
 Demirtaş, açıklamasında şu görüşlere yer verdi: "Sevgili Hrant, halkların kardeşliğinin, barış içerisinde bir arada yaşamanın çok değerli bir sembolüydü. 301’inci maddeden yargılandı, karanlık odakların hedefi haline getirildi. ’Ya sev ya terk et’ zihniyetinin, ırkçılığın, nefret söyleminin kurbanı oldu.
 Hrant, devletin takibi altında göz göre göre katledildi. Katledilmesine göz yumuldu, hatta Dink’in katledilmesine giden yoldaki taşlar bizzat kendisini hedef gösteren, takip eden, yine bizzat onu koruması gereken devlet birimlerince döşendi, tetikçiler de bu yoldan ilerleyerek cinayeti gerçekleştirdi."
 Yargıtay Cumhuriyet Savcılığı’nın örgütün varlığını saptarken, cinayetin sıradan bir olay olmadığına dikkati çektiğini belirten Demirtaş, "Şimdi bu gerçekler ışığında Dink cinayetinin tüm yönleriyle açığa çıkartılması, bu cinayeti organize eden, gerçekleştiren örgütün açığa çıkartılarak, güvenlik birimlerinden siyasete kadar uzanan tüm sorumluların yargı önünde hesap vermesi gerekir" ifadelerini kullandı. 
 AA
  
   
 
  