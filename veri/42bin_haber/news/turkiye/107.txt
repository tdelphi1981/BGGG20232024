11 ildeki kaçakçılık operasyonunda 33 gözaltı
Gaziantep merkezli 11 ilde düzenlenen operasyonda "kaçakçılık, sahtecilik ve dolandırıcılık" yaptığı iddiasıyla 33 kişi gözaltına alındı. Gaziantep Cumhuriyet Başsavcılığı'ndan yapılan yazılı açıklamaya göre, Nizip Cumhuriyet Başsavcılığı'nca yürütülen soruşturma kapsamında, Başsavcılığın Gaziantep Emniyet Müdürlüğü Kaçakçılık ve Organize Suçlarla Mücadele Şubesi'ne verdiği talimat doğrultusunda, Gaziantep merkezli Adana, Mardin, İstanbul, Ankara, Kocaeli, Mersin, Şırnak, Şanlıurfa, Bursa ve Konya'da belirlenen adreslere operasyon düzenlendi. Operasyonda 33 kişi yakalandı.

"Suç işlemek amacıyla örgüt kurmak, kamu kurumu aleyhine dolandırıcılık, resmi belgede sahtecilik, petrol kaçakçılığı" suçlarında 1,5 yıldır sürdürülen planlı ve teknik takipli soruşturmaya ilişkin zanlıların 9 farklı şirket adına boya üretiminde kullanmak üzere ana dağıtıcı firmalardan satın aldıkları white sipirit, solvent gibi maddeleri boya üretiminde kullanmayarak, kaçak akaryakıt üretmek suretiyle akaryakıt istasyonlarına sattıkları tespit edildi. Şirketlerin defter, kayıt ve belgeleri üzerinde yapılan bilirkişi incelemesi sonucunda
düzenlenen raporlar doğrultusunda, gerçekleştirilen yolsuzluğun kamu zararının yaklaşık 708 milyon TL olduğu değerlendirildiği kaydedildi.

Soruşturmanın sürdürüldüğü ve gözaltı sayısının artabileceği de belirtildi.

Bu arada sağlık kontrolünden geçirilmek üzere hastaneye götürülen şüphelilerden işadamı Mahmut T. çekim yapan gazetecilere dönerek, "Arkadaşlar, ülkeyi satmadım, ihanet yapmadım. Çok vergi verdim, suçum bu. Sponsor oldum, suçum bu" dedi.

Şüphelilerden CHP Nizip İlçe Başkanı Abdullah Altunbaş ise "Türkiye'de sanayici olmanın bedeli bu arkadaşlar" diye seslendi.