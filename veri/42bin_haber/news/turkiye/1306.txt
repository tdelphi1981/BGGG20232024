Tecavüz mağduru köpeğe yuva aranıyor
 
 Antalya Hayvan Dostları Derneği Başkanı Jale Ünsal, bir kişinin kendisini telefonla arayarak, Kepez İlçesi’ndeki boşaltılmış işyerinde bir köpeğin bazı kişilerin tecavüzüne uğradığını iddia ettiğini söyledi. 
 Telefonla arayan kişinin anlattıkları üzerine köpeğin bulunduğu yere gittiğini ve mahalle sakinleriyle görüştüğünü aktaran Ünsal, köpeği alarak veterinere götürdüğünü kaydetti. 
 İNTERNETTEN DUYURDU 
 Veterinerde tedavi edilen köpeğe ’Şeker’ adını verdiklerini ve kısırlaştırıldığını belirten Ünsal, sosyal paylaşım sitesi ’Facebook’ aracılığıyla köpeğe kalabileceği yuva aradıklarını söyledi. 
 Ünsal, köpeğin fotoğraflarını internet sitesinde paylaşarak, barınabileceği bir yuva bulunması için hayvanseverlere çağrı yaptı. Köpeğin veterinerde 1 hafta süren tedavisinin tamamlandığını aktaran Ünsal, evlerinde bakmak isteyenlerin desteğine ihtiyaç duyduklarını belirtti. 
 HAYVANSEVERLER TEPKİLİ 
 Sosyal paylaşım sitesinde hayvanseverlerin konuyla ilgili çok sayıda yorum yaptığını ve olaya tepki gösterdiğini dile getiren Ünsal, şöyle konuştu: 
 "Telefonla arayan kadın, elinde şarap şişesi olan bir kişinin terk edilmiş binada köpeğe tecavüz ettiğini anlattı. İlk duyduğumda inanamadım ama arayan kişinin anlattıkları kan dondurucuydu. 
 Köpeğin olduğu yere giderek mahalle sakinleriyle görüştüm. Onlar da benzer olaya rastladıklarını anlattı. Bunun üzerine köpeği veterinere götürdüm, kısırlaştırıldı ve tedavi edildi. 
 Köpek, insanları ilk gördüğünde korkuyor, psikolojisi bozulmuş durumda. Dernekte görevli hayvanseverler olarak köpeğe ’Şerbet’ adını koyduk. Şimdi tek amacımız köpeğin ömür boyu kalabileceği sıcak bir yuva bulmak." 
 DHA