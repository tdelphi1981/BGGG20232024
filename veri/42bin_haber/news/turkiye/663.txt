"İsteseydik hepsini tarardık"
Cizre Emniyet Müdürü, biber gazı kullanılmasından şikayetçi olan esnafa, Nevruz kutlamalarını örnek vererek, "Biz isteseydik oranın hepsini tarardık, 100-200 kişi ölürdü ama örgütün amacına ulaşmasını sağlardık" dedi.(DHA) -- Cizre İlçe Emniyet Müdürü Ercan İçli, "3-5 çocuğun taş atmasına gaz atmıyoruz, attırmıyorum" dedi.

Cizre Güvenlik Hizmetlerini Destekleme ve Güçlendirme Derneği'nce Emniyet Müdürlüğü Lokali'nde etkinlik düzenlendi. Etkinliğe katılanlar, ilçenin sorunları ve izinsiz gösterilerde yoğun biber gazı kullanımından duydukları rahatsızlıklarla ilgili görüşlerini aktardı.

Vatandaşların şikayetlerine yanıt veren İlçe Emniyet Müdürü Ercan İçli, biber gazı kullanmaktan mutlu olmadıklarını söyledi.

Sık sık olayların yaşandığı İdil Caddesi'nde son bir haftadır biber gazı kullanmadıklarını ifade eden İçli, "İdil Caddesi'ndeki esnaf, 'biz artık gaz yemek istemiyoruz. Siz gelmeyin. Biz buradaki olayları bitirelim' dedi. Ancak biz, 'hayır bizim yerimize polislik yapamazsınız' dedik. Ancak orada toplanan 3-5 çocukla uğraşıyoruz. Onların engellenmesini istedik ve çocukların ailelerine iletmelerini istedik" diye konuştu.

Yol kapatıldığı ve vatandaş rahatsız edildiği için gaz kullandıklarını, hiç bir zaman polisin durup dururken gaz atmayacağını vurgulayan İçli, yaşlıların ve öğrencilerin olduğu yerde kendilerine taş atılsa bile gaz kullanmadıklarını kaydetti.

Geçen yıl Nevruz kutlamalarında bir şehit verdiklerini hatırlatan İçli, konuşmasını şöyle sürdürdü:

"Biz isteseydik oranın hepsini tarardık. Orada 100-200 kişi ölürdü, ama örgütün ve burayı karıştırmak isteyenlerin amacına ulaşmasını sağlardık. Biz bir şehit verdik ama hiçbir vatandaşın burnu kanamadı. Biz bu gaz meselesini de hoşlanarak ve isteyerek yapmıyoruz. Ancak insanlar o kadar abartıyor ki güya biz atılan gaz başına para alıyormuşuz, biz kendimizi taşlatıyormuşuz bunu bile söylüyorlar. Atılan her bir gaz 50 lira ve bunu 4 binle çarptığınızda çok büyük bir rakam çıkıyor."

"3-5 çocuğun taş atmasına gaz atmıyoruz, attırmıyorum. Ancak taş atma olayı sadece bu bölgenin bir hastalığı. Cizre ve Silopi ilçesinde çok görülüyor" diyen İçli, şöyle konuştu:

"Alıyor eline molotofkokteylini bize atıyor, biz gaz atıyoruz. Kurşun atıyorlar, biz gaz atıyoruz. Taş atıyorlar, biz gaz atıyoruz. Roket atıyorlar, biz yine gaz atıyoruz. Onlar sürekli trendi yükseltmesine rağmen biz yine gaz atıyoruz, çünkü başka şansımız yok. Keşke başka bir alternatifimiz olsa da gaz kullanmasak. Ancak kullanmak zorunda olduğumuz için kullanmamız gereken yerde kullanıyoruz."