"Kadın genelkurmay başkanı" talebi
CHP Kocaeli Milletvekili Hurşit Güneş, TSK'nın başına kadın Genelkurmay Başkanı istedi. Güneş, "Biz Harp Akademileri'nde yetişmiş, Atatürk'ün çağdaş Türkiye'sini temsil edecek kadın generaller istiyoruz" dedi.
  
Güneş, Meclis'te basın toplantısı düzenledi. 
 
Anayasa'ya göre kadın ve erkeklerin eşit olduğunu vurgulayan CHP'li milletvekili, bu yasal güvenceye dayanarak Milli Savunma Bakanlığı'na kadınların Türk Silahlı Kuvvetleri içindeki konumunu öğrenmek üzere bir soru önergesi verdiğini hatırlattı.
 
Soru önergesine verilen cevapta, Türk Silahlı Kuvvetleri'ndeki kadın subay oranının yüzde 3,4; astsubay oranının binde 4 olduğu bilgisini veren Hurşit Güneş, kadınlara çalışma hayatında fırsat verildiğinde çok başarılı olduklarını söyledi.
 
Avrupa'daki kadın rütbeli asker oranlarının Türkiye'den yüksek olduğunu da sözlerine ekleyen Güneş, "Kadın generaller ya da anne olan bir genelkurmay başkanı niye çıkarmasın?" dedi.