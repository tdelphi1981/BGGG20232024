Ömer Çelik: "Devlet pazarlık içinde değil"
Kültür ve Turizm Bakanı Ömer Çelik, devletin ya da hükümetin herhangi biri veya herhangi bir odakla pazarlık içinde olmadığını söyledi.(DHA) -- Çelik ile Gümrük ve Ticaret Bakanı Hayati Yazıcı, bugün sabah açılış ve incelemelerde bulunmak üzere Adana'ya geldi.

Havaalanında Adana Valisi Hüseyin Avni Coş ve Büyükşehir Belediye Başkan Vekili Zihni Aldırmaz ve partililer tarafından karşılanan Çelik ile Yazıcı, Ak Parti İl Başkanlığı'nı ziyaret etti. 

Burada gazetecilerin İmralı tutanaklarıyla ilgili sorusunu yanıtlayan Çelik, Türkiye'nin çok önemli meseleleri olduğunu kaydetti.

Bugünlerde bir takım spekülasyonlarla bir takım meselelerin tartışıldığını vurgulayan Çelik, "Birilerinin kendi aralarında yaptığı konuşmaları sanki hükümetin pazarlık belgesi gibi sunmak başlı başına bir yanlıştır. Bu hükümet, milletin talimatı doğrultusunda milletimizin arzusu doğrultusunda, bu ülkeyi terör belasından kurtarmak için elinden gelen gayreti göstermektedir. İyi niyet, iyi planlama, iyi strateji geliştirme, bu hükümetle birlikte ülkenin gündemine girmiştir. Hep beraber irade göstereceğiz. Sabırlı olacağız ve planlı bir şekilde yürüyeceğiz. Ve bu belalardan hep birlikte kurtulacağız" dedi.

"Hassas süreç yürütülüyor"

Türkiye'nin bu yükü üzerinden atacağını da belirten Çelik sözlerini şöyle sürdürdü:

"Herkes şunu bilsin ki, devletin niteli üzerinden bir pazarlık yürütülüyor değildir. Devlet ya da hükümet herhangi birisiyle, ya da herhangi bir odakla pazarlık içinde değildir. Ülkeye yük olan, kendi içerisinde terör yapan silahlı unsurların ülke dışına çıkartılması için hassas bir süreç yürütülüyor. Türkiye'de sosyal barışın yükseltilmesi için hassas bir süreç yürütülüyor. 

Sağdan soldan bunu sabote etmek isteyenler olacak. Bundan sonra da olacak fakat milletimiz sağduyulu bir şekilde şunu bilsin ki; kendilerinin talimatı dışında hiç bir yerden talimat almayan hiç bir yerden talimat almayacak kadrolar tarafından yönetiliyor Türkiye. Dolayısıyla bu süreci hep beraber, içerdeki ve dışarıdaki bir takım sabotaj odaklarının sabotaj faaliyetlerine rağmen kararlılıkla ve sabırla yürüteceğiz."

Bakan Hayati Yazıcı da çalışmaları hakkında AK Partilileri bilgilendirdi.