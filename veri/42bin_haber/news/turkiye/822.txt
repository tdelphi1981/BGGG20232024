Hüseyin Aygün'e Sakine Cansız uyarısı
PKK'lı Sakine Cansız'ın yakınlarını ziyaret eden CHP'li Hüseyin Aygün'e Kılıçdaroğlu'ndan uyarı geldi. Kılıçdaroğlu, "Siyasette herkesin sorumlu davranması lazım" dedi. 
CHP Genel Başkanı Kemal Kılıçdaroğlu, CHP Tunceli Milletvekili Hüseyin Aygün'ün Paris'te öldürülen PKK'lı Sakine Cansız'ın yakınlarına taziyede bulunmasına tepki gösterdi. 
Aygün, bazı Alevi kuruluşlarının düzenlediği etkinliklere katılmak üzere gittiği Paris'te Cansız'ın ailesini de ziyaret ederek başsağlığı diledi. Kılıçdaroğlu, Çin'de gazetecilerin bu yöndeki sorusu üzerine parti yetkililerinden bilgi aldığını, ancak daha ne olduğunu tam öğrenemediğini ve Hüseyin Aygün ile görüşmediğini belirtti. 
Kılıçdaroğlu, "Siyasette herkesin sorumlu davranması lazım. Sorumluluk kavramı vardır. Boş bir kavram değil. Siyasi partilerde her üye, partinin koyduğu kural ve ilkelere özenle uyması lazım" dedi. 
Bu sözlerinin Aygün'e uyarı olup olmadığı, disiplin mekanizmasını çalıştırıp çalıştırmayacağı sorusuna ise Kılıçdaroğlu, "Bana bir soru sordunuz. Yanıt verdim. Sorumlu davranmak zorundadır. Ankara'ya gidelim olay nedir bilmiyorum. İlke çerçevesinde hareket edeceğiz" yanıtını verdi. 
Aygün, taziye fotoğrafını Twitter'da paylaştı 
Hüseyin Aygün, sosyal paylaşım sitesi Twitter'daki hesabında ''Ailelere başsağlığı diledik... Sağda Erdal bey; solda Sakine Cansız'ın kardeşi Metin bey..'' yazarak taziye ziyaretinden bir fotoğraf paylaşmıştı.