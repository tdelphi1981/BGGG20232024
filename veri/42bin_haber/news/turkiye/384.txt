Başbakan Erdoğan: "Talabani ölmedi"
Başbakan Erdoğan, İran Cumhurbaşkanı'nın Şeb-i Arus törenlerine katılmamasına ilişkin, "Biz davetimizi yaptık, davete icabet edemeyişiyle alakalı olarak değişik bazı şeyler söylendi, ama Patriotlarla ilgili herhangi bir şey gelmedi" dedi. Erdoğan, Celal Talabani'nin ise ölmediğini açıkladı. Erdoğan, Portekiz Başbakanı Pedro Pessos Coelho ile ortak basın toplantısı düzenledi. 

Başbakan Erdoğan, daha sonra gazetecilerin sorularını yanıtladı.

İran Cumhurbaşkanı Mahmud Ahmedinejad'ın Şeb-i Arus törenlerine katılmaması ve İran Genelkurmay Başkanı'nın "Patriotların 3. Dünya Savaşı çıkaracağı" yönündeki açıklamalarına ilişkin Erdoğan şunları kaydetti:

"Davet etmek bizden, biz davetimizi yaptık. Ama davete icabet edemeyişle alakalı olarak değişik bazı şeyler söylendi ama Patriotlar ile ilgili herhangi bir şey gelmedi. Bu Genelkurmay Başkanı, arada bir çıkar bazı açıklamalar yapar ve biz bunu ilgililere sorduğumuz zaman da 'O kendi düşüncesi' derler. Nasıl kendi düşüncesiyse... Öyle bir anlayış var. Onun için pek muhatap almamız, bir başbakan olarak benim zaten hiç doğru değil. Ona İran'ın yetkilileri gereken cevabı vermesi gerekir, çünkü bizim aldığımız devlet adabı, edebi, bize bunu gösteriyor. 

Dolayısıyla o konunun üzerinde daha fazla durmaya gerek yok. 3. Dünya Savaşı'nı getirir götürür falan, onun kararını da tabii verecek olanlar oradaki bir, iki kişi değil ama biz ülkemizin savunması için ne gerekiyorsa, uluslararası kuruluşlar içerisinde, bu uluslararası kuruluşların vermiş olduğu yetkiye dayanarak, biz bu adımları atarız. Nitekim biz bu adımı atmış bulunuyoruz ve NATO bu toplantıyı kendi içerisinde yapmakla kalmadı, gerek ABD gerek Almanya gerekse Hollanda kendi parlamentolarında da bunu görüşmek suretiyle kararı vermişlerdir. Bir NATO üyesi olmak suretiyle buradaki talebimiz olumlu karşılanmış."

"Eğer biz de tedavi görmek isterse bize davet ettik"

Başbakan Erdoğan, Irak Cumhurbaşkanı Celal Talabani'nin sağlık durumuyla ilgili bir soruyu şöyle yanıtladı: "Ölümüyle alakalı böyle bir şey bize şu ana kadar gelmiş değildir, bunların hepsi uydurmadır. Sadece bir ağır rahatsızlığının olduğunu ve biz de buna karşı 'arzu ederseniz sizlere bir jet ambulans gönderebiliriz', bizden bazı talepleri olursa 'o talepleri karşılayabiliriz' dedik. Onların şu anda takdirindedir, eğer ambulans talep ederlerse biz hemen jet ambulanslarımızdan bir tanesini oraya göndereceğiz. Eğer biz de tedavi görmek isterse bize davet ettik ama yurt dışında daha başka bir yer düşünüyorlarsa o da kendi takdirleridir . Biz kendilerine Allah'tan şifalar diliyoruz."