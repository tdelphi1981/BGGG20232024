İstanbullulara baharda kar sürprizi
Hava sıcaklığının bir süredir 17-19 derece olarak ölçüldüğü İstanbul'un yüksek kesimlerinde sabaha karşı kar etkili oldu. 
Havanın soğumasıyla bilikte İstanbul'un bir çok nokltasında saat 04.00 sıralarında kar yağışı görüldü.

Taksim Meydanı'nda ve Cevizlibağ'da kar yağışı ile karşılaşan vatandaşlar şaşkınlık yaşadı.

Vatandaşlar, İstanbul'da etkili olan sağnak yağışın ardından başlayan kar ile birlikte yollarda oluşan su birikintileri yüzünden zor anlar yaşadı.

Park halindeki araçların üzerinde kar tuttu. Trafikteki araçlar ilerlemekte zorluk çekti. Anadolu yakasında Çamlıca tepesi ve Altunizade de bazı yollar karla kaplandı.

Edirne'de kar yağışı

Edirne'de, gece saatlerinde başlayan kar yağışı şaşkınlık yarattı. Kar yağışı sonrası bazı otomobillerin üzeri beyaza büründü. Balkanlar üzerinden gelen soğuk ve yağışlı hava Edirne'de etkili olmaya başladı. Son 1 haftadır baharı yaşayan ve hava sıcaklığının 19 dereceye kadar yükseldiği Edirne'de, akşam saatlerinde kış yüzünü gösterdi.

Hava sıcaklığı gece eksi bir dereceye kadar düşerken, yağmurun ardından kar yağışı başladı. Zaman zaman lapa lapa yağan kar nedeniyle bazı otomobillerin üzeri beyaza büründü. Sıcak havanın ardından yağan kar sonrası bazı vatandaşlar fotoğraf çektirdi. Kar yağışı, Kırklareli'nin yüksek kesimleri ile Kofçaz İlçesi ile Bulgaristan sınırındaki Dereköy Gümrük Kapısı yolunda aralıklarla etkili oldu. 
Meteoroloji Müdürlüğü yetkilileri, Edirne'de karla karışık yağmur yağışının etkili olacağını bildirdi.