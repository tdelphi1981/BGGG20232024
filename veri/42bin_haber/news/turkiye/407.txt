Dergi çalışanlarına 22 yıl hapis istemi
"Örgüt üyesi oldukları" suçlamasıyla aralarında Ozan Yayıncılık'ın sahibi ve Yürüyüş dergisi çalışanlarının da bulunduğu 3'i tutuklu 16 kişinin yargılandığı davada, esas hakkındaki görüşünü açıklayan Cumhuriyet savcısı, tutuklu sanıklardan Remzi Uçucu'nun örgüt yöneticiliğinden 22 yıl 6 aya kadar hapsini istedi. Savcı, diğer sanıkların da örgüt üyeliğinden cezalandırılmasını talep etti. Ankara 11. Ağır Ceza Mahkemesi'ndeki duruşmaya tutuklu sanıklar Abdullah Özgün, Hatice Rüken Kılıç ve Remzi Uçucu ile sanık avukatları katıldı. Duruşmada, Cumhuriyet Savcısı Mehmet Özgür, esas hakkında mütalaa verdi.

Sanıkların, DHKP-C'nin "Halk Cephesi" adlı oluşumunun içinde yer aldığı savunulan mütalaada, Yürüyüş dergisinin, örgüt talimatları ve eylem çağrılarıyla kişi ve kurumların hedef gösterilmesinde kullanıldığı iddia edildi. 

Yürüyüş dergisi bürosuyla irtibatlı Remzi Uçucu, Abdullah Özgün ve Hatice Ruken Kılıç'ın, hayata dönüş operasyonunun yıl dönümde, kamu görevlilerine suikast gerçekleştirmek için Ankara'ya geldikleri ancak amaçlarına ulaşamadan yakalandıkları ileri sürülen mütalaada, incelemeler sonucunda, Remzi Uçucu'nun "örgüt yöneticisi" olduğu, sanıklar Ertürk Kılıç, Mehmet Ali Uğurlu, Serdar Polat, Kaan Ünsal, Mustafa Doğru, Naciye Yavuz, Cihan Gün, Sibel Kırlangıç, Musa Kurt, Halit Güdenoğlu, Necla Can ve Gülsüm Yıldız'ın ise "suç işlemek kastıyla birlikte hareket ettiği" ileri sürüldü.

Yapılan aramalarda emniyet ve nüfus müdürlüklerine ait damgalar ile sahte nüfus kağıtları bulunduğu iddia edilen mütalaada, sanıkların bazılarının aramalar sırasında delilleri yok etmeye çalıştığı öne sürüldü. 

Sanık Remzi Uçucu'nun örgüt yöneticiliğinden 22 yıl 6 aya kadar hapsi istenen mütalaada, diğer sanıkların ise örgüt üyeliğinden cezalandırılması talep edildi.

Bazı sanıkların ayrıca, "Resmi belgede sahtecilik", 6136 sayılı Ateşli Silahlar ve Bıçaklar ile Diğer Aletler Hakkında Kanun'a muhalefet" gibi bir dizi
suçtan da cezalandırılması istenen mütalaada, Remzi Uçucu, Ertürk Kılıç, Mehmet Kurt ve Sibel Kırlangıç'ın terör örgütü propagandası yapma suçundan açılan kamu davasının kovuşturmasının ertelenmesi talep edildi.

Sanık avukatlarından Evrim Deniz Karatana, savcının mütalaasını kabul etmediğini belirterek, "Savcılar işlerini polise devretmiş durumda. İddianameyi polis yazmış. Neye göre suç isnat ediliyor belli değil" dedi.

Karatana ve diğer sanık avukatları, esas hakkındaki mütalaya karşı savunma yapmak için süre talep etti.

Mahkeme Başkanı Dündar Örsdemir, verilen aranın ardından kararı açıkladı.

Esas hakkındaki savunmalarını yapmaları için sanık avukatlarına süre veren mahkeme, tutuklu sanıklar Abdullah Özgün, Hatice Rüken Kılıç ve Remzi Uçucu'nun tutukluluk hallerinin devamına karar vererek duruşmayı erteledi.