Adliye muhabirlerine 7. kat gözaltısı
Terör ve organize suçlarla mücadele soruşturmalarının başındaki isim olan Başsavcı Oktay Erdoğan, gazetecilerin adliyede yaptığı görüşmeleri takibe aldı. Savcı Çağlayan'daki Adalet Sarayı'nın 7. katında Terörle Mücadele'de görevli savcıların görev yaptığı bölüme girişlerle ilgili yeni bir talimat verdi.(DHA) -- Soruşturma konularının hassasiyeti nedeniyle hiç kimsenin zaten randevusuz giremediği katla ilgili yeni talimatin konusu sadece gazetecileri ilgilendiriyor.

Başsavcı vekili, randevu alınarak yapılan gazeteci - savcı görüşmeleri hakkında yazılı bir dosya hazırlanmasını istedi. 

"Gazetecinin adı-soyadı", "T.C. kimlik numarası", "hangi kurumda çalıştığı", "kimden randevu aldığı", "randevu aldığı tarih ve saat", "içeride ne kadar süre kaldığı" ve "o gazetecinin telefon numarası"nın yer alacağı "Gazeteci giriş-çıkış kayıt D" adlı dosyaya girmeden bu kata girmek yasaklandı.

Bu uygulamaya karşı çıkan adliye muhabirleri, randevularını iptal etmeyi göze alarak söz konusu dosyaya kendileriyle ilgili bilgileri vermeyi reddediyor. 

Yargı çevreleri ve haberciler Başsavcı vekili Erdoğan'ın uygulamasının gazetecilerin "haber alma ve yayma" faaliyetlerini kontrol altına almayı amaçladığını düşünüyor.