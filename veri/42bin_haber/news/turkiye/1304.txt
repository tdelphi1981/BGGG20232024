TSK'nın Disiplin Kanunu değişti
TSK Disiplin Kanunu Tasarısı, TBMM Genel Kurulu'nda kabul edildi. Kanunla, disiplin koğuşu ve kıtada oda hapsi cezaları kaldırılıyor. TSK Disiplin Kanunu'na göre, aşırı derecede borçlanma ve borçlarını ödeyememe, ahlaki zayıflık, ideolojik veya siyasi amaçlı faaliyetlere karışmak, iffetsiz kimseyle evlenmek veya yaşamak, gayri tabii mukarenette bulunmak, TSK'dan ayırma sebebi sayılacak.

Kanunla, disiplin koğuşu ve kıtada oda hapsi cezaları kaldırılıyor. 

Barış zamanında, Türk karasuları dışındaki gemilerde hizmet yerini terk etmeme cezası gerektiren bir disiplinsizlik yapan personele, eylemin niteliği ve disipline olan olumsuz tesiri göz önüne alınarak, gemi komutanı tarafından hizmet yerini terk etmeme cezası yerine oda hapsi cezası verilebilecek.

Disiplinsizlik inceleme ve araştırmasının sıhhatli devam etmesi amacıyla, görevi başında kalmasında sakınca görülecek subay, astsubay, uzman jandarma, uzman erbaş veya sözleşmeli erbaş ve erler idari izinli sayılarak, görevlerinden geçici uzaklaştırılabilecek.

Yüksek disiplin kurulları tarafından verilen TSK'dan ayırma cezaları ile subay, astsubay, uzman jandarma, uzman erbaş ile sözleşmeli erbaş ve erler hakkında disiplin amirleri veya disiplin kurulları tarafından barış zamanında verilmiş olan aylıktan kesme, hizmet yerini terk etmeme ve oda hapsi cezalarına karşı Askeri Yüksek İdare Mahkemesi'nde iptal davası açılabilecek.

TSK Disiplin Kanunu ile bedelli askerlik hizmeti için yeni bir hak tanınacak. 

Cumhurbaşkanının tek başına yaptığı işlemler, YAŞ'ın kararları ile disiplinsizlik nedeniyle verilen disiplin cezaları ve diğer idari yaptırımlar yargı denetimi dışında olacak.