Binlerce arı telef oldu!
Mersin'in Tarsus ilçesinde tarım alanlarının bilinçsiz ilaçlanması nedeniyle arıların telef olduğu iddia edildi. Tarsus'ta dağ ve ova köylerinde arıcılık yapan yaklaşık 100 arıcı Tarsus İlçe Tarım Müdürlüğü önüne gelerek sıkıntılarını dile getirdi. 

İlçe Tarım Müdürlüğü yetkilileri ile görüşen arıcılar mağduriyetlerinin giderilmesini istedi. 

Tarsus'ta yıllardır arıcılık ve bal üretimini yaptığını belirten Sedat Gider(35), arıların çiftçilerin kullandığı ruhsatsız, kalitesiz ilaçlar yüzünden öldüğünü iddia etti. 

Gider, "20 bin kovanda milyonlarca arımız telef oldu. 2 milyondan fazla zararımız var. Çiftçi bilinçsiz, devletin çiftçiyi bilinçlendirmesi gerekiyor. Çiftçi ürününe ilaç atmasın demiyoruz, ama ilaçlamasını bilinçli yapsın. Tarsus'ta arıcılık faaliyetleri çok yoğun olduğu için, Tarsuslu çiftçi arıya saygı duymuyor. Bizlerde böyle mağdur oluyoruz" dedi. 

Mustafa Koca(43) ise, arıları öldüren ilacın bazı bölgelerde erik, şeftali ve kayısıya atıldığını iddia ederek, "Tarsus'ta bunların hiçbiri yok. Fakat bizim arılarımız son bir aydır kademe kademe ölüyor. En son olayda tüm arılarımız öldü. Acaba bu ilaç başka bölgelerde atılıyor da, rüzgar yoluyla mı bizim arılarımızı zehirliyor, yoksa birileri tarafından kasıtlı ilaçlama mı yapılıyor. Kafalarımız çok karışık" şeklinde konuştu.