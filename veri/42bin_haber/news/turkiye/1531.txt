Köprüye bomba süsü verilmiş pankart astılar
 
 Şişli Örnektepe Köprüsü üzerine kimliği belirsiz kişi ya da kişiler tarafından bir pankart asıldı. Pankartın ucunda birbirine bağlanmış şişeleri gören vatandaşlar durumu polis ekiplerine bildirdi. Kısa sürede olay yerine gelen polis, çevrede geniş güvenlik önlemi alarak Bomba İmha Uzmanlarına haber verdi. Uzman ekipler D-100 karayolu Ankara istikametini ve köprü üzerindeki yolu da trafiğe kapattı. Polis ekipleri köprüde asılı olan pankartı keserek yola düşürdü. Bomba imha Uzmanı bir polis özel kıyafetini giyerek pankarta bağlı olan paketi fünye ile kontrollü şekilde patlattı. Patlatılan paketten demir bilye, civata ve metal malzemeler çıktı. Patlamanın etkisiyle paket içerisindeki metal parçalar çevreye saçıldı. Olay yerinde yapılan ilk incelemede herhangi bir patlayıcıya rastlanmazken, paket içerisinde bomba düzeneği şeklinde düzenlenmiş metal parçaları bulundu. 
 Yola saçılan parçalar polisler tarafından toplanarak incelenmek üzere Terörle Mücadele Şube Müdürlüğü’ne götürüldü. Asılan pankartta ise yasa dışı terör örgütüne ait yazılar olduğu belirtildi. Olay yerindeki çalışmaların ardından D-100 karayolu ve Örnektepe Köprüsü tekrar trafiğe açıldı. 
 DHA
  