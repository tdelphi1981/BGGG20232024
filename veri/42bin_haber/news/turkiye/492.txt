Tecavüz mağduru kadın kürtaj oldu
Van'da bir yakınının tecavüzüne uğradıktan sonra hamile kalan 23 yaşındaki kadın, Aile ve Sosyal Politikalar Bakanı Fatma Şahin'in de devreye girmesiyle kürtaj olabildi. Akrabası tarafından tecavüze uğradığını ileri süren ve bu tecavüzden hamile kalan genç kadın, kürtaj olabilmek için mücadele başlattı.

Sığındığı Van Kadın Derneği (VAKAD) ile birlikte hareket eden genç kadın, çalmadık kapı bırakmazken, savcılık ise kadının şikayetçi olması halinde soruşturma başlatacaklarını söyledi. Fakat genç kadın, öldürülme korkusuyla şikayetçi olamadı.

Konudan haberdar olan Aile ve Sosyal Politikalar Bakanlığı devreye girdi.

Bakan Fatma Şahin, sorunun çözülmesi için 2 yetkiliyi Van'a gönderdi. Yetkililer ilk olarak Aile ve Sosyal Politikalar Bakanı Fatma Şahin'in şikayette bulunması için yazdığı notu genç kadına iletti.

Fakat kadın yine, ölüm korkusuyla şikayette bulunmayacağını iletti. Savcılıkla yapılan görüşmeler sonunda yazılan bir yazı ile önce özel bir hastaneye gidildi. Fakat buradaki doktor, verilen bu yazı ile kürtaj yapamayacağını açıkladı.

Aile ve Sosyal Politikalar Bakanlığı, ardından 2 hukuk müşavirini Van'a gönderdi. Sorunun çözümü konusunda hastane yetkilileri ile görüşen yetkililer bu sorunun çözüleceğini söyledi.

Hamileliği 12'nci haftaya giren kadının karşı karşıya bulunduğu sorunla ilgili yasal bir engelin bulunmadığnı belirten yetkililer, savcılık yetkilileri ile görüşüp olayı takip edeceklerini söyledi.

VAKAD Başkanı Gül Kıran ile birlikte dün hastaneye giden genç kadın, kürtaj olamadı.

Kıran, bakanlığın devrede olduğunu, prosedürün yerine getirilip sorunun en kısa zamanda çözüleceğini umduğunu ifade etti.

Genç kadın başlattığı mücadele bugün istediği gibi sonuçlandı.

Sorunun çözümü konusunda hastane yöneticileriyle görüşen Bakanlık yetkilileri, bu sorunu VAKAD ile birilkte bugün çözüme kavuşturmayı başardı. Genç kadın bugün hastanede kürtaj oldu. Kadının sağlık durumunun iyi olduğu bildirildi.

VAKAD Başkanı Gül Kıran, mücadelenin ardından kadının mağduriyetinin giderilmesini kendilerini de mutlu ettiğini söyledi.