Ricciardone: "DHKP-C'ye dava açabilirim"
Amerikan Büyükelçisi Francis Ricciardone, DHKP-C'ye dava açılabileceğini söyledi. Büyükelçi, "Örgütün aktif olduğu konusunda istihbarat vardı ama bu saldırı ile ilgili yoktu. Ama bir hata görmüyoruz" dedi. Ricciardone, soruşturmayı da Türk polisinin FBI ile yürüttüğünü açıkladı. Büyükelçi, uzun tutukluluk süreleri konusunda ise yine eleştirilerini sıraladı.

Büyükelçi, dün bir grup gazeteciyle sohbetinde yaptığı açıklamada, ''DHKP-C bu saldırıyla Amerikan sistemine karşı suç işledi. Bizim hukukumuzda bu durumda dava açma hakkı doğuyor'' şeklinde konuştu. 

"Kanıtlar toplandıktan sonra DHKP-C'ye dava açılabiliriz" diyen Ricciardone, ''Önce sağlam kanıtlara ihtiyacımız var, ABD mahkemelerinin kabul edeceği kanıtlardan. Ancak elde ettiğimiz bilgileri kamuoyu ile paylaşmayabiliriz'' dedi. 

Türkiye'deki uzun tutukluluk sürelerine de değinen ABD Büyükelçisi, "Çok uzun süredir hapiste olan milletvekilleri, askerler, profesörler ve harçları protesto eden öğrenciler var'' şeklinde konuştu. 

Türk yargı sistemindeki sıkıntıları, "Mahkeme öncesi uzun tutukluluklar, suçlamalarda belirsizlikler, şeffaflık eksikliği" olarak sıralayan Büyükelçi, "Bunu ben söylemiyorum. Muhalefetiniz söylemiyor, yabancı liderler de söylemiyor. Bunu bizzat hükümet yetkilileriniz, bakanlarınız söylüyor" dedi.