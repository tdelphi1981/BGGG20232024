Bursa'da facia: 2'si çocuk 3 ölü
Bursa'da iki katlı bir evde çıkan yangında 2'si çocuk 3 kişi öldü, 4 kişi yaralandı.(DHA) -- Bursa'da iki katlı bir evde çıkan yangında Nazlı (4), Zeynep Taşçı (6) kardeşler ile halaları Ecem Taşçı (18) yanarak öldü.  Yangında ölen Taşçı kardeşlerin annesi Selma, babası Serhat, dedesi Ahmet ve babaannesi Hasibe Taşçı da yaralandı.

 Yangına kömür sobasının neden olduğu öğrenildi.

 Dram üstüne dram çıktı 
Bursa’da iki katlı ahşap binada çıkan yangında Zeynep (7) ve Nazlı Taşçı (4) ile birlikte 18 yaşındaki hala Ecem Taşçı hayatını kaybetti. Yangın sırasında yaşlı anne ve babasını dışarıya çıkardıktan sonra yeğenlerini kurtarmak için tekrar alevlerin içine dalan  Ecem Taşçı’nın ise göçük meydana gelmesi sonucu hayatını kaybettiği belirlendi. 
Çocuklarını kaybeden baba Serhat Taşçı’nın iş bulduğu müddette inşaatlarda sıvacılık yaptığı iş olmadığı zamanlarda ise beslediği güvercinleri satarak evini geçindirdiği ortaya çıktı. 
Merkez Osmangazi ilçesi Sırameşeler Mahallesi Kadıpazarı sokakta saat 21.00 sıralarında iki katlı Taşçı ailesinin ahşap olan evinde kömür sobasının baca girişinden sıçrayan kıvılcımın perde ve yatakları tutuşturması sonucu yangın çıktı. Eski olan elektrik tesisatının da alev alması sonucu evde ilk önce çalışır halde olan televizyon infilak etti. Kısa sürede ahşap binayı saran alevler mahalle sakinlerinin çabasıyla söndürülmek istendi. Alevleri söndürmekte güçlük çeken vatandaşlar durumu itfaiye ekiplerine bildirdiler. İtfaiye ekipleri gelene kadar evde bulunan mutfak tüpünün de patlaması sonucu alevler tüm binayı sardı. 
Güvercin satarak geçiniyordu 
İş bulduğu zamanlar da inşaatlarda sıvacı olarak çalışan 35 yaşındaki Serhat Taşçı yangın sırasında evinin bahçesinde evini geçindirmek için satışını yaptığı güvercinleri beslerken, eşi Selma Taşçı’nın ise banyoda duş aldığı belirlendi. Alevlerden kendilerini dışarıya güçlükle atabilen Selma ve Serhat Taşçı çifti hafif yanıklarla alevlerden kurtuldular. Ailenin maddi imkansızlıklar nedeniyle çevreden yardım alarak geçimlerini sağladıkları öğrenildi. 
Hayallerini üfledi yeğenleriyle birlikte öldü 
Yangın esnasında 65 yaşındaki annesi Hasibe 68 yaşındaki babası Ahmet Taşçı’yı dışarıya çıkaran 18 yaşındaki Ecem Taşçı yeğenleri Zeynep ve Nazlı’nın  alevler içinde kaldığını görünce tekrar içeriye girdi. Ahşap olan binanın ikinci kat oturma odasının birinci kata çökmesi sonucu Ecem Taşçı’da yeğenleriyle birlikte hayatını kaybetti. Bir süre önce evlendiği ve evliliğinin ilk günü eşi ve kayınvalidesi ile tartıştığı için ağabeyi ve babasının evine geri döndüğü öğrenilen "hayallerimde hep doktor olmak vardı ama imkansızlıklar yüzünden okulumu bitiremedim, hayallerimi gerçekleştiremedim" diyen Ecem Taşçı’nın  15 gün önce sosyal paylaşım sitesindeki sayfasına arkadaşıyla birlikte elini üfleyerek çektirdiği resmi "Hayallerimsin" başlığıyla paylaştığı görüldü. 
Anne ve babanın feryatları yürekleri dağladı 
Yangın sonrası çocuklarının cesetlerinin itfaiye ekipleri tarafından dışarıya çıkarılması esnasında Serhat ve Selma Taşçı çifti gözyaşlarına boğulurken "evlatlarımız yandı" diye feryat edip sinir krizleri geçirdiler. Olay yerinde bulunan 112 Acil Servis Ambulansına götürülen acılı çifte sakinleştirici iğne vurularak Devlet Hastanesi’ne götürüldüler. Üç gün önce Serhat Taşçı komşularına evin elektrik tesisatı eskimiş kablolardan sesler geliyor kısa devre yapıp akım gidip geliyor işe başlarsam ilk önce tesisatı değiştireceğim yangın çıkar diye çok korkuyorum dediği öğrenildi. 
Cumhuriyet Savcısı’nın olay yerinde yaptığı incelemenin ardından cesetler otopsi yapılmak üzere Adli Tıp Kurumu Morgu’na kaldırıldı. Polis ekipleri evin çevresine güvenlik şeridi çekerek olay yerinde inceleme yaptılar. Emniyet Müdürü Ali Osman Kahya’da olay yerine gelerek inceleme yaptı. Kahya muhtemelen sobadan çıkan kıvılcım sonucu yangın çıkmış ve elektrik devreleri alev alınca iki katlı ahşap bina yanmış dedi. İtfaiye Daire Başkanı Orhan Doğan ise kısa sürede olay yerine geldiklerini ahşap olan binayı söndürdükten sonra cesetlere ulaştıklarını yangının kesin çıkış nedenini araştırdıklarını söyledi.