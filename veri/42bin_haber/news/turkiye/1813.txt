Muharrem İnce: "VIP'deki Suriyeliler kim?"
CHP'li Muharrem İnce, Esenboğa Havalimanının VIP salonundan Dışişleri Bakanlığı'nın talimatıyla geçtiğini belirttiği Suriyelileri sordu. CHP Grup Başkanvekili ve Yalova Milletvekili Muharrem İnce, havaalanları VIP salonlarından kaç Suriyeli'nin yararlandığını sordu.

İnce, Dışişleri Bakanı Ahmet Davutoğlu'nun yanıtlaması istemiyle TBMM Başkanlığı'na sunduğu yazılı soru önergesinde, 22 Şubat'ta Ankara'dan Hatay'a giderken Esenboğa Havalimanı'nda VIP Salonu'nda sakallı, spor ayakkabılı, kazaklı kişiler gördüğünü; görevliden, bu kişilerin Dışişleri Bakanlığı'nın talimatıyla VIP'ten yararlandığını öğrendiğini kaydetti.

Dışişleri Bakanlığı'nın bu tarihte, kimlerin Esenboğa Havalimanı VIP'inden yararlandırılması için talimat verdiğini soran İnce, "Bakanlık son 2 yıldır, kaç kişinin VIP'ten yararlandırılması talebiyle, hangi havaalanlarına talimat verdi? Bu kişiler, VIP salonları protokol listesindeki hangi unvan grubuna girmektedir? Dışişleri Bakanlığı talimatıyla VIP salonlarından yararlanan yabancı kişilerin kaçı Suriye uyrukludur ve bu kişilerin Suriye'deki görev ve unvanları nedir?" sorularını yöneltti.