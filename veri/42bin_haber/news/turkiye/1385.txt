'Kahraman' güvenlikçiye son veda
 
 ABD'nin Ankara Büyükelçiliği'nin girişindeki patlamada hayatını kaybeden güvenlik görevlisi Mustafa Akarsu'nun cenazesi Kızılcahamam'da toprağa verildi.  Cenaze törenine, Akarsu'nun ailesi ve yakınlarının yanı sıra ABD'nin Ankara Büyükelçisi Francis Riccardione, Ankara Valisi Alaaddin Yüksel, AK Parti Ankara Milletvekili Emrullah İşler, Kızılcahamam Kaymakamı Mustafa Çit ve Kızılcahamam Belediye Başkanı Coşkun Ünal ile çok sayıda vatandaş katıldı.  Mustafa Akarsu'nun cenazesi, Aşağı Merkez Camisi'nde kılınan cenaze namazının ardından İlçe Mezarlığı'nda toprağa verildi.
 
 ABD'nin Ankara Büyükelçisi Francis Ricciardone, saldırı sonrası yaptığı açıklamada Mustafa Akarsu'nun bir kahraman olduğunu söylemişti.
 
 Ricciardone, Akarsu için "Kendisi güvenliğimiz için her gün buradaydı. Çok iyi eğitilmişti. İşine sadıktı ve elçilikte çalışan Türkleri ve Amerikalıları korumak için hayatını kaybetti" ifadelerini kullanmıştı.
 
 AA