Sarai Sierra cinayetinde 3 şüpheli daha
İstanbul'da öldürülen ABD'li Sarai Sierra'nın, "Taylan" kod adlı kişi dışında 3 kişi ile daha konuştuğu belirlendi, bu kişilerin kimlikleri araştırılıyor. Başbakan Recep Tayyip Erdoğan’ı uğurlamak için Atatürk Havalimanı’nda bulunan Çapkın, gazetecilerin konuyla ilgili sorularını cevapladı.

Sarai Sierra'nın turist olarak İstanbul’da tek başına gezdiğini ifade eden Çapkın, "Henüz çalışmalar sürüyor. Adli tıp raporu çıkmadı. Başına vurulmak suretiyle öldürüldüğü kesin. Öbür tarafını çalışıyoruz. Diğer kesin bilgilere ulaşabilmemiz için biraz daha çalışmamız gerekiyor. Gözaltına alınan kişilerle ilgili de çalışmalar devamı ediyor" dedi.

Çapkın Sierra’nın ajan yada kurye olduğuna yönelik bir tespitlerinin olmadığını söyledi .

Ceset Adli Tıp'ta

Bu arada, Sarai Sierra'nın cesedi, kocası Steven Sierra'nın teşhisinin ardından Samatya'daki İstanbul Eğitim Araştırma Hastanesi'nden Adli Tıp Kurumu'na götürüldü.

Tecavüz izine rastlanmadı

Öte yandan, Emniyet kaynaklarından edinilen bilgiye göre, genç kadının cesedinde yapılan ilk incelemede tecavüz bulgusuna rastlanmadığı öğrenildi. Ayrıca yapılan incelemede 21 Ocak günü kaybolan Sierra'nın üzerinde o gün giydiği kıyafetlerinin bulunduğu belirtildi.

Bir süredir kayıp olan ABD'li Sarai Sierra'nin cesedi dün akşam saatlerinde Cankurtaran'da bulunmuş, polisler gecenin ilerleyen saatlerine kadar olay yerinde inceleme yapmıştı.

Gece ara verilen çalışmalara havanın aydınlanmasıyla birlikte yeniden başlandı. Cesedin bulunduğu yeri ve çevresini emniyet şeridiyle kapatan Olay Yeri İnceleme Şube Müdürlüğü'ne bağlı ekipler, incelemelerine devam ediyor.

Taylan dışında 3 kişi daha var

Yaklaşık 12 gün sonra cesedine ulaşılan Amerika'lı Sarai Sierra'nın bulunduğu yerde çalışmalar aralıksız olarak devam ediyor. Sarai Sierra'nın "Taylan" dışında Türkiye'de 3 kişi ile daha internet üzerinden konuştuğu belirlendi. Bu kişilerin kimlikleri şimdilik bilinmiyor.

Görüntüleri 260 polis inceliyor

İstanbul Emniyet Müdürlüğü Gayrettepe Asayiş Şube Müdürlüğü yetkililerinden alınan bilgiye göre, Sierra'nın Sarayburnu sur kalıntılarındaki cesedini, Kayıplar Bürosu memuru buldu. Sierra'nın ölümüyle ilgili çalışmalar büyük titizlikle yürütülüyor. MOBESE ve özel güvenlik kameralarından elde edilen görüntüler, yaklaşık 260 memur tarafından inceleniyor.

iPhone'u bulunamadı

Olay Yeri İnceleme ekiplerin çalışmalarını yarın da sürdüreceğini belirten yetkililer, Sierra'nın ziynet eşyaları olan küpe, yüzük, saat ve künyesinin çalınmadığı, iPhone ve iPad'nin ise bulunamadığını bildirdiler. 

22 kişinin ifadesi alındı

Yetkililer, şimdiye kadar 22 kişinin ifadesine de başvurulduğunu kaydettiler.

Mail kayıtları bekleniyor

Sierra'nın Türkiye, Hollanda ve Almanya'da irtibata geçtiği kişilerin belirlenmesi için mail üzerinden yaptığı yazışmalar da inceleniyor. ABD'den gelecek bilgiler üzerine Sierra'nın iletişime geçtiği kişiler ve hangi amaçla seyahat ettiği belirlenebilecek.

Kriminal araştırmalar sonucu, olay yerinde bulunan battaniyenin de Sierra'nın ölümüyle ilgisinin olup olamadığı da netlik kazanacak.

Öte yandan Sierra'nın hesap hareketlerinde çok küçük rakamlar olduğu, eşinin ABD'den gönderdiği paranın haricinde herhangi bir nakit akışı olmadığı da öğrenildi.