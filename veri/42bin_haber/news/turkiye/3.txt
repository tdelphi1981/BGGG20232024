Sebahattin ve Cem'in isimleri caddeye
Van'da 9 Kasım 2011 tarihinde meydana gelen 5.6 büyüklüğündeki ikinci depremde yaşamını yitiren Doğan Haber Ajansı (DHA) muhabirleri Sebahattin Yılmaz ve Cem Emir'in adları, Van Belediyesi tarafından kentte iki ayrı caddeye verildi 
 Van’da 23 Ekim’deki 7 büyüklüğündeki depremin ardından 9 Kasım’da meydana gelen 5.6 büyüklüğündeki ikinci depremde Bayram Oteli'nin enkazında kalarak yaşamını yitiren DHA muhabirlerleri Sebahattin Yılmaz ve Cem Emir’in isimleri Van Belediye Meclisi kararıyla iki caddeye verildi. 
 
 Yılmaz ve Emir’in adlarının verildiği caddelere talebaların asılması için tören düzenlendi. Törene Van Belediye Başkanvekili Sabri Abi, Sebahattin Yılmaz’ın eşi Gönül Yılmaz, çocukları Alperen ve Ecemnur Yılmaz, Cem Emir’in Babası Memet Ali Emir, kardeşi Kemal Emir ile gazeteciler katıldı. 
 
 Törende duygulu anlar yaşanırken Sebahattin Yılmaz’ın eşi Gönül Yılmaz gözyaşlarını tutamadı. Van en işlek iki caddesine asılan tabelalarda Sebahattin ve Cem’in adlarının yanında fotoğrafları da bulunuyor.
 
 Van Belediye Başkan Vekili Sabri Abi, "Van’da yaşanan depremde hayatını kaybeden Sebahattin Yılmaz ve Cem Emir’in isimleri biz burada olduğumuz sürece yaşayacak. Onlar duyarlı gazetecilerdi. Ve haber yaparken yaşamını yitirdiler. Ben buradan yine bu iki gazetecinin ailelerine başsağlığı dileklerimi iletiyorum" dedi.
 
 Törene katılan Sebahattin Yılmaz’ın eşi Gönül Yılmaz ve Cem Emir’in Babası Memet Ali Emir Van Belediyesine teşekkür ederek, caddeye isimlerinin verilmesinin kendilerini çok mutlu ettiğini söyledi.
 
 DHA