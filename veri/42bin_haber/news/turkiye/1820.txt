TSK'daki istifalar Meclis'te
CHP, Türk Silahlı Kuvvetleri'nden yoğun istifaların nedenlerinin araştırılması için Meclis araştırma komisyonu kurulmasını istedi. 
CHP Adana Milletvekili Ali Demirçalı imzasıyla TBMM Başkanlığı'na sunulan önergenin gerekçesinde, TSK'den 1 Ocak 2009-21 Ocak 2012 tarihleri arasında kendi isteğiyle toplam 13 bin 751 general, amiral, subay ve astsubayın ayrıldığı belirtildi. 
TSK'de halen bir çoğu üst düzey muvazzaf ve emekli komutan olmak üzere binden fazla personelin birçok davada yargı süreciyle karşı karşıya bulunduğu anımsatılan önergede, istinat edilen suçların, "terör örgütü kurmak, yönetmek, üye olmak, darbeye veya hükümeti yıkmaya teşebbüs etmek, suikast düzenlemek,casusluk yapmak ve hatta uygunsuz eylemler içinde bulunmak" gibi iddialara dayandığı ifade edildi. 
Önergede, TSK'nin neredeyse bir "suç örgütü" durumuna düşürüldüğü iddia edilerek, "Başbakan'ın bulunduğu mevkii şikayet etme mevkii değildir. Yaşanan istifaların çığ gibi büyümesinde iktidarın gereken hassasiyeti göstermediği, üstelik desteklendiği ve teşvik ettiği de bilinen bir gerçektir. Türkiye gibi üç tarafı denizlerle çevrili bir ülkede Deniz Kuvvetlerinde bir daha ki dönemde Kuvvet Komutanı atama sorunu yaşanıyorsa, Hava Kuvvetlerimizde kıdemli savaş pilotu bulmakta zorlanıyorsak, nedenleri araştırılmalı ve sorgulanmalıdır" denildi. 
-Askeri liselere ilgi azaldı- 
Önergede, askeri lise, harp okulları ile astsubay meslek yüksek okullarına son yıllarda,özellikle 2007'den itibaren büyük bir ilgi azalması yaşandığı kaydedildi. 
TSK'de uzman erbaş sorunu da bulunduğuna işaret edilen önergede, 2009'da 67 bin olan uzman erbaş kadrosunun 2012'de 43 bine düştüğü, 2013 yılı için açılan 50 bin kişilik kadroya sadece 15 bin kişinin başvurduğu bildirilerek, bütün bu sorunlar başta olmak üzere Türk Silahlı Kuvvetleri'ndeki istifaların nedenlerinin araştırılması için Meclis araştırma komisyonu kurulması talep edildi.