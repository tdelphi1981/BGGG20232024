Teşvikiye Camii doldu taştı
 
 Önceki akşam kaybettiğimiz POSTA gazetesi başyazarı ve Kanal D Haber Grup Başkanı Mehmet Ali Birand bugün son yolculuğuna uğurlanıyor. Birand için ilk tören yıllarca görev yaptığı Doğan TV Center'ın önünde yapıldı. Cenaze daha sonra, namazın kılınacağı Teşvikiye Camii'ne götürüldü. 
 
 >> BÜTÜN SEVENLERİ ORADA - Video
 
 Burada şu an çok kalabalık bir cemaatle cenaze namazı kılınıyor... Birand'ın cenazesi daha sonra, toprağa verileceği Anadolu Hisarı'na götürülecek. 
 
 
 Teşvikiye'de ise yola asılan dev bir pankart dikkat çekti. Pankartta ''Takvimden bir yaprak daha düştü. Artık 32. günümüz yok'' yazıyordu.
 
 CUMHURBAŞKANI GÜL DE CENAZEDE
 
 Birand için Teşvikiye Camii'nde cenaze töreni düzenleniyor. Vatandaşların da camiye akın ettiği törene Doğan Holding Onursal Başkanı Aydın Doğan, Cumhurbaşkanı Abdullah Gül, TBMM Başkanı Cemil Çiçek, Başbakan Yardımcısı Bülent Arınç, CHP lideri Kemal Kılıçdaroğlu, AB Bakanı Egemen Bağış, CHP eski Genel Başkanı Deniz Baykal, AK Parti İstanbul Milletvekili Hakan Şükür, AK Partili Burhan Kuzu, CHP'li vekiller Mehmet Sevigen ve Umut Oran, CHP Grup Başkanvekili Akif Hamzaçebi, BDP'li Sırrı Sakık, İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, Şişli Belediye Başkanı Mustafa Sarıgül, ABD'nin Ankara Büyükelçisi Ricciardone, Fener Rum Patriği Bartholomeos, eski başbakanlardan Mesur Yılmaz, Halit Kıvanç, sanatçılar Suavi, Adnan Şenses, Yavuz Bingöl, tiyatrocu Demet Akbağ, manken Tülin Şahin, işadamları, Hürriyet yazarları, yakınları, çalışma arkadaşları Birand'ı son yolculuğuna uğurluyor.
 
 Birand'ın naaşı cenaze arabasına konduktan sonra da sevenleri tabutunun üzerine sarı kırmızı çiçekler bıraktı. Galatasaray Lisesi mezunu ve Galatasaray Kulüp üyesi Mehmet Ali Birand'ın tabutunun üzerine ''Hayatımız Galatasaray'' yazılı sarı kırmızı bir de atkı serildi.
 
 ''TAM İSTEDİĞİ GİBİ ÖLDÜ''
 
 Cumhurbaşkanı Gül: Mehmet Ali Bey Türkiye'nin daima hep gündeminde olan çok büyük bir gazeteciydi. Türk demokrasisi içinde hep mücadele etmiş bir insandı. Bu vasıflarıyla unutulmayacaktır. Herkese başsağlığı diliyorum
 
 Başbakan Yardımcısı Bülent Arınç: Çok ani oldu. Hemen hastaneye koştuk, hayatta olduğunu öğrenince... İnanan insanlar olarak buna tevekkül gösteriyoruz. Allahtan kendisine rahmet diliyorum. Bu rahmeti hak ettiğini düşünüyorum. Doğan Grubu'na, tüm basın camiasına başsağlığı diliyorum. Sayın Başbakanımız Gaziantep programını değiştiremedi. Onu ve hükümetimizi de temsil ediyorum. Özgürlükçü ve demokrat bir insandı. Onun hayatının başkalarına da, diğer gazetecilere de örnek olması gerekir. Çığır açmıştır. Türkiye'de ses bırakabilmiş, demokrasiye kendi alanında çok katkı sağlamış bir isimdi. Türkiye'nin son girdiği süreçte yani İmralı ve MİT görüşmesi ve bu süreç onu yakından ilgilendiriyordu, bu süreci destekliyordu.
 
 İstanbul Valisi Hüseyin Avni Mutlu: Ekranların gülen yüzüydü. İşini çok iyi yapan bir gazeteciydi.
 
 Rıfat Ababay (Posta Gazetesi Genel Yayın Yönetmeni) : Tam istediği gibi öldü. Daha Pazartesi günü ekrandaydı. Aslanlar gibi yaşadı aslanlar gibi öldü.
 
 ABD Büyükelçisi Ricciardone: Türklere dış gündemi anlatırdı. Bize de yani yabancılara da Türkiye'nin karışık ve çok yönlü gerçeğini ikna edici bir yolla anlattı. Özgürlük ve barış için bir kahramandı. Bu yüzden her zaman onu anımsayacağız.
 
 Gazeteci Ali Kırca: 1976’da Oslo’da şahsen tanıştık. Birand'ın ekrandaki samimiyet hali topluma yansıdı. 32. Gün programı 1985'te yayına başladığında biz Brüksel'de iki kişiydik. Ama iki kişiyken bile çok planlı, disiplinli çalışırdı. Galatasaray'ın son maçına dahi gitti. Trabzon deplasmanındaydı. Oysa uzun süredir sağlık durumu nedeniyle deplasman maçlarına gitmiyordu. Sanki planlamıştı bu ölümü. Hasan Cemal'e de o ısrar etmiş bu maça gitmeleri için.
 
 Fener Rum Patriği Barthomoleos: Rahmetliyi çok seviyorduk. 9 Ocak akşamı evinde yemek yedik. Unutulmaz bir akşam geçirdik. Aramızdan kimse böyle bir şeyi tasavvur edemezdi. Ama yüce Allah'ın dediği olur her zaman. Biz yüce rabbimizin isteklerine itaat etmeliyiz.Türk toplumuna, uluslararası topluma, dünya barışına daha çok uzun süreler hizmet edebilirdi.Çok cesur, çok demokrat birisiydi. Azınlığın isteklerine her zaman destek verdi. Ona minnettarız.
 
 
  
 .