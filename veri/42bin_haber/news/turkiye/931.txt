Dedektörle kumsalda altın arıyor
 
 Alanya sahilleri, her yaz yerli ve yabancı binlerce kişiyi ağırlıyor. Yazın plajlarda kaybedilen ve bulunamayan altın ve gümüş gibi değerli takıları bulmak için kış döneminde altın arayanlar 500 ile 3 bin lira arasında değişen dedektör cihazları satın alıyor. 
 YAZIN SAFARİ, KIŞIN DEFİNE
  
 Yazın cip safari yaparak geçimini sağlayan amatör defineci Celal Alkış, "Yazın denizde kaybolan takılar kışın dalgayla birlikte sahile vuruyor ve kuma karışıyor. 
 Kış döneminde boş kalmamak için kaybolan değerli takıları bulmak umuduyla dedektörle sahillerde arama yapıyorum. Her gün kayıp takı bulamıyorum. Ancak bazı arkadaşlarımızın kış boyunca 10 bin liralık takı bulduğu da oluyor" dedi. 
 Müze Müdürlüğü yetkilileri ise aramaların arkeolojik sit alanında yapılması durumunda, arama yapanlar hakkında kaçak define aramaktan işlem yapılacağı uyarısında bulundu. 
 Sahillerde dedektörle arama yapanlar ise önceden polis veya jandarma karakollarına başvurarak kaybolmuş takılara ilişkin arama yapacaklarına yönelik bilgi veriyor. 
 Özgür YILMAZ/ALANYA (Antalya), (DHA)