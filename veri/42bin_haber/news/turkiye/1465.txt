PKK'nın şoke ettiren şifresi
 
 Terör örgütü PKK'nın dağ kadrosuna eleman kazandıran kuryelerin teröristlerle yaptıkları görüşmelerde, gençler için ''kurbanlık öküz, dana, inek, koyun ve kuzu'' gibi ifadeler kullandığı belirlendi 
 AA muhabirinin, Van Cumhuriyet Başsavcıvekilliği'nce terörle mücadele kapsamında yürütülen soruşturmalarda hazırlanan iddianamelerden ve dava dosyalarından edindiği bilgilerde, ilginç ayrıntılar göze çarpıyor. 
 Yakalanan teröristler ile bunlara yardım ve yataklık eden kişilere ait ifadelerin, dinleme kayıtlarının ve çeşitli dokümanların yer aldığı iddianamelerde, terör örgütüne eleman gönderilmesinde kullanılan şifreler dikkati çekiyor. 
 Özellikle maddi durumu kötü olan gençleri terör örgütünün propagandasını yaparak örgüte kazandırmaya çalışan kuryelerin, kandırdıkları gençler için terör örgütünden 300 ile bin lira arasında değişen miktarda para aldığı ortaya çıktı. 
 Kuryelerin, 'tüccar' olarak nitelendirdikleri teröristlerle yaptıkları telefon görüşmelerinde, gençler için ''kurbanlık öküz, dana, inek, koyun ve kuzu'' gibi şifreler kullanması da dosyalarda geniş yer buldu. 
 Cumhuriyet Başsavcıvekilliği'nce hazırlanan iddianame kapsamında Van 5. Ağır Ceza Mahkemesi'nde ''silahlı terör örgütüne üye olmak'' suçundan yargılanan H.A. da teröristlerle yaptığı telefon görüşmesinde geçen ''O kurbanlık öküzü hazırladın mı?'' şeklindeki ifadenin, örgütün dağ kadrosuna gönderilen elemanlar için kullanıldığını itiraf etti. 
 AA