"Tavşan ODTÜ'ye küsmüş"
CHP Grup Başkanvekili Emine Ülker Tarhan, üniversitelerin Başbakan'ın malı olmadığını, gençlerin ne düşünüp ne söyleyeceğine Başbakan'ın karar veremeyeceğini belirtti. Tarhan, "Geçmişten acılı bazı rektörler ODTÜ'ye kızmış, Başbakan'ın 'kınayın' fetvasına da uyarak ODTÜ'yü kınamışlar aman neticede tavşan ODTÜ'ye küsmüş" dedi. "Türkiye'nin gururu bir üniversiteyi mahkum etmeye çalışanların düştüğü durum kısaca bu olmuş, bu yolla kimsenin bilmediği üniversitelerinin adlarını duyurma fırsatı bulmuşlardır" diyen Tarhan, başarılı üniversiteler sıralamasına giremeyenlerin bu sayede "ODTÜ'yü en şiddetli kınayanlar listesine de, göze de girmeyi başardıklarını" öne sürdü.

Bir tarafta iktidarın rektörleri, bir tarafta ODTÜ ruhu olursa, hangisine itibar edileceğini kamuoyunun takdirine bıraktığını belirten Tarhan,
öğrencilerini koruyup kollayan saygın hocaların diğerlerine örnek olmasını diledi. 

Tarhan, açıklamasında şunları kaydetti: "Demokratik hiçbir tepkinin şiddete dönüşmemesi ve bunu arzulayanların tuzağına da düşülmemesi son derece önemlidir. Ancak Başbakan'ın taş, sopa edebiyatı da kabak tadı vermiştir. HES'lere hayır diyenlerin, Cumhuriyet

Bayramı'nda elinde bayrak bayram kutlayan yaşlıların, öğretmenlerin, memurların elinde taş, sopa mı vardı? Hopa'da ölen, Ankara'da kaburgaları kırılan, Tortum'da yaşmaklarından sürüklenen, ODTÜ'de ölüm tehlikesi geçirenler taşlı sopalı terörist; üniversiteye TOMA'lar, koruma ordusuyla girip, kışkırtanlar masum muydu? Dün de ODTÜ ayaktaydı ancak kışkırtma olmayınca olaysız tepki neymiş gösterdi işte dünya aleme.

Başbakan ayağını denk alsın. O istedi diye de biz haksızlığa uğrayanın, özgürlük talebinde bulunanın yanında olmaktan vazgeçecek değiliz. O istedi diye Türk uydularını takdir, ABD'nin uydularını ise tekdir etmekten vazgeçecek değiliz.

Uyarıyoruz: üniversiteler Başbakan'ın malı değildir. Gençlerin ne düşünüp ne söyleyeceğine Başbakan karar veremez. Başbakan, elini üniversiteden çeksin. Gerginlikten beslenmekten vazgeçsin. Eğer, bunu yapamayacaksa, çocuklara 'asarsın, kesersin' öğüdü ile meşhur Başbakan, o zaman o elini korkak alıştırmasın. İtiraz etmeyenlere yandaşlık bildirileri yazdırmaya devam ederken, itiraz eden üniversiteleri ise, yaktırıp, yıktırıp yerine medreseler kurdursun. İçine kindar genç sivillerini yerleştiriversin olsun bitsin. Olmadı, 'yazıklar olsun' haykırışı ile zaten göreve hazırlanan vazifeşinas gazetecilerine 'işte o öğrenciler, işte o hocalar' başlığı attırıversin.

Çok başbakanlar geldi geçti bu ülkeden, fanidir onlar da. Ancak, hiçbirinin öfkeden çatlayan sesi vicdanının sesini bu denli bastırmamıştı.
Hiçbiri nefreti 3600 koruma ve ileri demokrasi gazı ile organize hale getirmeyi bu denli başaramamıştı. Hiçbiri 'hizmet' kalitesini gazla ölçmemişti. Hiçbiri kindarlık şiarıyla ülkeyi kamplaştırmada hizmet erbabı ile birlikte hizmette bu kadar sınır tanımamıştı. Eseri ile övünebilir."