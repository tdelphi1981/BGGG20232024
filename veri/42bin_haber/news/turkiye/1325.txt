Suriyeli kadın saçlarından sürüklenerek...
 
 Suriye’nin İdlip kentinde yaşayan 45 yaşındaki Jumana Al Hosını ve arkadaşı 26 yaşındaki Fadel Ghazal, bugün sabah saatlerinde 28 yaşındaki Abir Aljadoue ile birlikte pasaportlarıyla Cilvegözü Gümrük Kapısı’ndan Türkiye’ye geçtiklerini ileri sürdü. Jumana Al Hosını, gümrük kapısını geçtikten sonra yanlarına 3 kişinin geldiğini, kendilerini Özgür Suriye Ordusu mensubu olarak tanıttıklarını ve ardından kendilerine tekme tokat saldırdıklarını ileri sürdü.
 
 Jumana Al Hosını, 3 kişinin daha sonra kız kardeşi Abir Aljadoue’nin ellerini kelepçeledikten sonra saçlarından sürükleyerek Suriye plakalı otomobile bindirerek kaçırdıklarını iddia etti. Jumana Al Hosını, olayı gören gümrük muhafaza memurları ile vatandaşların müdahale etmemesine tepki gösterdi.
 
 Jumana Al Hosını ve Fadel Ghazal olayın hemen ardından Gümrük Muhafaza memurlarından yardım istediklerini, ancak memurların kendilerine yardım yapamayacağını ifade ettiklerini, olayın gümrük sahasındaki güvenlik kameraları tarafından kaydedilmiş olabileceğini iddia etti. Jumana Al Hosını, kardeşinin hayatından endişe ettiklerini belirterek şunları söyledi:
 
 "Kız kardeşim ve aile tanıdığımız ile birlikte Türkiye’ye geçtik. 3 kişi yanımıza gelip, neden Türkiye’ye geldiğimizi sorup kimliklerimizi istedi. Özgür Suriye Ordusu mensubu olduklarını söylediler. Bizi Esad yanlısı olmakla suçladılar. Kız kardeşi saçlarından sürükleyerek otomobile bindirip Suriye’ye götürdüler. Mahkeme çıkartacaklarmış, benim kız kardeşim Türk topraklarında kaçırıldı. Hayatından endişe ediyorum."
 
 Mehmet EZER/ ANTAKYA(Hatay), (DHA)