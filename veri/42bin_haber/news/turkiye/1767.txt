Alanya'da karayolunda 2B eylemi
Alanya'da 2B rayiç bedel fiyatlarına tepki gösteren yaklaşık bin 500 kişi, D-400 karayolunu trafiğe kapatarak oturma eylemi yaptı. 
Eylemin yapılacağı noktada geniş çapta güvenlik tedbiri alan jandarma ekipleri, göstericilerin kısa süreli oturma eylemi yapmalarına izin verdi.

 Ancak grup içerisindeki bazı vatandaşların itiraz etmesi üzerine grup oturma eylemine son vermekten vazgeçerek kapattıkları Antalya Alanya D-400 Karayolu üzerinde Alanya yönüne doğru yürüyüşe geçtiler. 
Bu sırada jandarma ve vatandaşlar arasında kısa süreli arbede yaşandı. 

Jandarma barikatını aşan vatandaşlar Alanya yönüne doğru ilerlerken, jandarma grubun önüne geçebilmek için askeri araçlarla başka bir güzergahtan giderek vatandaşların ilerlediği belediye üst kavşağında yolda tekrar tedbir aldı. 

Bir grubun ise Alanya-Antalya yönünü trafiğe kapamasıyla trafik adeta felç olurken, kalabalık içerisinden bazı vatandaşlar üzerilerine giydikleri beyaz çarşaflarla 'Köylüyü öldürdünüz' şeklinde sloganlar atarak yerlere yattılar. 

Eylemcilere köylü kadınlar da destek verirken, bir vatandaş ise soyunarak tepkisini gösterdi.



Kaymakamı kimse dinlemedi

Olayların büyümesi üzerine olay yerine gelen Alanya Kaymakamı Erhan Özdemir ve siyasi parti ilçe teşkilatlarından bazı yöneticiler, vatandaşları sakin olmaları ve trafiği yola açmaları konusunda uyardı. Uyarılara itiraz eden vatandaşlara daha sonra Alanya Kaymakamı Erhan Özdemir, megafonla uyarıda bulundu. 

Vatandaşların dağılmalarını isteyen Kaymakam Özdemir, "Yapılan eylem amacını aşıyor. Ben buraya sizi dinlemeye geldim, ancak siz başkalarının hakkını şu anda yok sayıyor ve ulaşım haklarını engelliyorsunuz" dedi.

Kaymakamın boşa bekleyişi

 Ancak vatandaşlar Kaymakam Özdemir'i dinlemedi. Grup arasından seçilen 3 kişi ile konuşabileceklerini söyleyen Kaymakam Özdemir, yol üzerindeki bir benzin istasyonunda beklediğini söyleyerek olay yerinden ayrıldı ancak Kaymakam Özdemir'in yanına giden olmadı.

Grup yaklaşık iki saat süren yol kapatma eyleminin ardından dağılırken, sürücüler ise grubu korna çalarak protesto ettiler.