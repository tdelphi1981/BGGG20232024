17 yıl sonra gelen tesadüf
Gönderdiği Facebook mesajı ile hiç tanımadığı babasına 17 yıl sonra kavuştu 
 Antalya’nın Alanya İlçesi’nde 18 yıl önce Finlandiyalı 41 yaşındaki Hannele Minkkinen ile birlikte olan Alanya Ticaret ve Sanayi Odası Meclis Üyesi, turizmci Taylan Gündeşlioğlu, bu birliktelikten doğan kızıyla 17 yıl sonra tesadüfler zinciri sayesinde tanıştı. Finlandiya’da emlak fuarına katılan Gündeşlioğlu’nu bir televizyon reklamında gören Henna Minkkinen, gönderdiği Facebook mesajı sayesinde babasına kavuştu. 
 Alanya’da 1994 yılında turist rehberliği yapan Taylan Gündeşlioğlu, Finlandiyalı turist Hannele Minkkinen ile tanıştı ve kısa süre birlikte oldu. Tatilin ardından ülkesine dönen Hannele Minkkinen, aynı yıl içinde Gündeşlioğlu’na haber vermeden Alanya’ya geldi. Bu sürprizden hoşlanmayan Gündeşlioğlu, kız arkadaşını terk etti. Ülkesine dönmeyen Hannele Minkkinen, barışmaya ikna ettiği Taylan Gündeşlioğlu ile yeniden birlikte oldu. Bu birliktelikten hamile kalan Minkkinen, ülkesine döndükten sonra durumu Gündeşlioğlu’na bildirmek için mektup yazdı, ancak mektup ona ulaşmadı. Gündeşlioğlu’ndan yanıt alamayan Minkkinen, 1995 yılında kızı Henna Minkkinen’i dünyaya getirdi. Kızı olduğundan haberi olmayan Taylan Gündeşlioğlu ise evlilik yaptı ancak çocuk sahibi olmadan eşinden ayrıldı. 
 VARLIĞINDAN HABERİ OLMADIĞI KIZIYLA HELSİNKİ’DE TANIŞTI
  
 Gündeşlioğlu, 8- 10 Kasım tarihlerinde Finlandiya’nın başkenti Helsinki’de düzenlenen bir emlak fuarına katıldı. Fuar sırasında Finlandiya televizyonlarında yayınlanan bir emlak reklamında 3 saniye görüntüsü yayınlanan Gündeşlioğlu, kendisini televizyonda gören Henna Minkkinen’den sosyal paylaşım sitesi Facebook üzerinden bir mesaj aldı. Henna Minkkinen mesajında kızı olduğunu, annesinin gösterdiği bir fotoğraftan tanıdığını ve kendisiyle tanışmak istediğini yazdı. Finlandiya’da olduğu sırada bu mesajı alan Gündeşlioğlu, buluşma isteğini kabul etti. Finlandiya’nın Salo şehrinden yaklaşık 100 kilometre mesafedeki Helsinki’ye giden Henna Minkkinen ve Gündeşlioğlu, 17 yıl sonra ilk kez buluştu. 
 2’NCİ BULUŞMA ALANYA’DA 
  
 Fuardan sonra Türkiye’ye dönen Gündeşlioğlu ile kızı, dün 2’nci kez Alanya’da bir araya geldi. Gündeşlioğlu, Finlandiya’dan bir kız arkadaşıyla birlikte gelen Henna Minkkinen için sahibi olduğu Barselona Restoran’da kokteyl düzenledi. Buluşmaya Gündeşlioğlu’nun annesi Buket Gündeşlioğlu ve yakın dostları da katıldı. Restoranın personeli ise üzerlerine Henna Minkkinen’in fotoğraf baskıları olan tişörtlar giyerek sürpriz yaptı. 17 yıl kızı olduğundan habersiz yaşayan Gündeşlioğlu, yaklaşık 1 ay kadar önce bunu öğrendiğinde yaşadığı duyguyu kelimelerle ifade edemeyeceğini söyledi. Annesinin sarışın olduğunu, ancak kızının esmer olduğunu belirten Gündeşlioğlu, "Kızımın gözlerine baktığımda kendimi gördüm. Annesi test yaptırmak istersem yapabileceğimi söyledi, ancak buna gerek yok, her şey ortada" dedi. Gündeşlioğlu, kızının soyadını değiştirmesi ve Türkiye’de yaşaması için bir talepte bulunma hakkına sahip olmadığına inandığını dile getirdi. Gündeşlioğlu, "Bundan sonra ona baba duygusunu sonuna kadar hissettireceğim. Bundan sonra birbirimizi daha iyi tanıyacağız" diye konuştu. 
 ’BABAMI TELEVİZYONDA GÖRDÜM’ 
  
 Ülkesinde hemşire okulunda eğitim alan Henna Minkkinen ise şunları söyledi: "Annem gönderdiği mektuba cevap alamayınca babamın beni istemediğini düşünmüş. Annemin, mektubun ulaşmadığından da haberi olmamış. Annemle birlikte babamı geçen ay televizyonda gördük. Bana babamın ismini söyledi. İstersem onunla görüşebileceğimi söyledi. Facebook’tan mesaj gönderdim ve buluştuk. 17 yıl boyunca bir babam olduğunu bilerek yaşadım, ancak babamın bundan haberi yoktu. Buluştuğumuz için çok mutluyum." İlk kez babaanne olmanın mutluluğunu yaşayan Buket Gündeşlioğlu da çok mutlu olduğunu anlatarak gözyaşlarını tutamadı.  
 DHA