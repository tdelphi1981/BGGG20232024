Gazeteciyi kontrol altına alma girişiminden geri adım
İstanbul Adliyesi'nde savcıların bulunduğu 7. kata girecek gazetecilerin görüşme detaylarının kayıt altına alınması talimatı veren Başsavcı Vekili Oktay Erdoğan, uygulamada "düzeltmeye" gitti. Başsavcı Vekili, gazetecilerin adliye önünde protesto ettiği uygulamanın, "Güvenlik görevlilerin yanlış anlayıp, abartması" olduğunu söyledi. Meslek örgütlerinin tepkisini çeken "Gazetecilere 7. Kat Gözaltısı" uygulamasıyla ilgili olarak söz konusu talimatı verdiği belirtilen Başsavcı Vekili Oktay Erdoğan'dan bugün bir açıklama geldi. Gazetecileri koruması aracılığıyla odasına davet eden Başsavcı Vekili Erdoğan, "O sadece ziyaretçi giriş-çıkış defteri. Genel uygulama" dedi. 

"Güvenlik görevlileri abartmış"

Gazetecilerin "Bize ait açılmış bir giriş-çıkış dosyası var ama" hatırlatması üzerine Erdoğan, "Onu arkadaşlar(güvenlik görevlileri) yanlış anlamışlar, abartmışlar" diye konuştu. Erdoğan, gazetecilerin "Sizin haberiniz olmadan böyle bir uygulama yapılabilir mi?" sorusunu ise yanıtsız bıraktı.

Öte yandan haberciler konuyu bir program için İstanbul'da bulunan Yargıtay Cumhuriyet Başsavcısı Hasan Erbil'e de sordu. Erbil ise, "Ben başka savcı arkadaşlarımızın ve kurumların almış olduğu tedbir ve önlemlere karşı görüş bildiremem. O onların görüşüdür" dedi.

"Habercilik faaliyetimizin engellenmesidir" 

Öte yandan Oktay Erdoğan'ın sohbet toplantısı şeklinde gelişen bu açıklamasının öncesinde uygulamanın muhatapları adliye muhabirleri ve arkadaşları da bir açıklama yaptı, uygulama protesto edildi. 

Çağlayan'daki Adalet Sarayı önünde bir araya gelen gazeteciler basın açıklaması yaptı. Adliyede yaşanan gelişmeleri kamuoyuna aktardıklarını belirten gazeteciler açıklamasında, "Gündem belirleyen soruşturmaların yapıldığı bu adliyede habercilik faaliyetlerimiz sayın Oktay Erdoğan'ın TMK Başsavcı vekili olarak atanmasının ardından günden güne kısıtlanmaya başladı. Sayın Erdoğan, yapılan soruşturmalarla ilgili kamuoyunun bilgilenmesi adına sorulan sorularımızı yanıtsız bırakmakla kalmayıp, bizlere 'gidin başka bir iş yapın' diyerek halkın haber alma hakkını da yok saymıştır. Başsavcı vekili Erdoğan, savcılarla görüşme yapmak isteyen arkadaşlarımızın kişisel bilgilerinin de kayıt altına alınması talimatını verdi. Verilen tamilatla kayıt defterine gazetecinin adı, TC Kimlik no, çalıştığı kurum, görüştüğü savcı, görüşme süresinin yazılacağı 'fiş' dosyasına kayıt yaptırmadan gazetecilerin, savcılarla görüşme yapmasına izin verilmemektedir" denildi.

"Anayasa'nın 28. Maddesine aykırılıktır"

Bu uygulamanın Anayasa'nın 28. maddesinde yer alan 'Basın özgürlüğü' ilkesine aykırı bir durum olduğunun belirtildiği açıklamada, "HSYK'yı duyarlı olmaya davet ediyoruz." ifadeleri kullanıldı.