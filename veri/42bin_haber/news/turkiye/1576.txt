Kosova'da Türkçe Olimpiyatları heyecanı
 
 Yarışmada Kosova Kamu Yönetimi Bakanı Mahir Yağcılar, Türkiye’nin Priştine Büyükelçisi Songül Ozan ve Kosova Başbakanı Haşim Taçi’nin eşi Lumniye Taçi de hazır buldu. 
 Gülistan Eğitim Merkezi bünyesinde bulunan Mehmet Akif Koleji ve Priştine Uluslararası Okulu’nun düzenlediği Uluslararası Türkçe Olimpiyatları Kosova seçmelerinde, Kosova’yı, şarkı dalında 2, şiir, kompozisyon ve konuşma dallarında birer öğrenci, diğer temel düzeydeki dallarda baraja bağlı olarak yaklaşık 25 öğrenci temsil edecek. Şarkı alanında ülkeyi bugüne kadar Türkçe hiç şarkı söylemeyen Andra Ziyeçi ’Unutursun’ şarkısıyla ve ikinci olan Argenta Sviça tango içerikli bir şarkıyla temsil edecek. 
 'HALK TÜRKÇE ÖĞRENMEYE HEVESLİ'
  
 Ulusal Tiyatro’da düzenlenen seçmelerde öğrenciler, şarkı, şiir ve kişisel beceri alanlarında yeteneklerini sergiledi. Yarışmayı izleyenler söylenen şarkılarla keyifli vakit geçirirken, yarışan öğrencilerin aileleri sonuçları heyecan içinde bekledi. Türkiye’deki Uluslararası Türkçe Olimpiyatlarına katılacak öğrenciler belirlendikten sonra bir konuşma yapan Büyükelçi Songül Ozan, Kosova’nın, Türkiye’de varlığını göstermesi açısından, Kosova halkının Türkçe’ye, Türk dili ve edebiyatına ne kadar yatkın olduğunu, Türkçe öğrenmeye hevesli olduğunu göstermesinin çok önemli bir faaliyet olduğunu ifade etti. 
 'KAZANAN ÖĞRENCİLERE TAKDİRNAME'
  
 Kamu Yönetimi Bakanı Mahir Yağcılar, "Öğrencilerin bu tür etkinliklere katılması gelecekleri için önemli. Kendilerine özgüven kazandıracaktır" dedi. Türkçe Olimpiyatlarına çok sayıda devletin katıldığını hatırlatan Bakan Yağcılar, bu sayede Kosova’nın da tanıtımının yapıldığını belirtti. Kosova Başbakanı Haşim Taçi’nin eşi Lumniye Taçi ise seçmeleri kazanan öğrencilere takdirname verdi. 
 Programın sonunda Mehmet Akif Ersoy Koleji’nin birinci sınıf Arnavut asıllı öğlecilerinin folklor grubu sahneye çıktı. Minik folklorcuların gösterisi dakikalarca ayakta alkışlandı. 
 DHA