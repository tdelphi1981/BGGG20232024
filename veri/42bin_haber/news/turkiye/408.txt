Baydemir: "Diyarbakır'a Çin'den 2 kat fazla turist gelir"
Diyarbakır Büyükşehir Belediye Başkanı Osman Baydemir, Diyarbakır surlarının UNESCO kültürel miras listesine girmesi için başlattıkları kampanya için destek isterken, "Surlar UNESCO listesine girsin iddia ediyorum Çin'den 2 kat fazla turist Diyarbakır'a gelir" dedi. Diyarbakır Büyükşehir Belediye Başkanı Osman Baydemir, Diyarbakır'ın tarihi surlarının UNESCO kültürel miras listesine alınması için Diyarbakır Kent Konseyi'nin başlattığı, "2013 yılı Diyarbakır surları yılı olsun" kampanyasıyla ilgili sivil toplum kuruluşlarının temsilcileri ile basın toplantısı düzenledi. Diyarbakır surları ile ilgili 45 saniyelik kamu spotu hazırlandığını ve bunun RTÜK tarafından kabul edildiğini söyleyen Baydemir, "Diyarbakır surlarının UNESCO Kültürel miras listesine girmesi için 1 yıldır alt yapı çalışmaları sürüyor. Kent konseyinin ev sahipliğinde '2013 yılı Diyarbakır surları yılı olsun' kampanyası başlatıldı. Kampanyanın başarılı olması ekonomik ve sosyal kalkınma ve isdihdam anlamına geliyor. Farklılıkların bir birini tanıması ve birbirine dokunması demektir" dedi.

"Surlara dokunmak barışa dokunmaktır" 

Baydemir, Diyarbakır surlarına dokunmanın barışa dokunmak olduğunu belirterek, "Diyarbakır surlarını sahiplenmek barışı sahiplenmektir. 40 günlük bebek ağlamadığı sürece annesi ona meme vermiyor. 8 bin yıllık bu kentte ve surlara biz sahip çıkmazsak kimse sahip çıkmayacaktır. Surlar, bin yıldır bizleri ve medeniyetleri korudu bizde onu koruyup, restore ederek gelecek nesillere bu emaneti teslim etmeliyiz. Diyarbakır'da ortak bir istem olmasaydı bugün çevre yolları ve viyadükler olmayacaktı. Süreç, Ocak ayında Cumhurbaşkanı'nın ziyaret ile başladı. 2013 yılı Diyarbakır surları yılı olursa, 2014 yılı UNESCO kültürel miraslar listesine girecektir. Bütün resmi kurum ve kuruluşların resmi yazışmalarında kullandıkları kağıtlara bu kampanyanın logosunu kullanmalarını istiyoruz. Biz bunun için Kültür ve Turizm Bakanlığı'na başvurduk. Sur kampanyasında siyasetin S'si yoktur" diye konuştu.

"Surlardan yüksek binalar kısalacak"

Baydemir, Diyarbakır surları ile ilgili koruma planını geliştirdiklerini ve planın Koruma Kurulu'ndan geçtiğini söyledi. Baydemir, "Sur İlçesi'nde surun yüksekliğini aşan bütün binalar kasıltılacak ve artık sur içinde surlardan yüksek binaların yapımına izin verilmeyecektir. UNESCO kültürel miras listesine girmenin alt yapısını oluşturduk. Eğer listeye alınırsa otomatik olarak restorasyon çalışması başlayacaktır. Kentin makus talihi değişecek. Listeye girdikten sonra kimse artık afedersiniz surları pisletmeyecektir. İŞKUR ile bir proje yaptık 8 ayda 90 işçi ile bütün surlar ve burçlar temizlenecek ve burçların kapıları cam kapılarla kapatılacaktır" şeklinde konuştu.

"Varlık içinde yoksulluk yaşıyoruz, yaşatılıyor"

Toplantıda gazetecilerin sorularınada yanıtlayan Baydemir, Diyarbakır'a turist geldikçe sahiplenme bilincinin artacağını belirterek, "Bana göre politik istikrar ortamı geliştikçe turizm gelişecek ama, turizm geliştikçe barış ortamı gelişir. Dolayısıyla birisini birine tercih edemeyeceğimiz birbirini etkileyen ve besleyen süreçlerden bahsediyoyoruz. Dünyanın dörtbir tarafını gezdim. İddia ediyorum Diyarbakır ile boy ölçüşecek bir kent yoktur. Dünyanın hangi kentininin başına böyle bir bela gelmiştir, bu kent hala ayaktadır. 30 yıldır savaş vardır, ama bu kent hale dimdik ayakta ve onurlu insanları avuç açmıyor. Bu kentin surları UNESCO kültürel miras listesine girsin, iddia ediyorum Çin'den 2 kat fazla turist gelecektir. Varlık içinde yoksulluk yaşıyoruz, yoksulluk yaşatılıyor. Bu kefeni artık yırtmalıyız" dedi.

Baydemr, bir gazetecinin bu kampanya için hükümetten destek alıp almadıkları ve kampanya için yapılan etkinliklere Diyarbakır Valiliği'nin neden yer almadığı ile ilgili bir sorusu üzerine, "Diyarbakır'da yaşayan herkese, kurum ve kuruluşa kapımız ve günlümüz 24 saat açıktır. Biz hiç bir zaman kapıyı kapatmadık. Birlikte çalışmak için yeni bir kapı açmaya hazırız" diye konuştu.