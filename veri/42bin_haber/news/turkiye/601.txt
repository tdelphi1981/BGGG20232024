Yerin dibinde kutladılar
Zonguldak'ta maden ocağında çalışan işçiler, yeni yılı, yerin metrelerce altında kömür karası içindeki elleriyle pasta keserek kutladı 
 Hem Türkiye Taşkömürü Kurumu, hem de özel şirketlere ait maden ocaklarında 3 vardiya halinde çalışan maden işçilerinden gece vardiyasında olanlar, yeni yıla yer altında kömür kazarak girdi. 
 
 Gelik beldesinde özel bir şirkete ait maden ocağında çalışan işçiler ise yerin 280 metre altında yılbaşı kutlaması yaptı. Saatler 24.00’e yaklaştığında işlerine ara veren işçiler, kalaslardan oluşturdukları yer sofrasının etrafında toplandı. 
 
 ÖLEN MADENCİLER İÇİN DUA ETTİLER 
 
 İşçiler, ölen maden işçileri için dua ettikten sonra yanlarında getirdikleri üzerinde ’Madende 2013 hoşgeldin’ yazılı pastayı kesti. Kömür karası içindeki elleriyle yeni yıl pastasını yiyen işçiler, kazasız bir yıl dileğinde bulundu. İşçiler, daha sonra şarkılar söyleyerek yeni yılı kutladı.
 
 İlk defa ailesinden uzakta madende yeni yıla giren 28 yaşındaki İbrahim Bayram, "Maden ocağında pasta kestik yeni yıla girdik. Yılbaşında burada geçirmek, ailemizden, çocuklarımızdan ayrı olmuyor. Buruk oluyor insan, ama madencinin de kaderi bu. Ramazan ayı olsun, bayram, yılbaşı olsun biz buradayız" dedi.
 Maden işçileri, yeni yıl kutlamasının ardından kazma ve küreklerini ellerine alarak çalışmaya devam etti.
 
 Gürkay GÜNDOĞAN/ ZONGULDAK,(DHA)