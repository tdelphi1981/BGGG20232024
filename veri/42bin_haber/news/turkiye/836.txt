Afet bilgileri 'banka'da toplanacak
 
 Merkez Başkanı Yrd. Doç. Dr. Burçak Başbuğ Erkan, AFAD tarafından yürütülen Ulusal Deprem Araştırma Programı kapsamında, Türkiye’deki afetlerle ilgili her türlü elektronik ve basılı materyalleri ortak bir platforma taşımak üzere çalışma başlattıklarını söyledi. 
 Verilerin portala Türkçe ve İngilizce olarak ayrı ayrı sunulacağına işaret eden Erkan, banka sayesinde üniversiteler, kamu kurum ve kuruluşlarıyla sivil toplum kuruluşları gibi değişik birimlerdeki kaynaklara tek bir noktadan ve kolayca erişilebileceğini belirtti. 
 Erkan, bankada, afetlerle ilgili yapılan her türlü çalışma, üniversitelerde hazırlanan ve YÖK’e sunulan tezler, raporlar, dokümanlar, çekilmiş fotoğraflar ve videoların bir arada toplanacağını anlattı. 
 PROJE 18 AY SÜRECEK
  
 Ekim 2012’ başlayan projenin Nisan 2014’te bitirilmesinin planlandığını ifade eden Erkan, "Kuruluşlardaki elektronik veri ve bilgi kaynakları alınarak, birden çok dil desteği verebilecek şekilde tasarlanmış veri tabanına aktarılmasını amaçlıyoruz. Web portalımızı hazırladık, test aşamasında. Bir süre sonra kurumlara yazı gidecek. Veriyi nasıl girmeleri gerektiği konusunda bilgilendirilecekler. Daha sonra veri akışı da başlayacak" diye konuştu.
 
 AMAÇ, BİLİNÇLENDİRMEK 
 Banka bilgilerinin, yerli ve yabancı araştırmacılarla afetlerle ilgilenen toplumun her kesiminden insana açık olacağını vurgulayan Erkan, "Örneğin evinde çocuklarını büyüten 40 yaşındaki bir ev kadını, afetlerle ilgili bilinçlenmek istiyor. Bu kişi, portala girerek, oradaki mevcut kaynaklara ulaşabilecek. Böylelikle birey, aile ve çevresinin bilinçlendirilmesi adına çok büyük bir adım atılacak" dedi. 
 AA