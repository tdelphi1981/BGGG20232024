Alkol yüzünden boşandılar alkole savaş açtılar
Zonguldak'ta oturan 61 yaşındaki Nejdet Özkan, boşandığı eşi 60 yaşındaki Sitare Demiriş'in desteği ile 3 yıl önce alkolü bıraktı 
 Özkan ve Demiriş, kurdukları Alkol ve Uyuşturucu İle Mücadele Derneği ile alkolden başka evliliklerin bitmemesi için mücadele ediyor. 
 Türkiye Taşkömürü Kurumu Hukuk Müşavirliği’nde işçi olarak çalışırken 1992’de emekliye ayrılan Nejdet Özkan, 1977 yılında evlenip 2 çocuk sahibi olduğu ilk eşinden 10 yıl sonra, liseye giderken 15 yaşında başladığı alkol nedeniyle boşandı. 
 Özkan’ın, 2 yıl sonra 1989’da Sitare Demiriş ile yaptığı 2’nci evliliği de aynı nedenle 10 yıl sonra bitti. Özkan’ın, daha sonraki 4 evliliği de aynı nedenle son buldu. 
 3 YIL ÖNCE ALKOLÜ BIRAKTI 
  
 Türkiye Taşkömürü Kurumu’ndan emekli olan ve eşinden boşandıktan sonra yeniden evlenmeyen Sitare Demiriş, alkol bağımlılığı nedeniyle aile ve evini kaybeden Nejdet Özkan’a desteğini sürdürdü. Özkan, eski eşi Sitare Demiriş’in ikna etmesi ile 2005’te alkol tedavisi gördü. Tedaviyle alkolü azaltan Özkan, 2009’da ise Demiriş’in desteği ile tamamen alkolü bıraktı. 
 DERNEK KURDULAR 
  
 Alkolden kurtulan Özkan, Sitare Demiriş ile birlikte alkol ve uyuşturucu bağımlılarına yardımcı olabilmek amacıyla 7 Ekim 2011’de Alkol ve Uyuşturucu ile Mücadele Derneği’ni kurdu. Özkan, 15 üyesi bulunan derneğin başkanı olurken, Sitare Demiriş de başkan yardımcılığını üstlendi. Alkol nedeniyle evlilikleri biten Özkan ve Demiriş, şimdi aynı nedenle başka evliliklerin sona ermemesi için mücadele ediyor. Dernek olarak alkol bağımlığı ile ilgili konferanslar düzenleyen Özkan ve Demiriş, okullarda da aynı konferansı vermeleri için İl Milli Eğitim Müdürlüğü ile protokol imzaladı. Nejdet Özkan, uzman bir kişi tarafından verilen konferanslarda kendi yaşadıklarını da anlatıyor. 
 "ESKİ EŞİM BENİ TEDAVİYE İKNA ETTİ"
  
 Nejdet Özkan, zor günler geçirmesine neden olduğu alkolü, eski eşi Sitare Demiriş’in desteği ile bıraktığını söyledi. Şimdi eski eşi ile başka hayatlar kurtarmak için mücadele ettiklerini anlatan Özkan, şöyle dedi: "Sitare hanım, bana 10 yıl katlandı. Sonunda alkol bağımlılığım nedeniyle boşandık. Ayrıldığımız halde beni tedavi olmaya ikna etti. Bunun bir hastalık olduğunu ve tedaviyle kurtulabileceğimi bana o öğretti. İçkiyi bıraktıktan sonra da arkadaşlığımız devam etti. Birlikte bu derneği kurduk ve başka hayatlar kurtarmaya çalışıyoruz. Derneğe gelen bağımlılara yardımcı olmaya, onları alkolden kurtarmaya, tedavi olmaya ikna etmeye çalışıyoruz. Konferanslarda yaşadıklarımızı anlatıp, gençleri alkolden uzak durmaları konusunda uyarmaya çalışıyor, tavsiyelerde bulunuyoruz." 
 "BAŞKA EVLİLİKLER SON BULMASIN" 
  
 TTK’dan emekli olan ve yalnız yaşayan Sitare Demiriş de alkol bağımlılığının insan hayatına büyük zararlar verdiğini yaşayarak öğrendiğini söyledi. Evliliğinin alkol nedeniyle bittiğini anlatan Demiriş, şöyle devam etti: "Eşimle boşanmamıza rağmen ona sırtımı dönmedim. Onu tedaviye ikna ettim. O da yeni bir başlangıç yapmayı başardı. Şimdi dernek çatısı altında birlikte çalışıyoruz. Hedefimiz, alkol nedeniyle başka evliliklerin son bulmasını önlemek, bu kişileri bağımlılıktan kurtarıp topluma kazandırmak. Bunun mücadelesini veriyoruz. Nejdet Bey ile de iyi bir arkadaşlığımız var. İleride ne olur bilmiyorum."