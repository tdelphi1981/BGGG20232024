Lise öğrencisi, abdest alıp kurbanını beklemiş
Bursa'da, kaldığı yurt yemekhanesinde görevli 58 yaşındaki İbrahim Yeğen'i, öldüren lise öğrencisi M.K. çıkarıldığı mahkemece tutuklandı. M.K.'nin polis ve savcılıkta verdiği ifadede, pansiyon görevlisini öldürmek için bir haftadır plan yaptığını, olay günü mesaiye geç gelen Yeğen'i abdets alıp namaz kılarak beklediğini, sonra da öldürdüğünü söyledi. 
Merkez Osmangazi İlçesi'ne bağlı Acemler Mevkii'nde bulunan Cumhuriyet Lisesi'nde yatılı eğitim gören son sınıf öğrencisi M.K., geçen cumartesi günü okulda taşeron şirket tarafından yemekhane ve mutfakta görevlendirilen İbrahim Yeğen'i boğazını bıçakla keserek öldürdü. 
Yeğen'i hizmetlilerin kıyafetlerini değiştirdiği 4'üncü kattaki odasında öldüren M.K., ardından yakında bulunan Emniyet Müdürlüğü'nün ek hizmet binasına giderek polise teslim oldu. Okul yöneticileri, ailesi İnegöl'de oturan ve okullarında yatılı eğitim gören M.K.'nin derslerinin çok başarılı olduğunu, arkadaşları tarafından sevildiğini söyledi. M.K.'nın okulda sayısal sıralamada ikinci olduğu ifade edildi. 
Hiç evlenmeyen İbrahim Yeğin'in cenazesi ise dün Adli Tıp morgundan alınarak Mustafakemalpaşa İlçesi Alpagut Köyü'nde toprağa verildi. 
Anlattıkları polisleri şaşırttı 
Olay sonrası Bursa Emniyet Müdürlüğü'ne getirilen M.K. dün çıkartıldığı nöbetçi mahkemece tutuklandı. M.K. polise ve savcıya verdiği ifadede, öldürdüğü İbrahim Yeğen ile arasının iyi olduğunu belirtip, cinayeti neden ve nasıl işlediğini şöyle anlattı: 
"Odasının anahtarı bende dururdu. Mesaiye geldiğinde benden alırdı. Ben o olmadığı zamanlarda odaya girer, ders çalışır televizyon izlerdim. Bir hafta önce birlikte yemek yiyorduk. Kalan yemeği döktü. Sonra dikkat ettim. Tabağa yemeği fazla koyup artanı dökerek israf ediyordu. Canım onu öldürmek istedi. Pansiyon tenha olduğu için kendimi cumartesi gününe hazırladım. 
O gün anahtar bende olduğu için odasını açıp içeri girdim. Beklemeye başladım. Mesaiye geç geldi. Bu sırada ben de zaman geçirmek için abdest alıp namaz kıldım. İbrahim Yeğen geldiğinde dışardaydım. Daha önce hazırladığım çekiçle odaya girdim. Üzerini değiştiriyordu. Arkasını döndü. Çekiçle kafasına vurdum. Sonra acı çekmemesi için boğazını bıçakla kestim. Bıçak ve çekici çöpe attım. 300 metre mesafedeki Acemler Emniyet Müdürlüğüne yaya olarak giderek teslim oldum. Yürürken öğretmenlerimi arayarak durumu anlattım. Cesedin oradan kaldırılmasını istedim." 
Sorgusunun ardından dün nöbetçi mahkemeye çıkarılan M.K. tutuklandı.