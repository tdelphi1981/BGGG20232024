THY uçağında panik
Türk Hava Yolları'nın (THY) Şanghay- İstanbul seferini yapan TK-27 sefer sayılı uçağı Hazar Denizi üzerindeyken kabin basıncının düşmesi nedeniyle İstanbul Atatürk Havalimanı yerine Ankara Esenboğa Havalimanı'na zorunlu olarak indi. Yolcular 20 dakika süreyle oksijen maskesiyle yolculuk yaptı. THY'den alınan bilgiye göre içinde 272 yolcusu bulunan TC- JJK kuyruk tescilli, Boeing 777-ER tipi  ‘Akdeniz ‘ adlı uçağın Hazar Denizi üzerindeyken kabin içi basıncı düştü. Oksijen maskeleri otomatik olarak açıldı ve yolcular kabin görevlilerinin kontrolünde maskeleri taktılar. Pilot, yolculara uçağın teknik arıza nedeniyle Ankara'ya ineceği bilgisini verdi. 20 dakika süreyle yolcular maskelerle yolculuk yaptı, uçak normal oksijenin alınabildiği irtifaya inince maskeler çıkartıldı. 20 dakika kadar daha gidildikten sonra da uçak Ankara Esenboğa Havalimanı'na zorunlu olarak indi. Burada özellikle kulaklarından rahatsızlık geçiren yolculara sağlık görevlileri tarafından müdahale edildi. 

İstanbul'dan Airbus 320 tipi bir uçak gönderildi ve yolculardan 162'si bu uçakla saat 09.40'da İstanbul'a getirildi. Geri kalan 100 yolcu ise Ankara İstanbul seferini yapan uçakların tipleri büyütülerek, iki ayrı uçakla İstanbul'a getirildi. Basınç düşmesi arızası yapan ‘Akdeniz adlı uçak ise boş olarak ve alçaktan uçuş yaparak Ankara'dan İstanbul'a getirildi.
 
"1000 kere de olsa yine THY'ye binerim"

Şanghay'da çalışan ve yıllık izin nedeniyle İstanbul'a gelen Şanlıurfalı Müslüm Güneş ise hiç panik yapmadığını ve korkmadığını belirterek, " Gayet güzel geliyorduk. Hostesler yemekleri dağıtıyordu. Başımızın üstündeki maskeler birden açılıp önümüze geldi. Pilot anons etti. Ankara'ya inmemiz gerektiğini söyledi. Başka hiçbir şey olmadı. Panik falan hiçbir şey olmadı. Pilot herkesi teselli ediyordu. Şunu herkes bilsin bin kere de olsa yine THY'ye binerim" dedi.

Müslüm Güneş, bir gazetecinin " Maskeler açılınca öncelikle çocuklara mı takıldı? Siz kime taktınız? diye sorması üzerine, " Yanımda çocuk yoktu. Tabi ki kendime taktım. Kime takacaktım babo" demesi gülüşmelere yol açtı. 

Bu arada THY'nin Çinli yolcularından Sein Huan ise görevlilerin kendilerine çok iyi baktıklarını söyledi ve kulaklarını göstererek , " Kulaklarım çok rahatsız oldu" dedi.

Panik yaşadık

Çin'de çalışan Türk yolculardan Hakan Sepetçi ise şunları söyledi:

"Normalde tabi ki her insan gibi ilk etapta ufak bir panik yaşadık. Ben uyuyordum. Bir anda kabin içinde basınç düşünce kulaklarımda uğultu başladı. Yukardan hemen maskeler düştü. Kabin görevlileri bizlere uçak içinde basıncın farklılaştığını söylediler, maskeleri takmamızı istediler. Biz maskeleri taktık. Kaptan bize Ankara'ya iniş yapacağımızı söyledi. Maskelerle 20 dakika kadar gittik. Bu arada uçak Ankara'ya gidiyordu. Uçak irtifa düşürmüş ve basınç da normali dönmüştü. 20 dakika da böyle gittikten sonra 05.30 civarında Ankara'ya indik. Saat 08.30 gibi de Ankara'dan ayrıldık. Burada rahatsız olan arkadaşlara sağlık görevlileri müdahale ettiler.Daha sonra başka bir uçakla İstanbul'a geldik."
 