Havalimanı için 6 milyon ton taş
"Türkiye'nin denize kurulacak ilk havalimanı olma özelliğini taşıyan Ordu-Giresun Havalimanı inşaat dolgu sahasına şimdiye kadar yaklaşık 6 milyon ton taş dökülerek alt yapının yüzde 20'si tamamlandı" 
 Ordu Vali Yardımcısı ve Gülyalı Kaymakamı Yemen Bayrak, "Türkiye’nin denize kurulacak ilk havalimanı olma özelliğini taşıyan Ordu-Giresun Havalimanı inşaat dolgu sahasına şimdiye kadar yaklaşık 6 milyon taş dökülerek alt yapının yüzde 20’si tamamlandı" dedi. Bayrak dolgu işlemlerinin sürdüğü Ordu-Giresun Havalimanı inşaat çalışmalarının planlandığı gibi devam ettiğini söyledi. 
 30 MİLYONU BULACAK
  
 2012 yılı içerisinde havalimanı ile ilgili ciddi ilerlemelerin olduğunu belirten Bayrak "Taş ocaklarının tespit edilmesi, bu alanların işletilmeye başlanması, yol bağlantılarının sağlamlaştırılması ve taş ocaklarındaki ilk zorlukların aşılmasıyla birlikte çalışmalar hız kazandı. Günlük taşınan tonlarca taşla birlikte havalimanının en hassas noktaları olan dış koruyucu mendireği ve pist dolgusu devam ediyor. Ordu-Giresun Havalimanı inşaat dolgu sahasına şimdiye kadar yaklaşık 6 milyon ton taş dökülerek alt yapının yüzde 20’si tamamlandı. Bilindiği üzere buraya toplamda 30 milyon ton civarında taş dökülecek. Bu işlemlerin tamamlanmasının hemen ardından ise üst yapı inşaatları başlayacak. Bizler şu anda havalimanı ile ilgili hızlı bir çalışma yürütürken aynı zaman da hassas bir çalışma da yürütüyoruz. Bütün ayrıntıları hesaplayarak yolumuza devam ediyoruz." dedi. 
 'ÇALIŞMALAR HIZLANACAK'
  
 Havalimanı inşaatındaki çalışmaların 2013 yılı içerisinde hızlanacağını da  söyleyen Bayrak "2013 yılı içerisinde inşaat çalışmalarının başlangıcı sırasındaki bazı zorluklar yaşanmayacağından ilgili firmadan yapacağı çalışmaların daha da artırılmasını bekliyoruz. Buraya taşınacak taşın miktarında bir artışın olmasını istiyoruz. Hatta mümkünse mevcut taş ocaklarına yeni ocaklar eklenerek taşınan malzemenin en az iki katına çıkarılmasını hedefliyoruz. Bu anlamda vatandaşlarımız da havalimanının bir an önce tamamlanmasını bekliyor. Bu konuda ilgili firmaya bizlerde gerekli imkanları ve kolaylığı sunacağız. İnşallah çalışmalar 2013’te daha da hızlanacak" diye konuştu. 
 AA