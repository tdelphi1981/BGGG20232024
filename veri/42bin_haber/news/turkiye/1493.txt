"İsrail saldırganlığa son vermeli"
Cumhurbaşkanı Gül, ''İsrail kazıları başta Mescid-i Aksa olmak üzere kutsal mekanları tehdit etmektedir'' dedi. İslam İşbirliği Teşkilatı (İİT) 12. Dönem Zirvesi kapsamında düzenlenen ''Filistin'deki Yerleşimler'' özel oturumunda konuşan Cumhurbaşkanı Abdullah Gül, ''Oslo Süreci'nin başladığı dönemde 200 bin civarında olan Batı Şeria'daki İsrailli yerleşimci sayısının, bugün 650 bine ulaşmış olması, iki devletli çözüm çerçevesinde başkenti Doğu Kudüs olan bağımsız Filistin devleti için hayati bir tehdit oluşturmaktadır'' dedi.

Cumhurbaşkanlığı kaynaklarından alınan bilgiye göre, basına kapalı gerçekleştirilen oturumda konuşan Gül, Ortadoğu'da kalıcı barışın sağlanmasının önünde en büyük engeli, İsrail'in Filistin'deki yasa dışı yerleşim faaliyetlerinin oluşturduğunu belirterek, ''Filistinli kardeşlerimizin sadece vazgeçilemez hakları değil, vatan toprakları da tüm dünyanın gözü önünde gasp edilmektedir'' diye konuştu.

İsrail'in Filistin'e yönelik saldırgan tutumuna son vermesi ve barış sürecinin ilerletilmesi için üzerine düşeni yapma iradesine sahip olduğunu kanıtlaması gerektiğini belirten Cumhurbaşkanı Abdullah Gül, ''Bu çerçevede, İsrail'in saldırganlığına son verilmesi, Filistin halkının topraklarını İsrail devletinin sınırsız desteğiyle bir virüs gibi saran yasa dışı yerleşimlerin durdurulması tüm uluslararası camianın sorumluluğudur. Üç kutsal dinin ortak mirası olan Kudüs'ün tarihi dokusunun ve kültürel karakterinin korunması tüm insanlığın mesuliyeti olmalıdır'' ifadelerini kullandı.

İsrail'in başta Doğu Kudüs olmak üzere Filistin toprakları üzerindeki yasa dışı yerleşimlerini uluslararası toplumun tüm uyarılarına rağmen genişlettiğine ve çoğalttığına dikkati çeken Gül, yasa dışı yerleşimlerin, yasal hale getirilmeye çalışıldığını kaydetti. 

Konuşmasında, ''İsrailli yerleşimcilerin Doğu Kudüs ve Batı Şeria'daki cami ve kiliselere pervasızca tecavüzleri sürmektedir'' diyen Cumhurbaşkanı Gül, bu durumun İsrail'in binlerce yıllık Müslüman ve Hristiyan tarihi ile Kudüs'ün geçmişini silme çabasına işaret ettiğini söyledi.

''İsrail kazıları kutsal mekanları tehdit ediyor''

Konuşmasında, İsrail'in Doğu Kudüs'teki kazılarına da değinen Cumhurbaşkanı Abdullah Gül şöyle devam etti, ''İsrail'in yürüttüğü kazılar, başta Mescid-i Aksa olmak üzere kutsal mekanları tehdit etmektedir. Filistinlilere, kendi toprakları olan Doğu Kudüs'te inşaat izni verilmemektedir. Kudüs'teki Filistinlilere ait evler bir bir yıkılmakta ya da istimlak edilmektedir. Doğu Kudüs, bugün yasa dışı yerleşimlerle tamamen çevrelenmiştir. İsrail tarafından inşa edilen Ayrım Duvarı ile Kudüs'ün Batı Şeria ile fiziki, siyasi, kültürel ve sosyal bağlantısı kesilmiştir. İsrail, bu şekilde Kudüs'ü diğer Filistin topraklarından ayırmayı amaçlamaktadır.''

İsrail'in başta Kudüs olmak üzere Filistin'deki demografik durumu değiştirme eylemlerinin geçerli, meşru hiç bir yanı bulunmadığını da kaydeden Gül, ''Şunu herkesin bilmesi gerekir, İsrail'in bölgede fiili durumlar yaratarak kendi çözümünü empoze etmeye çalışması beyhude bir çabadır'' diye konuştu.