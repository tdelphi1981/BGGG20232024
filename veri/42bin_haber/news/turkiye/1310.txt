"İpe un sermenin gereği yok"
AK Parti Genel Başkan Yardımcısı Mehmet Ali Şahin, Anayasa Uzlaşma Komisyonu'nun çalışmalarının uzamaması gerektiğini belirterek, "İpe un sermenin gereği yok" dedi. Sağlık Bakanı Mehmet Müezzinoğlu ve Şahin, AK Parti Genel Merkezi'nde, "sağlıkçı milletvekilleri" ile kahvaltılı toplantıda bir araya geldi.

Toplantıda AK Parti Siyasi ve Hukuki İşler Başkanlığı'nın sağlık alanındaki inceleme, araştırma komisyonunun raporu değerlendirildi.

Abdülkadir Aksu'nun AK Parti Siyasi ve Hukuki İşler Başkanlığı yaptığı dönemde 17 ayrı konuda inceleme ve araştırma komisyonu kurduğunu ve bu komisyonların hazırladıkları raporların partinin fikir ve programlarında etkili olduğunu ifade eden Şahin, AK Parti Samsun Milletvekili Tülay Bakırcı
başkanlığındaki sağlık komisyonunun hazırladığı raporun da "Sağlıkta 2023 Vizyonu" denilebilecek nitelikte olduğunu söyledi.

"AK Parti iktidarlarında sağlık alanında reform olarak ifade edilebilecek hizmetler ortaya kondu" diyen Şahin, bu alandaki başarılarda Cumhuriyet tarihinin en uzun süreli Sağlık Bakanlığı'nı yapan Recep Akdağ'ın önemli katkıları olduğunu kaydetti.

Şahin, Sağlık Bakanı Mehmet Müezzinoğlu'nun da Akdağ'dan aldığı bakanlığı daha iyi noktalara taşıyacağından emin olduğunu söyledi. Müezzinoğlu'nu İstanbul milletvekili olarak ifade etmesi üzerine Şahin, diğer milletvekillerince Müezzinoğlu'nun Edirne milletvekili olduğu şeklinde uyarıldı. Bunun üzerine Şahin, "Müezzinoğlu ile uzun yıllar İstanbul'da beraber hizmet yaptık. Benim
hafızamda İstanbul silinmemiş, İstanbul olarak kalmış" dedi.

Açıklamalarının ardından gazetecilerin soruları olup olmadığını soran Şahin, "Sorusu olan sorsun, yoksa da bu kadar doktor, profesör bir araya gelmişken muayene olmak isteyen de olabilir. Tam teşekküllü heyet raporu verilebilir" diye espri yaptı.

Anayasa Uzlaşma Komisyonu çalışmaları

Mehmet Ali Şahin, bir gazetecinin yeni anayasa çalışmalarıyla ilgili Başbakan Recep Tayyip Erdoğan'ın Anayasa Uzlaşma Komisyonu'nun çalışmalarını Mart ayına kadar tamamlanması gerektiği açıklamalarının muhalefet tarafından eleştirildiğini anımsatarak, çalışmalar için 2 ayın yeterli olup olmadığını sorması üzerine, 2011 yılı Ekim ayında çalışmaya başlayan Uzlaşma Komisyonu'nun
bitiremediği çalışmalarına bir süre daha devam etme kararı aldığını anımsattı.

Şahin, "Böylesine önemli bir çalışmanın süre itibarıyla önü açık olmamalıdır. Çünkü Parlamento zaten belirli bir süre, dönem itibarıyla iş başındadır. Ucu açık, ne zaman biteceği belli olmayan bu tür çalışmalar çok uzadığı takdirde iş ciddiyetten uzaklaşıyor, ipe un sermenin gereği yok" dedi.
AK Parti olarak yeni anayasa çalışmalarında son derece samimi olduklarını yineleyen Şahin, şöyle devam etti:

"Uzlaşma Komisyonu'nda temsil edilen 3 grubun Parlamento'daki milletvekili sayısından çok daha fazla sayıya sahip olmamıza rağmen diğer gruplar gibi 3 kişiyle temsil edilmeyi kabul etmişiz. Bu bir zafiyet değil, iyi niyet, fedakarlıktır. 2014'te 2 tane seçim olacak, Türkiye bu yılın ortalarından
itibaren yavaş yavaş seçim havalarına girecek. Böyle bir atmosferde bu çalışmaları yürütmek gittikçe zorlaşabilir. Sayın Başbakanımızın o konuşmalarının Komisyonumuz için bir doping etkisi yapmasını beklerdim. 'Bir an önce ortaya metin koyun' diyor Sayın Başbakan. Komisyon üyeleri olarak bizim bundan böyle bir sonuç çıkarmamız lazım. Efendim, 'Sabote ediyor Sayın Başbakan' diyorlar. Hayır,
'bir an önce elinizi çabuk tutun, ortaya bir metin çıkarın' diyor.

Ama çıkmadı, ne olacak? AK Parti olarak biz seçmenimize vaat ettik. 'Türkiye'nin yeni bir anayasa ihtiyacı vardır ve bu dönemde bu anayasa değişikliğini gerçekleştirmek istiyoruz' dedik. Komisyon sonuca varamazsa Parlamento'nun en güçlü partisi, iktidar partisi olarak tabii ki bir metni
Parlamento'ya takdim ederiz, Meclis Başkanlığı'na sunarız. Şu anda sayısal gücümüz referandumlu da olsa bunu Meclis'ten geçirmeye kafi değil ama anayasa değişiklik teklifini Parlamento gündemine taşıyacak tek parti de biziz. Diğer partilerin sayısal imkanı yok, bir anayasa değişiklik teklifine. İki ay gibi süre var önümüzde 80 kusur madde üzerinde Komisyon çalıştı, 30 madde de mutabakat var,
tekrar mutabakat sağlanamayan maddeleri görüşeceğiz. Komisyonumuzun çalışmalarının daha da hızlandırılması konusunda bir teşvik babındadır Sayın Başbakanımızın açıklaması. Başka yönlere çekmeyelim."

Sağlık Bakanı Müezzinoğlu'nun açıklaması

Sağlık Bakanı Mehmet Müezzinoğlu da bakanlık görevinin 5. gününde böyle bir çalışmada bulunmaktan mutluluk duyduğunu ifade ederek, kendisinin de daha önce AK Parti'nin sivil toplum örgütleri ve medya konusundaki komisyonda çalıştığını hatırlattı.

AK Parti Siyasi ve Hukuki İşler Başkanlığı'nın sağlık alanındaki raporundan Sağlık Bakanlığı'nın 2023 hedeflerini oluşturmakta istifade edebileceklerini belirten Müezzinoğlu, "Devraldığımız başarılı görevi daha da genişleterek, sağlıklı, mutlu bir şekilde, halkımızın mutlu olduğu şekilde devretmeye çalışacağım" diye konuştu.

Müezzinoğlu, bir gazetecinin "Çıtayı oldukça yüksek bir yerden devralıyorsunuz? Yapmak istediğiniz bir projeniz var mı?" sorusuna da şöyle yanıt verdi:

"AK Parti'nin değil sağlık alanında tüm alanlarda yenilikleri bitmez. Yenilikleri bu masadaki arkadaşlarla oluşturuyoruz, yine öyle olacak. Mutfak çalışmalarını tamamladıktan sonra yeniliklerimiz açıklanır. AK Parti'nin en büyük dinamiği veya ilkesel cümlesi 'hiçbir şey eskisi gibi olmayacaktır'. Sağlık da birçok şey değişmeye en açık alan, teknolojik yeniliğin olduğu alandayız. Bu yenilikleri yakın takip edip, ülkemize ve milletimize kazandırmak bizim görevimiz. Türkiye'nin acil hizmetleriyle ilgili helikopter ambulanslarımız, bot ambulanslarımız, hasta sevk uçaklarımız var. Bunlar AK Parti'nin kazandırdığı yenilikler, yeni yenilik öneriler var, bu önerileri değerlendirip kamuoyu bilgisine sunacağız."