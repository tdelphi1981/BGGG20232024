El Kaide davası: 16 sanıktan tutuklu olan kalmadı
Terör örgütü El Kaide'ye üye oldukları iddiasıyla 16 kişinin yargılandığı davada tutuklu sanık kalmadı. Tutuklu son sanık Cabir Işık da, Ankara 12. Ağır Ceza Mahkemesi tarafından yurt dışına çıkış yasağı konularak tahliye edildi. 

2011 yılında Sincan'da bir evde, bomba ve patlayıcı yapımında kullanılan maddeler ile patlayıcı düzeneklerinin hazırlanmasına ilişkin dökümanlar ele geçirilmişti. 

Evde ayrıca, Ankara'daki ABD ve Pakistan büyükelçilikleriyle Fransız kilisesi, uluslararası protestan kilisesi ve TBMM'ye ait fotoğraflar ve uydu görüntüleri bulunmuştu. 

Ankara 12. Ağır Ceza Mahkemesi, tutuklu son sanık Cabir Işık'ın misafir kaldığı evde bulunan patlayıcılarla bağlantısı bulunamadığı için tutuksuz yargılanmasına karar verdi. 

İddianamede 16 tutuksuz sanık hakkında, El Kaide terör örgütüne üye oldukları gerekçesiyle 17 yıldan 40 yıla kadar hapis cezası isteniyor.