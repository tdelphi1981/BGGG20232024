İnci Pastanesi de boşaltıldı
Taksim'deki yenilenme projesi, tarihi İnci Pastanesi'nin de sonunu getirdi. Komşusu Emek Sineması gibi İnci Pastanesi de Beyoğlu Belediyesi zabıta ekipleri tarafından boşaltıldı. Her şey, içi kremayla doldurulmuş hamur toplarının çikolata ile  buluşması ile başladı. Arnavut kökenli Lucas Zigoridis, profiterol adını verdiği bu tatlı ile tarihi bir lezzet sunmak ile kalmadı, tarihi bir mekan da yarattı.

1944 yılında Taksim Meydanında açılan İnci Pastanesi adını bu lezzetle duyurdu. O ufak dükkan'ın lezzet serüveni dilden dile damaktan damağa günümüze kadar ulaştı. Adı profiterolle özdeşleşen İnci Pastanesi, İstanbul sosyal yaşamına da damgasını vurdu, ünü Türkiye'yi aştı, uğranması zaruri mekanlar arasına girdi. 

68 yıllık bu serüvenin ne yazık ki sonuna gelindi. Sonu diyoruz çünkü, pastanenin içinde yer aldığı Serkildoryan binası kentsel dönüşüm kapsamında yenilenmek için yıkılıyor. Tarihi bina ile birlikte tarihi pastane de yıkım kararına direnemedi.

İnci Pastanesi, kendisi gibi tarihi olan ve yanı başında yıllara direnen emek sineması ile aynı kaderi paylaşıyor.