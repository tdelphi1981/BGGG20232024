"Barışın kapısı ciddi şekilde aralandı"
Türkiye Barış Meclisi'nden, “Abdullah Öcalan ile yürütülen görüşmeler, özlemini çektiğimiz barışın kapısını ciddi şekilde araladı" açıklaması geldi. Aralarında Prof. Dr. Büşra Ersanlı, Gencay Gürsoy, Tarhan Erdem gibi akademi, medya, edebiyat ve sanat dünyasının temsilcilerinin bulunduğu 2007 yılında kurulan "Türkiye Barış Meclisi" grubu basın toplantısı düzenledi. Taksim Hill Otel’de düzenlenen toplantıda Kürt sorunu konusunda yaşanan son gelişmelere ilişkin açıklama yapıldı. 

Barış Meclisi sözcüsünden açılış konuşması

"Barışa Omuz Veriyoruz" konulu toplantı da ilk olarak Barış Meclisi sözcüsü Hakan Tahmaz açılış konuşması yaptı. Oslo sürecinden sonra masanın devrildiğini, o günden sonra Barış Meclisi’nin defalarca bu konunun çözülmesi yönünde çalışma yaptığını belirten Tahmas, Diyarbakır’daki cenaze töreninde halkın barış mesajı verdiğini belirtti. Tahmaz, “Şiddetin, çatışmanın, silahın dışında bir çözüm aramak lazım. Müzakerenin hüküm sürdüğü süreç olmalı. En kötü müzakere en iyi savaştan daha iyidir. Amacımız siyasi iktidarın, partilerin neyi nasıl yapacağından daha çok, sivil toplum örgütü olarak neler yapmalı ki, müzakere yapanları kalıcı çözüme doğru yönlendirsin" dedi. Samatya’da Ermeni kökenli vatandaşlara yönelik saldırıları hatırlatan Tahmaz, "Samatya’da olanları bir bakalım. Kürt sorununda çözüm için atılacak adımlar bu tür vakaları nedeniyle toplumda kaygıyı veya başka sonuçlara yol açmasını engelleyecek. Kürt sorunu çözülürse, Samatya’da 1 aydır Ermeni yurttaşımızın başına gelen vaka gerçekleşmeyecektir. Bu tür vakalar daha çok polisiye vaka olarak kalacaktır" diye konuştu.

104 ismin imzaladığı basın açıklaması okundu

Açılış konuşmasının ardından 104 ismin imzasını taşıyan basın açıklaması okundu. Ali Bayramoglu, Altan Öymen, Aynur Doğan, Büşra Ersanlı, Derya Sazak, Ethep Mahcupyan, Lale Mansur, Müjde Ar, Vedat Türkali, Cemal Uşak gibi 104 ismin imzasını taşıyan basın açıklamasında, "İmralı’da PKK lideri Abdullah Öcalan ile yürütülen görüşmeler, özlemini çektiğimiz barışın kapısını ciddi şekilde araladı. Toplumda yer alan korkuyu gidererek süreci ilerletmek huzur ve güveni arttıracaktır. Sürecin mümkün olduğu kadar şeffaf hale getirilmesi büyük bir ihtiyaçtır. Çözüme katkı sunacak kesimleri sürecin parçası haline getirmek demokrasi, adil ve kalıcı çözümü kolaylaştıracaktır.Bizler bu doğrultu da atılacak demokratik adımları, adresine bakmaksızın sahipleneceğiz" denildi.

Basın açıklamasına imza atanlar barışı konuştu

Basın açıklamasının ardından KONDA Genel Müdürü Bekir Ağırdır bir sunuş konuşması yaptı. Ağırdır, konuşmasında Kürt sorunun çözümünde nasıl bir yol izlenmesi konusunda önerilerini sundu. Daha sonra toplantıya katılan ve basın açıklamasına katılan isimler yeni süreç hakkındaki görüşlerini açıkladı. Prof. Dr. Turgut Tarhanlı, Gazeteciler ve Yazarlar Vakfı Başkan Yardımcı Cemal Uşak gibi isimler kısaca yeni süreç hakkında fikirlerini açıklamasının ardından yazar Tarık Ziya Ekinci kürsüye çıktı. 

“1 yıldır dışarı çıkmadım bugün yanınızdayım"

Kürsüye iki kişinin yardımı ile zorlukla gelen Ekinci, sağlık sorunları nedeniyle bir yıldır dışarı çıkmadığını hatırlattı. Barış için yapılan çalışmaların kendisine cesaret verdiğini ve bu nedenle 1 yıl sonra dışarı çıktığını ifade eden Ekinci, konuşmasında süreç içindeki barış dilini kullanmanın önemine dikkat çekti. Ekinci’nin konuşmasının ardından kürsüye Prof. Dr. Büşra Ersanlı çıktı. 

Büşra Ersanlı: "Hiçbirimiz terörist değiliz"

Ersanlı, “İnsan haksızlığa uğradığı zaman öfkelenir. Öfkelendiği zaman ilk aklına hesap sorma gelir. Bu hesap sorma fiilini biz gizlilik şiddet yönleri ile düşündüğümüz zaman hesap soramamış oluruz. Biz bunu bir yüzleşme olarak düşündüğümüz zaman, o yüzleşmenin koşullarını oluşturduğumuz zaman barışa hizmet etmiş oluruz. Öfkelenmek haklı bir duygudur. İntikam duysunun hiçbir şeye faydası olmadı. Çatışma ve savaş çok ama doğal olan zaten barış. Doğal olan savaşmış gibi düşünmek zorunda kaldığımız için üzgünüz. Bu ülkede çok büyük haksızlıklar oluyor. Kabul edemeyeceğimiz olaylar oluyor adliyede insan dövmek gibi. Bunu kabul etmemiz mümkün değil. Dün bir TV kanalı Samatya’daki olayı yaşlı kadınlara saldırı olarak verdi.Kadınların nüfus cüzdanı üstündeki isimlerinin Türkçe olduğunu söyledi. Yaşlılara saldırı dedi. Biz ne olduğunu bilmezsek, bu konudaki nefreti nasıl geriletiriz. Mecburuz yüzleşmeye. Hepimiz Ermeni, hepimiz Laz, hepimiz Türküz, hepimiz Kürdüz ama hiçbirimiz terörist değiliz" diye konuştu.

Tarhan Erdem: "Önce silahsız ortam"

Toplantı da söz alan Tarhan Erdem ise, “Öcalan’ın sözünü Ahmet Türk İmralı’dan geldikten sonra özetledi. Öcalan, ‘hedef Kürt meselesini çözmek için silahsız bir ortam yaratmaktır’ dedi. Bu kısa vadeli hedeftir. Şu anda o ortam yaratılacak, ondan sonra Kürt meselesinin çözümü için ne yapacaklarımızı konuşmaya başlayacağız. Durum çok açık bence" şeklinde konuştu.