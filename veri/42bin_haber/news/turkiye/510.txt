MHP'deki depremi anlattı
Başbakan Erdoğan'ın çalışma ofisinde bulunan dinleme cihazının ardından benzer bir süreçle siyaseti bırakmak zorunda kalan eski MHP Genel Sekreteri Cihan Paçacı, CNN TÜRK'te Günlük kuşağının konuğuydu, yaşadıklarını anlattı. Başbakan Erdoğan'ın çalışma ofisinde dinleme cihazı bulunduğunu açıklayarak, sorumlusu olarak "derin devlet"i işaret etmesi ardından gözler, yakın geçmişte muhalefetin hedef oluduğu ve hala aydınlatılamamış benzer yasadışı kayıt ve takiplere çevrildi. Onlardan birinin hedefinde olan, 2011 genel seçimleri öncesinde MHP'ye yönelik kaset şantajı sürecinde gizli görüntü kayıtlarının hedefindeki on isimden biri, eski MHP Genel Sekreteri Cihan Paçacı, kendisi ile birlikte 10 kurmayın istifasıyla sonuçlanan siyasi deprem ardından ilk kez CNN TÜRK'te konuştu. Günlük kuşağında Saynur Tezel'in sorularını yanıtladı. 

Dinlenen ilk Başbakan'ın Erdoğan olmadığını söyleyen Paçacı, 1999 yılında da benzer bir olayın gün yüzüne çıktığını ve kendisinin olayı eleştiren bir açıklaması yüzünden de aleyhinde dava açıldığını anlattı.

Hedef oldukları kaset komplosunun en az 40 kişilik bir ekiple düzenlenebileceğini söyleyen Paçacı, şimdiye kadar aydınlatılamasa da faillerin bulunacağından ümitli olduğunu belirtirken, "40 kişinin bildiği bir şey sır olarak kalmaz" dedi.

Paçacı, faillerin hala bulunamamasının iktidarı töhmet altında bıraktığını vurguladı, "Aydınlatılamazsa Türk siyaseti gizli kayıtların vesayetinde görüntüsü verir" uyarısında bulundu. 

"sizce amaç neydi?" sorusuna "MHP'yi yeni anayasa çalışmalarından dışlamaktı" yanıtı veren Paçacı, kişisel olarak ne hissettiği sorusuna dairse, "Kişisel mağduriyetimiz oldu ama önemli olan bunun bir yöntem haline dönüşmemesidir" diyerek yanıtladı.  paçacı, bir komployla noktalanan siyasi yaşamına dair soruyu yanıtlarken, "İnsan kolay yetişmiyor" diyerek maruz kaldıkları karanlık sürecin ağır faturasını özetledi.