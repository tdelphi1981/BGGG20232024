Sakık'ın kitabı delil sayılacak
 
 Diyarbakır 6’ncı Ağır Ceza Mahkemesi’nde görülen KCK/TM davasının bugünkü duruşmasına aralarında Hatip Dicle’nin de bulunduğu 108 tutuklu sanıktan 62’si, raporlu oldukları gerekçesiyle katılmadı. 
 
 175 sanığın yargılandığı dava, sanıklardan Viranşehir  Belediye eski Başkanı Emrullah Cin’e ilişkin kanıtlar okunması ile başladı. Mahkeme Başkanı, Emrullah Cin’in evinde yapılan aramada Şemdin Sakık’ın cezaevinden yazdığı ve Abdullah Öcalan’a ağır eleştirilerde bulunduğu ’Apo’ adlı kitabın olduğunu da belirtti. Kitabın iddianamede deliller arasında bulunduğu belirtildi.
 
 Delil ikamesi ardından söz alan sanık avukatı Mesut Beştaş, soyut iddialar bulunduğunu belirterek, şöyle dedi:
 
 "Müvekkilim hakkında verilmiş beraat kararı burada hala delil olarak sunuluyor. 10 yıl belediye başkanlığı yapmış olan birinin beyanları değerlendirilmiyorsa, bu DTP’nin bütün faaliyetlerinin KCK faaliyetleri olarak yargılanması anlamına geliyor. Delil olarak sunulan yasak yayınlar var. Örgüt üyeliğinden yargılanan birinin hakkında yasak yayın sunulması ölçüsüzdür. Yasak yayın okumak suç mu olacak? Biz bu konuları 1993’lerde tartışıyorduk. Başbakan Newsweek’e röportaj veriyor, CIA bağlantılı Tımes dergisine konuşuyor. Başbakan CIA ajanı mı oluyor bu durumda?"
 
 Duruşmada daha sonra Mardin’in Kızıltepe İlçesi eski Belediye Başkanı ve Ahmet Türk’ün yeğeni olan Ferhan Türk hakkındaki deliller okundu. Hakkındaki delillere Kürtçe olarak cevap veren Ferhan Türk’ün konuşmalarını avukatı tercüme etti. Ferhan Türk savunmasında, "Ana dilimde Kürtçe savunma yapmak istiyorum. Bu nedenle Meclis’te bulunan anadil yasa tasarısının beklenmesini talep ediyorum"dedi.
 
 Felat BOZARSLAN/ DİYARBAKIR, (DHA)