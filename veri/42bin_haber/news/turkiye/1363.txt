Saldırganın kimliği bugün açıklanacak
İçişleri Bakanı Muammer Güler, ABD'nin Ankara Büyükelçiliği girişindeki patlamaya neden olan saldırganın kimliği konusunda Ankara Valisi'nin bugün bir açıklama yapacağını bildirdi. Güler, patlamada yaralanan Didem Tuncay'ı tedavi gördüğü Ankara Numune Hastanesi'nde ziyaret etti. 

Çıkışta gazetecilere açıklamalarda bulunan Güler, Tuncay'ın ameliyatının başarılı geçtiğini belirtti. 

Hayatını kaybeden güvenlik görevlisine rahmet dileyen Güler, saldırganın kimliğiyle ilgili, "Canlı bombanın kimlik tespiti konusunda arkadaşlar kesine yakın bir noktaya geldiler" diye konuştu. 

Güler, Ankara Valisi'nin bugün konuyla ilgili bir açıklama yapacağını kaydetti.

İçişleri Bakanı, ABD Büyükelçiliği'nin taşınma talebi olup olmadığı şeklindeki bir soruya da, "Kendilerinin bileceği iş ama  gördüğümüz kadarıyla binalarının güvenliğinde bir eksiklik yok" yanıtını verdi.