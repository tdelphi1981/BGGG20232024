Bir sınıfta 133 öğrenci var!
Şanlıurfa'da taşımalı eğitim kapsamındaki Çıkrık Köyü İlköğretim Okulu'nun 1'inci sınıf öğrencileri derslik yetersizliğinden dolayı bir sınıfta 133 kişi eğitim görüp sıralarda 4 ve 5'er kişi oturmak zorunda kalıyor 
 Derslik başına düşen öğrenci sayısının 48 olarak açıklandığı Şanlıurfa’da, 1285 öğrencisi bulunan 8 derslikli Çıkrık Köyü Raif Mumcu İlköğretim Okulu’nun 1’inci sınıfında bu sayı 3’e katlandı. 
 Taşımalı eğitim kapsamındaki okulun 1-A sınıfında 133, 1-B sınıfında ise 130 öğrenci eğitim görüyor. Üst sınıflarda mevcudun daha az olduğu ifade edilirken, yoğunluk nedeniyle öğrenciler sıralarda 4 veya 5’er kişi oturuyor. 
 Siverek’e 50 kilometre uzaklıktaki 2 bin nüfuslu Çıkrık Köyü’nde bulunan Raif Mumcu İlköğretim Okulu’nda eğitim gören öğrencilerin velileri, kalabalık sınıflar nedeniyle çocuklarının sağlıklı eğitim alamadığını ifade etti. 
 Çocuklarının ders yapmaktan çok sıradan düşmemek için çabaladığını söyleyen veliler, "Her sırada 4 veya 5 öğrenci oturuyor. Çocuklarımız sıradan düşmemek için çabalayınca sağlıklı eğitim alamıyor. Bu sıkıntının sona ermesi için bir an önce ek derslik veya yeni bir okul yapılarak sınıfların mevcutlarının düşürülmesi gerekiyor" ifadelerini kullandı. 
 KONTEYNERLİ GEÇİCİ ÇÖZÜM
  
 Siverek Kaymakamı Hamza Erkal, Çıkrık Köyü’ne her gün çevre köylerden öğrencilerin servislerle taşındığını, yoğunluğun temel nedeninin bu olduğunu ifade etti. Sınıf mevcutlarının azaltılması için bir okulun daha yapılmasının programa alındığını anlatan Kaymakam Erkal "Çıkrık Raif Mumcu İlköğretim Okulu’nda şu anki rakama baktığımızda 133 öğrencili sınıflarımız var. 
 Bu hakikaten kabul edilecek bir durum değil. Bu köyümüze yeni bir okul yapımı yatırım programa alınmış. Önümüzdeki yıl bu köyümüzde daha büyük bir okulda eğitim verilecek. Fakat geçici çözüm bulmak için çalışma yaptık ve Van’dan gelen 2 konteyneri sınıf haline dönüştürerek, dersliklerdeki öğrenci mevcudunu 60’lara düşüreceğiz" dedi. 
 Kaymakam Erkal, ilçe merkezinde de kalabalık sınıfların bulunduğunu vurgulayıp, arsa bulmaları halinde yeni okul yaparak sorunun önüne geçmeyi hedeflediklerini sözlerine ekledi. 
 Mehmet SEZGİN/SİVEREK (Şanlıurfa), (DHA)