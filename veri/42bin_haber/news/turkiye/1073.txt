Çantası çalındı başı dertten kurtulmadı
 
 2001 yılında Rize’de amatör futbol takımında forma giyen Hakan Turanlı’nın maç öncesinde soyunma odasında bıraktığı ve içinde kimliğinin de bulunduğu çantası çalındı. Polise başvuran ve şikayetçi olan Hakan Turanlı, olaydan 3 yıl sonra Rize Adliyesi’ne çağrıldı. İstanbul’da bir hırsızlık olayına karıştığı gerekçesiyle Kadıköy 3’üncü Asliye Ceza Mahkemesi’nce hakkında dava açıldığını öğrenen Turanlı şok yaşadı. 
 YILLAR ÖNCE ÇANTASINI ÇALDIRMIŞTI 
 Yıllar önce içinde kimliği bulunan çantasının çalındığını, bu nedenle polise de başvuruda bulunduğunu kaydeden Hakan Turanlı, kimliğinin çalan kişi tarafından kullanıldığını söyledi. Turanlı, hırsızlığın meydana geldiği tarih ve saatte Rize’de amatör kulübün karşılaşmasında oynadığını maç raporları ve fotoğraflarla kanıtlayarak kurtulabildi. Sürdürülen soruşturma sonrasında, kimliği çalan kişinin fotoğrafı değiştirerek kimliği kullandığı, aynı kimlikle başka suçlara da karıştığı, hatta cezaevine girip şartlı tahliye olduğu, sonrasında da başka bir suça daha karıştığı belirlendi. 
 Suçsuz olduğunu kanıtlamasına rağmen başı dertten kurtulmayan Hakan Turanlı, o günden bu yana 4 kez daha gözaltına alındı. Halen Rize’de amatör ekip Kalecikspor’da antrenörlük yapan 33 yaşındaki Turanlı, son olarak geçen yıl İstanbul’da gözaltına alındığını anlattı. Kayıp kimlik nedeniyle yaşadığı sıkıntılardan kurtulamadığını belirten Hakan Turanlı şunları söyledi: 
 "Her defasında haklılığımı ispatlayana kadar çok sıkıntı çektim. Bu olay bana maddi ve manevi sıkıntı veriyor. Kimliği kullanan kişinin yakalanamaması nedeniyle mağduriyetim sürüyor. Kayıp nüfus cüzdanının bu kadar soruna neden olabileceğini hiç ama hiç düşünemezdim." DHA