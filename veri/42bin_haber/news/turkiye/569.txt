Üniversite genel sekreterine silahlı saldırı
Kastamonu Üniversitesi (KÜ) Genel Sekreteri Muhiddin Sağlam, silahlı saldırıya uğradı. Saldırıda 4 kurşun isabet ettiği bildirilen Sağlam, kaldırıldığı İsfendiyar Anadolu Hastanesi'nde tüm müdahalelere rağmen kurtarılamadı. Kastamonu Üniversitesi Genel Sekreteri Muhiddin Sağlam, bu akşam evinin bulunduğu Mehmet Akif Ersoy Mahallesi Şerife Bacı Caddesi Safalan Sitesi girişinde silahlı saldırıya uğradı.

Saldırıda 4 kurşun isabet ettiği bildirilen Sağlam, kaldırıldığı İsfendiyar Anadolu Hastanesi'nde tüm müdahalelere rağmen kurtarılamadı.

Kastamonu Valisi Erdoğan Bektaş, AA'ya yaptığı açıklamada, genel sekreterin evine giderken silahlı saldırıya uğradığını söyledi.

Genel sekreterin dört el kurşun sıkılmak suretiyle öldürüldüğü bilgisini veren Bektaş, "Olayın üzerinde çalışıyoruz. Başka da bir bilgimiz yok" dedi.

Öte yandan Kastamonu emniyeti, saldırıyı gerçekleştiren zanlı veya zanlıların yakalanması için operasyon başlattı.

"Bir an evvel hadise aydınlatılsın"

Kastamonu Üniversitesi(KÜ) Rektörü Prof. Dr. Seyit Aydın, üniversitenin Genel Sekreteri Muhiddin Sağlam'ın uğradığı silahlı saldırı sonucu hayatını kaybetmesine ilişkin, "Emniyet kuvvetlerimizin bir an evvel hadiseyi aydınlatmalarını bekliyoruz" dedi.

Rektör Aydın, saldırının ardından geldiği Özel İsfendiyar Anadolu Hastanesi'nde gazetecilere yaptığı açıklamada, KÜ Genel Sekreteri Muhiddin Sağlam'ın uğradığı menfur, insanlık dışı saldırı sonucu vefat ettiğini belirterek, "Tabii ki kaybımız, acımız her zaman bu tür hadiselerde büyük. Ama insan çok yakınında, mesai arkadaşını kaybedince çok farklı oluyor. Sadece başımız sağolsun diyebiliyoruz. Emniyet kuvvetlerimizin bir an evvel hadiseyi aydınlatmalarını bekliyoruz. Zaten buna da inanıyoruz. Belki tek tesellimiz bu
olur" diye konuştu.

AK Parti Kastamonu Milletvekili Mustafa Gökhan Gülşen de saldırının hem emniyet hem de savcılık tarafından soruşturulduğunu vurgulayarak, olayın karanlıkta kalmayacağını söyledi. Olayın gören ya da bilenin olmadığını aktaran Gülşen, olay yerinde beyaz
bir aracın kaçtığı yönündeki rivayetlerin net olmadığını ifade etti. Gülşen, gazetecilerin sorusu üzerine Sağlam'ın daha önce almış olduğu bir
tehdidin bulunmadığını söyledi.

-"4 kurşun vardı"-

Özel İsfendiyar Anadolu Hastanesi Acil Nöbetçi Doktoru Kalp ve Göğüs Cerrahisi Uzmanı Dr. Ahmet San da hastane olarak ellerinden geleni yaptıklarını belirterek, yaklaşık 1 saat boyunca hastaya destek olduklarını, ancak hastadan herhangi bir yanıt alamadıklarını belirtti.

Hastayı, hastaneye geldikten 1,5 saat sonra eks kabul ederek, savcılığa aksettirdiklerini ifade eden San, "Muhtemel 4 kurşun vardı. Şahsın sağından girip solundan çıkma şeklinde. Yakın mesafeden olduğunu düşünüyoruz. Adli mercilerde gerekli işlemler yapılacaktır" dedi.
San, Sağlam'ın kan kaybından öldüğünü vurgulayarak, kurşunların sağ omuz hizasında, koltuk altında, göğüs hizasında ve bacakta olduğunu kaydetti.

-Cenaze otopsi için Ankara'ya gönderildi-

Öte yandan Sağlam'ın cenazesi otopsi için Ankara Adli Tıp Kuruma'na sevk edildi. Üniversitede ise genel sekreterin öldürülmesine tepki için cuma namazı sonrası sessiz protesto yürüyüşü gerçekleştirileceği bildirildi. Üniversite öğretim üyeleri, öğrenciler ve çalışanların katılacağı yürüyüşün Eğitim Fakültesi binasından başlayıp yerleşkede son bulacağı, burada gıyabi cenaze kılınacağı kaydedildi.