O aileye yanmayan giysiler gönderilecek
AK Parti Siirt Milletvekili Afif Demirkıran, evlerinde 4 ayda 300'den fazla yangın çıkan Toprak ailesine yanmayan giysiler göndereceklerini söyledi 
 Toprak ailesine ait eve giden Türkiye-AB Karma Parlamento Komisyonu Eşbaşkanı ve AK Parti Siirt Milletvekili Afif Demirkıran, aile reisi Zeki Toprak, eşi Gurbet ve çocuklarıyla görüştü. 
  Ziyarette konuşan Demirkıran, valilik tarafından bugüne kadar gerekli yardımların yapıldığını ve bundan sonra da her türlü yardımın yapılacağını söyledi. 
 Evin büyük kızı Melek ile görüşen ve eşyalarının nasıl yandığını da soran Demirkıran, Melek ve ailenin diğer çocuklarına yanmayan mont ve giysi gönderileceğini belirtti. 
 MİLLETVEKİLİ DE OLAYA ŞAŞIRDI
  
 Evde gördüklerinden sonra işin vahametinin daha büyük olduğunu gördüğünü ifade eden Demirkıran şöyle dedi: 
 "Gerçekten olay düşünüldüğünden daha vahim. Hatta biraz önce buzdolabının açarken buzdolabının içinde bir bebek pantolonu konmuş ve yanıyor, dumanlar çıkıyordu. Biz burada iken bizzat bu olayı yaşadık. Derler ki pencereler kapalı iken içerideki eşya dışarıda olabiliyor. Çocuğun montu kendisi buraya getirdiği halde ertesi gün montunu bulamıyor. Okula gittiğinde montu yanıyor, arkadaşları haber veriyor. Yorganlar yataklar yanmış durumda. Valilik tarafından yardım yapılıyor. Üç öğün yemek veriliyor. 
 TÜPLERİNİ BİLE AÇAMIYORLAR
  
 Tüplerini açamıyorlar; fakat işin ilginç tarafı, evde çocukların nenesine ait olan bir oda ile mutfakta hiçbir şey olmuyor. Diğer odalarda ve ailenin mutfak olarak kullandığı balkonda her zaman yangın çıkıyor. Dolayısıyla bu olay gerçekten incelemeye değer. Şu anda herhangi bir yorum yapmak istemiyorum. Ne yapılması gerekir niçin olmuş, bunlarla ilgili herhangi bir yorum yapmak istemiyorum. Ama biz her türlü desteği ve bu ailenin karşı karşıya kaldığı bu olaydan kurtulması için gereken her türlü yardımı yapacağız." 
 Aile reisi Zeki Toprak, her taraftan yardım için arandıklarını belirterek, "Yurt dışından da aradılar. Allah razı olsun vali bey her türlü desteği veriyor. Milletvekilimiz de geldi. Ben maddi bir şey aramıyorum. Ben yalnızcı bu durumdan kurtulmak istiyorum" dedi. 
 AA