Polis artık adres tespiti yapmayacak
İçişleri Bakanlığı'nın genelgesiyle polisin adres tespiti işlemlerini takip etme uygulamasına son verildi. İçişleri Bakanı İdris Naim Şahin imzasıyla 81 il valiliğine, İçişleri Bakanlığının ilgili birimlerine ve bakanlıklara gönderilen genelgede, polisin adres tespiti işlemlerini takip etmesi uygulamasına son verildiği belirtildi. Görev alanlarıyla doğrudan alakalı olmayan birtakım adres tespiti işlemlerinin polisten talep edildiğine dikkat çekilen genelgede, bu tip taleplerin polisin asli görevini yapmasını engelleyecek derecede fazla olduğu vurgulandı.

Genelgede, geçmişte posta hizmetlerinin sınırlı imkanlarından dolayı polise belirli bir alanda adres tespiti görevi verildiği hatırlatılıp, yürürlüğe giren Kimlik Paylaşım ve Adres Kayıt Sistemleri ile polisin artık adres tespiti yapmasına gerek kalmadığı ifade edildi.

Kimlik Paylaşım Sistemi'nin birçok kurum ve kuruluş tarafından etkin bir şekilde kullanılmadığına değinilerek, başta icra müdürlükleri olmak üzere ilgili kurum ve kuruluşlardan polise yapılan adres tespiti taleplerinin para, zaman ve iş gücü kaybına neden olduğu vurgulandı.

Adres tespiti işlemlerinin polisin görevleri arasından çıkarılarak, emniyet güçlerinin daha verimli ve kaliteli hizmet sunmalarının amaçlandığı belirtilen genelgede, mevzuatta adres tespiti konusunda polise doğrudan bir görev verilmediği anlatıldı.

Genelgede, devlet kurumlarının Adres Kayıt Sistemi'ni etkin olarak kullanması gerektiği ve ilgili kurumlardan araştırma yapılmaksızın veya Kimlik
Paylaşım Sistemi kullanılmaksızın polisten yerine getirilmesi istenen adres tespiti işlemlerinin işleme konulmaksızın talepte bulunan kuruma iade edileceği bildirildi.