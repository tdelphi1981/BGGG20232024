Diyarbakır'da patlama: 1 çocuk ağır yaralı
Diyarbakır'ın Dicle İlçesi'nde arazide bulduğu cismi ateşe atan 16 yaşındaki İbrahim Güzel, meydana gelen patlamada ağır yaralandı 
 Diyarbakır’ın Dicle İlçesine bağlı Kırkpınar Köyü’nde çobanlık yapan İbrahim Güzel, kırsal alanda metal bir cisim buldu. Yerde bulduğu cismi bir süre kurcalayan Güzel, daha sonra ısınmak için yaktığı ateşe attı.
 
 Metal cismin ateşe atılması sonucu büyük bir patlama meydana geldi. Cinsi belirlenemeyen maddenin patlaması sonucu İbrahim Güzel ağır yaralandı.
 
 Patlama sesi üzerine olay yerine gelen köylüler, ağır yaralı İbrahim Güzel’i Diyarbakır Dicle Üniversitesi Hastanesi’ne kaldırdı. İbrahim Güzel burada yapılan ilk müdahalenin ardından Diyarbakır Eğitim ve Araştırma Hastanesine sevk edildi. 
 
 Bölgeye gönderilen uzmanların incelemeleri devam ederken, patlayıcının cinsinin belirlenmesine çalışılıyor. Olayla ilgili soruşturma sürüyor.
 
 
 Felat BOZARSLAN/ DİYARBAKIR,(DHA)