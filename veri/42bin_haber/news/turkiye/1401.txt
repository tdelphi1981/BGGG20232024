Bodrum'u lodos vurdu
 
 Bodrum İlçesi’nde dün akşam saatlerinde başlayan ve saatteki hızı 70 kilometreyi bulan şiddetli lodos zor anlar yaşattı. Bodrum şehir merkezindeki Kumbahçe sahili, Paşatarlası koyu, Bitez, Ortakent- Yahşi ve Turgutreis beldeleri sahilindeki küçük balıkçı kayıkları hasar görürken, lodosun getirdiği metrelerce yükseklikteki dev dalgalar, birçok ev ve işyerini sular altında bıraktı. Bazı işyeri sahipleri, kapı ve balkon önlerine kum torbalarıyla setler yapıp dalgaların etkisini azaltmaya çalıştı. Sahildeki bazı ahşap iskeleler hasar gördü.
 
 FERİBOT SEFERLERİ İPTAL
 
 Bugün yapılması gereken Bodrum- İstanköy (Kos)- Bodrum ve Bodrum- Datça feribot seferleri, dalga yüksekliğinin açık denizde 5 metreyi aşması nedeniyle iptal edildi. Güllük Limanı’ndan sabah saatlerinde hareket ederek İsrail’e gitmekte olan kuru yük gemileri çareyi Bodrum koylarına ve Kara Ada önüne sığınmakta buldu. Şiddetli lodosun Bodrum’da iki gün daha etkisini sürdüreceği belirtildi.
 
 Yaşar ANTER / BODRUM (Muğla), (DHA)