Doğurduğu bebeği sulama kanalına attı
 
 Merkez Yüreğir İlçesi’ne bağlı Abdioğlu Özler Mahallesi Çorak mevkisindeki mısır tarlasında 9 Temmuz 2011’de sulama yapan işçiler, sulama borusunun içinde bebek cesedi görünce jandarmaya haber verdi. 
 Ayak ve vücudu borunun içine girmiş, kolları ve kafası dışarıda olan kız bebekle ilgili gazetelerde çıkan haberler üzerine jandarmayı arayan bir kişi, bebeğin annesinin tarım işçisi Elif Akgül olduğu yönünde ihbarda bulundu. 
 Olay tarihinde 17 yaşında olan Elif Akgül, gözaltına alınarak sorgulandı. Akgül, sorgusunda bebeği kendisinin doğurduğunu itiraf etti. Yapılan DNA testinde de ölen bebek ile Elif Akgül’ün DNA örnekleri birbirini tuttu. Elif Akgül, nöbetçi mahkeme tarafından tutuklanarak Karataş Kadın Cezaevi’ne konuldu. 
 ’ÖLÜ DOĞDU’ SAVUNMASI 
 Sanık Elif Akgül hakkında Adana 1’inci Ağır Ceza Mahkemesi’nde, ’kasten öldürme’ suçlamasıyla ağırlaştırılmış ömür boyu hapis cezası istemiyle dava açıldı. Olay tarihinde sanığın yaşının küçük olması nedeniyle indirim maddelerinin de uygulanması istendi. Duruşmalarda suçlamaları kabul etmeyen Elif Akgül, kendini şöyle savundu: 
 "Nişanlımdan hamile kalmıştım. Bunu etrafımdan gizliyordum. O gün başkasına ait kimlikle sağlık ocağına muayene olmaya gittim. Tekrar çalıştığım yere dönerken sulama kanalında yüzümü yıkamak istedim. Bu esnada doğum oldu. Bebeğe baktığımda ölüydü. Hiç ağlama sesi gelmiyordu. Gömemedim, suya bıraktım. Kesinlikle bebeğimi bilerek öldürmedim. Düşük olması için de çalışmadım. Bebek sağ doğsaydı, ailemden ayrılıp nişanlıma kaçacaktım." 
 Adli Tıp Kurumu raporunda da, bebeğin kesin ölüm nedeni tam olarak saptanamadı. Raporu ve delillerin toplanmasını gözeten mahkeme heyeti Elif Akgül’ü, yurtdışına çıkış yasağı koyup tahliye etti. 
 CEZADA İNDİRİM YAPILDI 
 Adana 1’inci Ağır Ceza Mahkemesi’nde karar duruşmasına çıkan Elif Akgül, önceki savunmalarını yineleyerek, "Çocuk sağ doğmamıştı, ben kesinlikle öldürmedim" dedi. Mahkeme heyeti, Elif Akgül’ü önce ağırlaştırılmış ömür boyu hapis cezasına çarptırdı. 
 Olay tarihinde Akgül’ün 15 yaşından büyük ve 18 yaşından küçük olduğunu değerlendiren mahkeme heyeti, cezayı 20 yıla indirdi. Elif Akgül’ün sabıkasız oluşunu lehine indirim nedeni sayan mahkeme heyeti, 6’da 1 oranında indirime giderek sanığa 16 yıl 8 ay hapis cezası verdi. Yurtdışına çıkış yasağı süren Elif Akgül, cezası Yargıtay tarafından onanırsa cezaevine konulacak. 
 DHA