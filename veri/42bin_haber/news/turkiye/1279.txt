2 metre kar ve eksi 20 derecede PKK'ya operasyon
 
 Güvenlik birimlerinin yaptığı teknik takip ve istihbarat çalışmaları sonucu Munzur Vadisi’ndeki Aşağıtorunoba Köyü kırsal alanında, bir mağara içerisinde bulunduğu belirlenen 20 kadır PKK’lıyı etkisiz hale getirmek için şafak vakti operasyon düzenlendi. 
 
 Tunceli Jandarma Komutanlığı ve 4’üncü Komando Tugay Komutanlığı’na bağlı zırhlı araçlar ile bölgeye karadan özel eğitimli komando timleri sevk edildi. Büyük bir gizlilik içerisinde yürütülen operasyon sırasında, gürültü çıkarıp örgüt üyelerinin kaçmasına yol açmamak için hava unsurları kullanılmadı. Bölgenin ormanlık, sarp kayalıklarla çevrili olması ve uzun meşe ağaçlarıyla çevrili olması nedeniyle de helikopterlerin kullanılmadığı belirtildi.
 
 BİRLİKLER GERİ DÖNDÜ
 
 Bölgeye karadan zırhlı araçlarla giden özel eğitimli birlikler, 20 PKK’lının gizlendiği vadiye ulaşmaya çalıştı. Ancak coğrafik yapı, 2 metreye varan kar kalınlığı, çığ riski ve eksi 20 derecedeki soğuk hava nedeniyle zorlukla ilerleyen birliklerden bir kısmı, akşam saatlerine doğru geri dönmek zorunda kaldı. PKK’lıların kaldığı bölge, insansız hava araçlarıyla sıkı kontrol altına altında tutulduğu belirtildi.
 
 KİRPİ YAN YATTI
 
 Munzur Vadisi içinde düzenlenen operasyondan dönen ve içinde yaklaşık 15 özel eğitimli komandonun bulunduğu Kirpi tipi zırhlı bir araç, Aşağıtorunoba Köyü yakınlarında yol kenarında yan yattı. Bölgeye sevk edilen çok sayıda zırhlı askeri araç ve kurtarma ekiplerinin yaklaşık 4 saat süren çalışmaları sonucu, kimsenin yaralanmadığı olayda, kar kalınlığının bir metreyi aştığı yol kenarındaki şarampolde yan yatan askeri araç kurtarılarak tekrar Tunceli’ye getirildi. Kurtarma çalışmalarının devam ettiği 4 saat boyunca Tunceli- Ovacık karayolunda araç trafiği çift yönlü kesildi.
 
 Ferit DEMİR/TUNCELİ, (DHA)