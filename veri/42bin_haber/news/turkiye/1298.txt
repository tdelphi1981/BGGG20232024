Böbreği 7 kilo oldu
 
 Şiddetli ağrı sebebiyle genel kontrol yaptırmak için Denizli Devlet Hastanesi’ne başvuran Muhammet Aydoğan’ın (23), böbreğinde büyüme olduğu saptandı. Yapılan tetkikler sonucunda, doğumsal böbrek çıkışı darlığına bağlı olarak, idrarı böbrekte biriken Aydoğan’ın sol böbreğinin kistik bir yapıya ulaştığı ve karın içinin yaklaşık yüzde 80’ini kapladığı görüldü. 
 Doğumundan itibaren idrarla dolan böbreğin yırtılabileceği ve hasarın önlenemeyeceği anlaşılınca, böbreğin alınmasına karar verildi. Üroloji Uzmanı Dr. Keçelioğlu tarafından ameliyat edilen Aydoğan’ın 7 kilo ağırlığındaki böbreği ameliyatla alındı. 
 Keçelioğlu yaptığı açıklamada, idrar kanalının darlığı sebebiyle hastanın böbreğinin idrar dolu bir kese haline geldiğini belirterek, normal büyüklüğü 160 gram olması gereken böbreğin büyümesi sonucunda hastadan yaklaşık 7 kilo ağırlığında böbrek çıkarıldığını kaydetti. 
 Keçelioğlu şunları söyledi: " Anne karnında başlamak üzere hayatın herhangi bir döneminde üreteropelvik darlıkla ilgili sıkıntılar yaşanabilir. Tüm yaş gruplarında görülebilir. Erkek çocuklarda kız çocuklara göre iki kat daha sık görülür. Sol tarafta yüzde 67 daha sıktır. Gerçek sebebi net değildir. Anne karnında böbrek ve idrar borucuğunun oluşması sırasında ortaya çıkan bir seri yapısal bozukluk olduğuna inanılmaktadır. Tedavi etmemiş olsaydık, zamanla karın içi enfeksiyonları ve kana yayılan enfeksiyonlar nedeniyle hasta hayatını kaybedebilirdi" dedi. 
 AA 