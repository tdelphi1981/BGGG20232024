Diyarbakır'da patlama
 
 Edinilen bilgiye göre, Sur ilçesi Dicle Mahallesi'ndeki metruk bir evde meydana gelen patlamada, Mustafa P. (19) yaralandı.
 
 Yaralı, kaldırıldığı Diyarbakır Eğitim ve Araştırma Hastanesi'nde yapılan ilk müdahalenin ardından Dicle Üniversitesi Tıp Fakültesi'ne sevk edildi.
 
 Patlamanın olduğu yere basın mensupları alınmazken, Diyarbakır Emniyet Müdürlüğü Olay Yeri İnceleme ekiplerinin araştırması sürüyor.
 
 Emniyet kaynakları, patlamanın el yapımı bomba hazırlanırken meydana geldiği ve olay yerinde patlayıcı yapımında kullanılan çok sayıda malzeme bulunduğunu bildirdi.
 
 KOPAN PARMAKLARI POLİS BULDU
 
 Patlamada 19 yaşındaki M.P.’nin sol el parmakları koptu. Ağır yaralanan M.P.’nin kopan 2 parmağı olay yerinde bulan polis hastaneye yetiştirdi.
 
 Hayati tehlikesi bulunan ve kanaması devam eden M.P.’nin bilgilerini alan polis kendisine nasıl yaralandığını sordu. Önce nasıl yaralandığını anlatmayan M.P., daha sonra metruk evde meydana gelen patlamada yaralandığını söyledi. Acil serviste tedavi altına alınan M.P.’yi muayene eden doktorlar parmaklarının bulunmasını istedi.
 
 Olay yerine giden ekipler M.P.’nin kopan 2 parmağını evde buldu. Durumu ciddileşen M.P., Dicle Üniversitesi Tıp Fakültesi Hastanesi’ne sevk edilirken, polis parmakları hastaneye götürdü. Ameliyata alınan M.P.’nin hayati tehlikesinin sürdüğü belirtti.
 
  