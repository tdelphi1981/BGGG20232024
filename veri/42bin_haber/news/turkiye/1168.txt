Bakan Çelik'e ilginç hoşgeldin kutlaması
 
 Adana’da fotoğraf stüdyosu sahibi 41 yaşındaki Şehmuz Baysal, AK Parti Adana Milletvekili Ömer Çelik’in Kültür ve Turizm Bakanı olmasına çok sevinip, 8 adeti 10 lira olan vesikalık fotoğrafları bir gün boyunca ücretsiz çekti. 
 Fotoğraf stüdyosu sahibi Şehmuz Baysal, TBMM’de 14 milletvekili ile temsil edilen Adana’ya 11 yıl sonra bakanlık verilmesini, bedava vesikalık fotoğraf kampanyası ile kutladı. AK Parti Dış İlişkilerden Sorumlu Genel Başkan Yardımcısı Ömer Çelik’in Kültür ve Turizm Bakanı olarak kabineye girmesine çok sevinen Şemhuz Baysal, işyerinin vitrinine ’Adana’nın ağabeyi Ömer Çelik Türkiye’nin Bakanı oldu. Bugün vesikalıklar ücretsiz’ yazılı döviz astı. 
 İlginç kutlama nedeniyle ziyaretçi akınına uğrayan Şehmuz Baysal, "Normal günlerde 5-10 kişi vesikalık çektirirdi. Promosyonu duyan geldi. Saymadım ama yüzlerce kişinin vesikalık fotoğrafını çektim" dedi. 15 yıldır fotoğrafçılık yaptığını belirten Baysal, "11 yıldan beri Adanamız bir bakanlık koltuğu görmedi. Kentimizin çok sevdiği sayın Ömer Çelik’in Kültür ve Turizm Bakanlığı’na getirildiğini öğrenince kutlama yapmak istedim. Ben küçük bir esnafım, kent milliyetçiliğinin de oluşması için çaba harcayan bir insanım. Kendi çapımda bir şeyler yapmak istedim. Aklıma bu fikir geldi, sabah 06.00’dan 22.00’ye kadar vesikalık fotoğraf çekimlerini ücretsiz yapmak istedim" diye konuştu. 
 DHA