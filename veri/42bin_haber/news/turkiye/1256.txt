AK Parti Kadın Kolları Başkanı'nın villasında yangın
 
  Yatak odasındaki klimanın patlaması sonucu başlayan yangın, itfaiye ekiplerince söndürüldü. Dışarıda olduğu sırada çıkan yangını haber alarak apar topar evine dönen Altuğlu, villada bulunan anne ve babasının yaralanmadıklarını görünce rahat bir nefes aldı
 
 Bodrum’a bağlı Torba Mahallesi Atatürk Caddesi Beste Sokak 1 numarada bulunan Ak Parti Kadın Kolları Başkanı Nural Altuğlu’nun villasında, bugün saat 20.00 sıralarında yangın çıktı. Altuğlu’nun babası Sabri Altuğlu (70), annesi Servet Altuğlu (65) ve komşularının bulunduğu sırada villanın üçüncü katında başlayan alevler, itfaiye ekiplerine bildirildi. Duman içinde kalan villada bulunanlar panik içinde dışarı çıkarken, ihbar üzerine gelen itfaiye de yangını diğer odalara sıçramadan söndürdü. Yangının ilk incelemeye göre, yatak odasında klimanın patlaması sonucu çıktığının belirlendiği bildirildi.
 
 Yangını özel bir kursta emlak danışmanlığı eğitimi aldığı sırada haber alan Altuğlu, panik içerisinde villaya geldi. Anne ve babasını yara almadan yangından kurtulduğunu gören Altuğlu, rahat bir nefes aldı. Gözyaşı döken ve uzun bir süre kendine gelemeyen Altuğlu, "Evinde yangın çıkmış dediklerinde aklımı yitirecek gibi olmuştum, Annem babamın durumunun iyi olduğunu görünce çok rahatladım" dedi. Sabri Altuğlu "Yukarıdaki yatak odasından önce patlama ardından elektrikler kesildi, binanın içi birden dumanla doldu boğulacak gibi olduk, kendimizi güçlükle dışarı atabildik, önemli olan canımıza bir şey olmaması" dedi. Yangınla ilgili soruşturma başlatıldı.
 
 Yaşar ANTER/BODRUM (Muğla), (DHA)