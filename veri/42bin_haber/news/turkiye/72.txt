Yabancılar en çok Antalya'dan taşınmaz alıyor
Yabancılar en çok Antalya, Muğla ve Aydın'dan taşınmaz alıyor 
 Çevre ve Şehircilik Bakanı Erdoğan Bayraktar, CHP Balıkesir Milletvekili Ayşe Nedret Akova’nın soru önergesine, yazılı yanıt verdi. Bayraktar, 1923-2002 yılları arasında yabancı uyruklu gerçek kişilerin 127 ana taşınmaz, 133 kat mülkiyeti edindiğini belirterek, kayıtlarında yabancı tüzel kişilerin taşınmaz edinimine rastlanmadığını ifade etti. 
 Yabancı gerçek kişilerin 2002’den bugüne kadar 22 bin 136 ana taşınmaz, 75 bin 632 kat mülkiyeti, yabancı tüzel kişilerin de toplam 549 taşınmaz edindiğini bildiren Bayraktar, "Yabancı tüzel kişilerin taşınmaz edinimlerinde yüzölçüm sınırlandırılması bulunmamaktadır. Yabancı gerçek kişilerde ise herhangi bir ilimizde yüzde 10 sınırı geçilmemiştir. Ancak mevcut Suriye kayıtlarından ötürü Hatay, Kilis ve Mardin’de yüzde 10 sınırının üstünde görülmektedir" dedi. 
 Bayraktar, yabancı tüzel kişilerin en çok taşınmaz edindiği illerin Trabzon, İzmir, İstanbul, Diyarbakır, Antalya ve Samsun şeklinde sıralandığını kaydetti. Bayraktar’ın verdiği bilgiye göre, taşınmaz sayısına göre yabancı gerçek kişilerin en çok taşınmaz edindiği ilk 10 il; Antalya, Muğla, Aydın, İstanbul, Bursa, İzmir, Mersin, Ankara, Hatay ve Balıkesir; taşınmaz alanlarına göre ise Muğla, Antalya, Aydın, İzmir, Hatay, İstanbul, Adana, Bursa, Konya ve Ankara. 
 
 Türkiye’de en çok taşınmaz edinen ilk 10 ülke ise taşınmaz sayısına göre İngiltere, Almanya, Yunanistan, Rusya, İrlanda, Hollanda, Danimarka, Norveç, Belçika ve Avusturya. Taşınmaz alanlarına göre dağılım ise şöyle; Almanya, İngiltere, Avusturya, Yunanistan, Hollanda, KKTC, Danimarka, Fransa, İrlanda ve Rusya. 
 AA