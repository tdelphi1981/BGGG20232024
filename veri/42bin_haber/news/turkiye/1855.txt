Cezaevi nakil aracı devrildi: 28 yaralı
Sivas'ta mahkum sevkiyatı yapan cezaevi aracının buzlanan yolda devrilmesi sonucu aralarında askerler ve mahkumların da bulunduğu 28 kişi yaralandı.(DHA) -- Kaza 01.10 sıralarında Sivas-Ankara karayolu, Köklüce Köyü yakınlarında meydana geldi. 

Sivas Kapalı Cezaevi'nden, Tekirdağ'a mahkum götürmek üzere yola çıkan Yunus Emre Selvi yönetimindeki 58 TN 580 plakalı cezaevi otobüsü, yolda oluşan buzlanma nedeni ile kontrolden çıkarak devrildi. 

Kazada şoför Yunus Emre Selvi ile birlikte 14 asker, 12 mahkum ve 1 yedek şoför olmak üzere toplam 28 kişi yaralandı. 

Yaralılar olay yerine sevk edilen ambulanslar ile Sivas'ta bulunan Numune, Devlet ve Cumhuriyet Üniversitesi Tıp Fakültesi hastanelerine kaldırılarak tedaviye alındı. 

Şoför Yunus Emre Selvi'nin hayati tehlikesinin bulunduğu öğrenilirken, diğer yaralıların durumlarının iyi olduğu belirtildi. 

Kaza sonrası mahkumları taşıyan araç olay yerinden kaldırıldı. 

Kazayla ilgili soruşturma başlatıldı.