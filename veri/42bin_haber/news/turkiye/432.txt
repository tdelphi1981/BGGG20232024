Sahte stajyer hemşire hastaneyi karıştırdı
Kendisini Çorlu Sağlık Meslek Lisesi'nde eğitim gören öğrenci olarak tanıtan ve Tekirdağ Devlet Hastanesi'nde stajer hemşire kıyafeti giyerek staj yapmaya başlayan Kız Meslek Lisesi 11'inci sınıf öğrencisi 17 yaşındaki S.Ö.'nün yalanını, hastaneye gelen bir arkadaşı ortaya çıkarttı 
 Tekirdağ Kız Meslek Lisesi 11’inci sınıf öğrencisi S.Ö, ailesinden habersiz üzerine hemşire kıyafeti giyerek Tekirdağ Devlet Hastanesi Acil Servisi’ne giderek, Çorlu’da Sağlık Meslek Lisesi’nde son sınıf öğrencisi olduğunu, hastanede staja başladığını Acil Servis’teki görevlilere bildirdi. 
 Hiç bir evrak alınmadan kendisini hastaneye kabul ettiren sahte stajyer hemşire, üç gün süre ile acil serviste görev yaptı. S.Ö.’nün yalanını, hastaneye muayene olmak için gelen bir arkadaşı ortaya çıkarttı. 
 Adı öğrenilemeyen S.Ö.’nün kız arkadaşı, muayene olmak için acil servise gitti. Burada sınıf arkadaşı S.Ö.’yü stajer hemşire kıyafetleri ile görünce durumu annesine anlattı. Annesi de Sağlık Bakanlığı İletişim Merkezi’ni (SABİM) aradı. SABİM de gelen ihbarın incelenmesini istedi. Yapılan incelemenin ardından hastane yönetimi, hiç bir staj başvuru evrağı olmayan S.Ö.’yü hastaneden uzaklaştırarak soruşturma başlattı. 
 HASTANE YÖNETİCİSİ: SORUŞTURMA BAŞLATTIK
  
 Tekirdağ Devlet Hastanesi Hastane Yöneticisi Dr. Raif Üzmez, olayı doğrulayarak şunları söyledi: "Bir bayan tarafından SABİM’e şikayette bulunulmuş. Biz bunun üzerine olayla ilgili inceleme başlattık. 
 S.Ö isimli Tekirdağ Kız Meslek Lisesi öğrencisi bir kız hastanemize gelerek sağlık meslek lisesi öğrencisi olduğunu staj yapmak istediğini söylemiş. Üzerinde de hemşire kıyafeti olan bu kız, hastanede dolaşmış. Hemşireliğe merakı olan bir kız olduğunu düşünüyoruz. Güvenlik kamera görüntülerini inceledik. Bahse konu kızın hemşire kıyafetleri ile hastanede dolaşması var. Hemşire arkadaşlarla çay içiyor. Ama enjeksiyon yaptığına dair bir görüntüye ulaşamadık. Enjeksiyon odasına girip çıkarken görüntüsü yok. Acil servise geceleri bir kaç akşam takılmış. Enjeksiyon yaptığı doğru değil. Çünkü enjeksiyon yapan hemşire mutlaka imza atıyor. Konuyu polise de bildirdik. Polis tutanak tuttu. Olayla ilgili soruşturmamız sürüyor." 
 DHA