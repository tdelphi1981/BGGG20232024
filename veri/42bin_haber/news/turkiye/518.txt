Atatürk portreleri çöpten çıktı
Muğla'nın Dalaman İlçesi'ndeki bir çöp konteynerinde bulunan Atatürk portresi, İstiklal Marşı ve Gençliğe Hitabe panoları bulundu. Öztaş Anadolu Lisesi'ne ait olduğu belirlenen panolarla ilgili adli ve idari soruşturma başlatıldı. 
Dalaman'da saat 17.30 sıralarında, Havalimanı Yolu üzerindeki çöp konteynerinde yoldan geçenler, 10 Atatürk portresi ile İstiklal Marşı ve Gençliğe Hitabe panosu buldu. Büyük şaşkınlık yaşayan vatandaşlar, durumu Dalaman İlçe Emniyet Müdürlüğü'ne bildirip, sorumlular hakkında şikayetçi oldu. Vatandaşlar, CHP Dalaman İlçe Teşkilatı'nı telefonla arayıp, konuyla ilgili bilgi verip, tepkilerini dile getirdi. CHP Dalaman İlçe Başkanı Erol Ertunç, CHP Dalaman Kadın Kolları Başkanı Ülkü Yeşiltuna ve bazı partililer olay yerine gelip, duyarlı vatandaşlarla birlikte çöpteki panoları çıkarıp, evlerine götürdü. Çöp konteynerine 20 metre mesafedeki Öztaş Anadolu Lisesi'ne ait olduğu sanılan panolarla ilgili polis adli soruşturma başlattı. 
 CHP Dalaman İlçe Teşkilatı Başkanı Erol Ertunç, okul müdür yardımcısıyla yaptıkları görüşmede, panoları temizlik çalışması sonrasında müstahdemin çöpe attığını öğrendiklerini belirterek, "Durumu öğrenir öğrenmez okul idaresi, duruma tepki gösterip, çöpteki panoların bir kısmını toplatmış. Ama, tamamını alamadan vatandaşlar görmüş" dedi. 
Dalaman İlçe Milli Eğitim Müdürü Metin Engin de konuyla ilgili idari soruşturma başlattıklarını belirterek, "Çöpe atılan Atatürk portreleri ile İstiklal Marşı ve Gençliğe Hitabe panoları miadını doldurmuş. Bu nedenle kullanılmayıp, imha edilmesi gerikiyordu. Ancak, imhanın çöpe atılarak yapılmaması gerekiyordu. Bu konuda hizmetlilerin bilinçsizliği söz konusu olduğundan bu konuda hassasiyet göstermeyen ilgililer hakkında gereken neyse yapılacak" dedi.