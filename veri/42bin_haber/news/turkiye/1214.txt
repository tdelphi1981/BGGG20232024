Sezon bitmeden hepsini vurdular
 
 Türkiye’de 1981 yılında ilk kez Antalya Düzlerçamı’nda yaban keçisi ile başlatılan ve her yıl daha da gelişen av turizmi kapsamında, Doğa Koruma ve Milli Parklar Genel Müdürlüğü’nce 2012- 2013 av sezonu için yurt çapında avlanacak 545 hayvan belirlendi. 
 Bu av sezonu için yerli veya yabancı avcılar tarafından vurulması için belirlenen 313 yaban keçisi, 6 anadolu yaban koyunu, 31 dağ keçisi (Şamua), 20 ceylan, 17 melez yaban keçisi, 60 kızılgeyik ve 98 karaca, av turizmi için gelenler tarafından vuruldu. 
 Avcılar, av başına 49 bin 500 lira ile en yüksek ödemeyi vurdukları ceylanlar için yaparken, anadolu yaban koyunu için de av başına 45 bin lira ödedi. Kızılgeyikler için av başına 6 bin 500, yaban keçileri için 3 bin lira ödeyen avcılar, dağ keçisi başına 4 bin, melez yaban keçisi başına da 2 bin 500 lira ödedi. En düşük av ücreti ise bin 500 lira ile karacalar için oldu. Ayrılan tüm kotalar, sezonun sona ereceği Mart ayı gelmeden doldu. Yeni av sahaları ve avlanacak hayvanların sayısı Nisan ayında açıklanacak. 
 1 AVCI TURİST, 15 TATİLCİYE BEDEL 
  
 Taurus Safaris firması sahibi Yusuf Orhun, alternatif turizm alanlarından av turizmi için Türkiye’ye yılda 500- 600 arasında yabancı avcının geldiğini belirtti. Orhun, her yıl belirlenen avlak sahalar ve avlanacak hayvanlar ve sayılarına göre avcılık faaliyetlerinin sürdürüldüğünü kaydetti. Dünyada av turizminin önemli yer tuttuğunu belirten Orhun, Türkiye’ye av turizmi amaçlı gelen her bir turistin, klasik tatil amaçlı gelen 15 turistin bırakacağı kadar para bıraktığını söyledi. 
 DHA