Askeri araç kullanımında düzenleme
Motosiklet (A2) ve traktör (F) ehliyetine sahip er ve erbaş da askeri araç kullanabilecek. 
Ancak, A2 sınıfı trafik sürücü belgesine sahip personele sadece motosiklet kullandırılacak.

"Er ve Erbaş Sınıfından Askeri Araç Sürücülerinin Özel Sınavları ve Belge Verme İşlemlerinin Usulü ve Bu Belgelerle Hangi Cins Taşıtların Nerelerde Kullanılacağına Dair Yönetmelikte Değişiklik Yapılmasına Dair Yönetmelik" Resmi Gazete'de yayımlanarak yürürlüğe girdi.

Yönetmelik değişikliğine göre, Silahlı Kuvvetler'de mevcut tekerlekli ve tırtıllı araçlarla, tekerlekli ve tırtıllı iş makineleri trafik ve askeri sürücü belgeli askeri personel tarafından kullanılacak.

Yönetmeliğin "Askeri Sürücü Belgelerinin Veriliş Kullanış Esasları" başlıklı 5. maddesi, "Trafik Sürücü Belgeli Personele Askeri Sürücü Belgelerinin Veriliş ve Kullanılış Esasları" başlığıyla yeniden düzenlendi.

Buna göre, trafik sürücü belgesine sahip personel, sürücü eğitim merkezlerinde ve/veya yetki verilmiş birliklerde, taktik tekerlekli araçlar ile A2, C, D, E ve F sınıfı trafik sürücü belgelerinin kullanmaya yetki verdiği idari hizmet araçları için asgari bir hafta süreyle, B sınıfı sürücü belgesinin
kullanmaya yetki verdiği idari hizmet araçları için ise asgari bir gün süreyle sürücü intibak eğitimine tabi tutulacak.

Eğitim sonunda eğitimi veren eğitim merkezleri ve/veya yetki verilmiş birlikler tarafından yapılacak sınavda başarılı olanlara askeri sürücü belgesi verilecek.

Birinci fıkra uyarınca sürücü intibak eğitimine tabi tutularak askeri sürücü belgesi alan personel, sürücü belgelerinde yazılı araçlardan başka tekerlekli araçları kullanacaklarsa birliklerince taktik tekerlekli araçlar ile A2, C, D, E ve F sınıfı trafik sürücü belgelerinin kullanmaya yetki verdiği idari
hizmet araçları için asgari bir hafta süreyle, B sınıfı sürücü belgesinin kullanmaya yetki verdiği idari hizmet araçları için ise asgari bir gün süreyle sürücü intibak eğitimine tabi tutulacak.

Eğitimi bitiren sürücüler, en yakın sürücü eğitim merkezlerine ve/veya yetki verilmiş birliklere sevk edilerek sınav yapılacak. Başarı gösterenlerin belgeleri, kullanacakları araç tipi yazılarak onaylanacak. Sürücü intibak eğitimi ve sınavı, kullanılacak değişik her tip taktik tekerlekli araç ile A2, B, C, D, E ve F sınıfı trafik sürücü belgesinin yetki verdiği idari hizmet araçları için tekrar edilecek.

Kreyn, kurtarıcı araç, iş makinesi, istif aracı, tank, zırhlı personel taşıyıcı, kundağı motorlu top, kar üstü aracı ve motorlu kar kızağı sürücüsü/operatörü gibi görevlerde kullanılacak askeri personelin, kullanacakları özel tip askeri araç/iş makinesi kullanma eğitimi, kuvvet komutanlıklarının, Jandarma Genel Komutanlığı'nın ve Sahil Güvenlik Komutanlığı'nın belirleyeceği esaslara uygun olarak kendi sınıf eğitimi merkezlerinde, birlik veya kurumlarında yapılacak.

Bu personele kullanacakları araçların askeri sürücü/operatör belgeleri, kuvvet komutanlıkları, Jandarma Genel Komutanlığı ve Sahil Güvenlik Komutanlığı'nca belirlenecek birlik ve kurumlar nezdinde teşkil edilecek üç kişilik teknik bir heyet tarafından yapılacak sınavda başarılı olanlara
verilecek.

Personel, belgelerinde yazılı araçtan/iş makinesinden farklı bir araç/iş makinesi kullanacaksa bu eğitim ve sınav tekrar edilecek.

Askeri sürücü belgesine sahip personel, sadece belgesinde yazılı olan askeri araçları kullanabilecek.

Terhis olan veya ordudan ayrılan askeri personele ait askeri sürücü belgeleri geri alınarak, şahsi dosyası ile personelin kayıtlı bulunduğu askerlik şube başkanlığına gönderilecek.

Göreve sevk edilecek askeri sürücüler, kullanacağı aracı belirleyen askeri sürücü belgesi ile birlikte A2, B, C, D, E, F ve G sınıfı trafik sürücü belgelerinden birine sahip olmaları zorunlu olacak. A2 sınıfı trafik sürücü belgesine sahip personele sadece motosiklet kullandırılabilecek.