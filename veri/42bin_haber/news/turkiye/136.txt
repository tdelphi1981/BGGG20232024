'Kimsenin hayatı kararmasın'
Birinci Körfez Savaşı sırasında yanlışlıkla fırlatılan ve imha edilen Patriot füzesi parçalardan birinin başına gelmesiyle yüzde 65 yürüme engelli hale gelen patriotzede Murat aynı kaderi kimsenin yaşamasını istemiyor 
 Türkiye’nin Suriye sınırına Patriot füzesi yerleştirilmesiyle ilgili gelişmeleri kaygıyla izlediğini belirten ve şimdi 29 yaşında olan ’Patriotzede’ Murat Genç, "Ben savaş mağduruyum. 8 yaşında başıma düşen Patriot füzesinin parçası nedeniyle sakatlandım. Başka insanların hayatı kararmasın, dünyada savaş olmasın" dedi. 
 Başına füze parçasının düştüğü yerde duygusal anlar yaşayan Murat Genç, kendisine hiç yardımcı olunmadığını belirterek, hayatını sürdürmek ve evlenebilmek için ABD’li ve Türk yetkililerden çalışabileceği bir iş istedi. 
 FÜZE PARÇALARINDAN BİRİ BAŞINA DÜŞTÜ 
 1991’deki Körfez Savaşı sırasında Irak, İsrail’e Scud füzesi fırlatıp Türkiye’yi de tehdit edince, Adana’daki İncirlik Üssü çevresinde Patriot füze rampaları konuşlandırıldı. 22 Ocak 1991’de İncirlik Üssü’nden yanlışlıkla fırlatılan bir Patriot füzesi havada imha edilince füzenin parçalarından biri, Yüreğir'e bağlı Serinevler Mahallesi’ndeki evlerinin bulunduğu sokakta arkadaşlarıyla oynayan ilkokul 2’nci sınıf öğrencisi 8 yaşındaki Murat Genç’in başına düştü. 
 12 AMELİYAT GEÇİRDİ 
 Silahla vurulduğu sanılan Murat Genç ameliyat edilip, tedavi altına alınırken, yapılan incelemelerin ardından başına füze parçasının düştüğü saptandı. İncirlik Üssü’ndeki ABD’li yetkililer de hatalarını kabul ederek özür diledi. olaydan sonra 2 kez başından ve 10 defa da ayaklarından ameliyat olan, konuşmakta ve yürümekte güçlük çeken Murat Genç’e olayın daha fazla büyümemesi için İncirlik Üssü’nde görevli ABD’liler sahip çıktı. Babası İncirlik Üssü’nde işe alındı. Murat Genç, İncirlik Üssü’nde ABD’li doktorların gözetiminde 1 yıl boyunca ağırlıklı olarak fizik tedavi gördü. Ancak olay gündemden düşünce fizik tedavi sonlandırdı. 
 'KİMSENİN HAYATI KARARMASIN' 
 Yaşadıklarına karşın yaşama sıkıca tutunan Murat Genç, yürüteç yardımıyla güç de olsa yürüyor. Olay gününü anlatan Murat Genç "Saklambaç oynarken ebe oldum. Başıma birşey düşmüş. Ses gelip gelmediğini de hatırlamıyorum. Zaten çok küçüktüm" dedi. 
 Türkiye’nin Suriye sınırına Patriot füzesi yerleştirilmesine ilişkin gelişmeleri değerlendiren Murat Genç, "Ben savaş mağduruyum. Başka insanların hayatı kararmasın, dünyada savaş olmasın. Savaş olursa, benim gibi yaralanan olur, insanlar ölür, sakat kalır" dedi. 
 EVLENEBİLMEK İÇİN İŞ İSTİYOR 
 Başına düşen füze parçası nedeniyle yüzde 65 yürüme engelli hale gelen, yürümekte ve konuşmakta zorluk yaşayan Murat Genç "Bilgisayar başta olmak üzere çok sayıda mesleği yapabilmek için sertifikalarım var. İncirlik Üssü’nde ’engelli’ kadrosunda çalıştırılacaklar için açılan sınavı kazandım, ama 2 yıldır hala ’kadro açılmadığı’ gerekçesiyle işe alınmadım. Hayatımı sürdürmek ve evlenebilmek için ABD’li ve Türk yetkililerden iş istiyorum. İş olursa evleneceğim" dedi. 
 Yusuf Baştuğ/DHA