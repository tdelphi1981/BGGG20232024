Hocalar da üniversite yönetimlerini hedef aldı
ODTÜ'de yaşanan olayların ardından Marmara, İstanbul Teknik, Yıldız Teknik, Galatasaray ve Mimar Sinan üniversitelerinin yönetimlerinin ODTÜ'yü hedef alan ve öğrencileri şiddet ile suçlayan açıklamalarının ardından, bu üniversitelerdeki öğretim üyeleri de rektörlerinin yayınladığı bildiriye karşı bildiri kaleme aldı ve ODTÜ'lülere destek verdi. Marmara, İstanbul Teknik, Yıldız Teknik, Galatasaray ve Mimar Sinan üniversitelerinin yönetimlerinin ODTÜ'yü hedef alan açıklamalarının ardından, bu üniversitelerin öğretim üyeleri de bir karşı bildiri yayınlayarak, "Galatasaray Üniversitesi, İstanbul Üniversitesi, İstanbul Teknik Üniversitesi, Marmara Üniversitesi, Mimar Sinan Güzel Sanatlar Üniversitesi ve Yıldız Teknik Üniversitesi'nde görev yapmakta olan öğretim elemanları olarak bu açıklamaya hiçbir şekilde katılmadığımızı beyan ediyoruz" dediler.

"Hiçbir şekilde katılmıyoruz"

Görev yaptıkları üniversitelerin, ODTÜ'de yaşanan olaylarla ilgili yaptığı açıklamaları basından öerendiklerini belirten öğretim üyelerinin yayınladığı bildiri şöyle:

"ODTÜ'de yaşanan üzüntü ve kaygı verici olaylarla ilgili olarak üniversitelerimiz tarafından bir açıklama yapıldığını gazetelerden öğrendik. Biz, aşağıda imzası bulunan ve Galatasaray Üniversitesi, İstanbul Üniversitesi, İstanbul Teknik Üniversitesi, Marmara Üniversitesi, Mimar Sinan Güzel Sanatlar Üniversitesi ve Yıldız Teknik Üniversitesi'nde görev yapmakta olan öğretim elemanları olarak bu açıklamaya hiçbir şekilde katılmadığımızı beyan ediyoruz.

"ODTÜ'lülerin yanındayız"

ODTÜ'de yaşanan olaylarda öğrencilerin maruz kaldığı polis şiddetini kınıyoruz. ODTÜ'lü meslektaşlarımızın tüm ifadelerine rağmen, söz konusu açıklamayı yapan üniversite yönetimlerinin, polisin olayları başlattığı, olayların ilk aşamasından itibaren iyi niyetli davranmadığı ve orantısız güç kullandığı gerçeğini gözardı etmelerini manidar buluyoruz. Polis şiddeti karşısında tek vücut olarak tepki gösteren ODTÜ'lü meslektaşlarımızın ve öğrencilerin yanında olduğumuzun bilinmesini istiyoruz.

"İfade ve protesto hakkı üniversite ortamının ayrılmaz parçasıdır"

Üniversitenin özgürlüğü sadece öğretim elemanlarının araştırma ve ifade özgürlüğünden ibaret değildir. Öğrencilerin düşünce, ifade ve protesto özgürlükleri de üniversite ortamının ayrılmaz bir parçasıdır. Türkiye'de son yıllarda öğrenciler üzerinde artan baskılara sessiz kalan, akademik özgürlüklere yapılan müdahaleler karşısında susan üniversite yönetimlerinin, iktidarı elinde tutanlara hoş görünmek maksadıyla yaptıkları açıklama, akademi tarihine kara bir leke olarak düşmüştür.

Üniversiteler, iktidarların böbürleneceği projeler üreten, şirketlerin taşeronu gibi çalışan, kâr hedefine odaklanan imalathaneler değildir. Akademinin vazgeçilmez görevlerinden biri de, hiçbir baskı altında kalmadan, toplum ve iktidarı sorgulamak, bunlar hakkında bilimsel ve eleştirel görüşlerini dile getirmektir. Üniversiteler, güçlünün karşısına bilgi, bilim ve özgürlükçü düşünce ile çıkabilmelidir. Araştırma alanı fark etmeksizin akademik özgürlükler bir bütündür. Akademik özgürlüklere saygı gösterilmeyen kurumlarda, nasıl kullanılacağı ve neye hizmet edeceği sorgulanmaksızın üretilen bilginin, toplumlar üzerinde yıkıcı etkileri olabileceğini tarih bizlere birçok defa göstermiştir.

Bugün, baskıcı politikaların ana hedefi haline gelmiş olan ODTÜ'lü akademisyen ve öğrencilerin yanında yer almak, akademi ve demokrasi tarihi açısından vazgeçilmez bir sorumluluktur. Basit iktidar hesapları ve ikbal kaygıları ile ODTÜ'ye karşı tavır alan üniversite yönetimleri ve bu yönetimleri destekleyenler veya bu politikalar karşısında sessiz kalanlar, bu davranışlarının hesabını, akademik özgürlükler ve demokrasi tarihi önünde vermek zorunda kalacaklardır."

Bildirinin altında ise, imzalar, "Galatasaray Üniversitesi Öğretim Elemanları", "İstanbul Üniversitesi Öğretim Elemanları", "İstanbul Teknik Üniversitesi Öğretim Elemanları", "Marmara Üniversitesi Öğretim Elemanları", "Mimar Sinan Güzel Sanatlar Üniversitesi Öğretim Elemanları", "Yıldız Teknik Üniversitesi Öğretim Elemanları" şeklinde yer aldı.

Bu bildirinin ardından Yıldız Teknik Üniversitesi Rektörü Prof. Dr. İsmail Yüksek'ten bir açıklama geldi. Prof. Dr. Yüksek, "Öğrencilerimiz tabii ki sadece ders çalışmayacak. Aşkları, hobileri, siyasi görüşleri, ideolojileri de olacak ve bunları ifade edecekler. Ama çevresindekilere ve kendilerine zarar vermeden" dedi.

Bütün üniversitelerden açıklama geldi

Bir yandan İstanbul'daki 5 büyük üniversitenin hocaları ve öğrencileri ODTÜ'lü öğrencilere destek verirken öte yandan bugün de ODTÜ'deki olaylarda üniversite yönetimini ve öğrencileri suçlayan üniversiteler ve öğrenci birlikleri de açıklama yapanlar arasında katıldı. Gün boyu Türkiye'deki bütün üniversitelerin senatolarından açıklamalar geldi. Üniversiteler ve açıklamaları şöyle:

Necmettin Erbakan Üniversitesi Rektörlüğü: "Türkiye'nin darbeci geçmişiyle yüzleşme cesaretini gösterdiği bir dönemde bu tür olayların yeniden yaşanması oldukça manidardır."

Recep Tayyip Erdoğan Üniversitesi Senatosu: "Dünyada geniş yankılar uyandıran ilk milli keşif uydusunun uzaya fırlatılmasını provokasyonlarla farklı amaçlara alet etmeye çalışmak kabul edilemez."
 
Uşak Üniversitesi Senatosu: "ODTÜ yerleşkesinde yaşanan şiddet olayları ve kamu malına zarar verilmesi kabul edilemez."

Türk Hava Kurumu Üniversitesi Rektörü Prof. Dr. Ünsal Ban: "ODTÜ'deki çirkin olayları çıkartanlar, maalesef kendilerini izleyen diğer öğrenciler için birer utanç timsali olarak belleklere yerleşmişlerdir."

Adana Bilim ve Teknoloji Üniversitesi: "Şiddet içeren eylemlerin, yasa dışı gösterilerin öğrencilerle anılması çok üzücüdür. Kaba kuvvete başvurmak, taşla sopayla çözüm aramak hiçbir fikre hizmet edemez ve hiçbir fikir hedeflerine bu yöntemlerle ulaşamaz."

Atatürk Üniversitesi Senatosu: "Bu davranışları illegal örgütlerin eskiden beri devam ettirdikleri maksatlı tavırları olarak görüyoruz!"

Bartın Üniversitesi Senatosu: "Ortaya çıkan eylem ve saldırıları, barış ortamı, sağ duyu ve milli iradeye karşı bir tehdit olarak görüyor, olayları kınadığımızı kamuoyuna ilan ediyoruz."

Kafkas Üniversitesi Rektörlüğü: "Geleceğimizin teminatı gençlerimizin kendilerine yakışmayacak şekilde, başkalarının hak ve özgürlüklerine müdahale anlamına gelen bu ve benzer eylemlerde yer almasını Kafkas Üniversitesi Rektörlüğü olarak kınıyor, bu tür eylemleri asla doğru bulmuyoruz."

Karadeniz Teknik Üniversitesi Senatosu: "Göktürk-2 uydusunun uzaya gönderilmesi töreni esnasında ODTÜ yerleşkesinde meydana gelen, demokratik hak ve özgürlüklerin kullanılması sınırlarını aşan ve devlet büyüklerinin yüksek şahsiyetlerini hedef alan müessif olaylar, küresel aktörlerin Türkiye aleyhindeki emellerine hizmet etmiştir."

Mardin Artuklu Üniversitesi Rektörlüğü: "Sayın Başbakanımız Recep Tayyip Erdoğan'ın katıldığı bu tarihi anda, asli görevi olan eğitim ve öğretimle beraber sosyal gelişimin ve toplumsal uzlaşmanın sağlanmasına katkıda bulunarak, ülkenin her bakımdan gelişmesi ve güçlenmesine lokomotif görev yapması gereken bir üniversitede, tasvip edilemeyecek protesto olaylarının cereyan etmesi herkesi derinden üzmüştür."

Muş Alparslan Üniversitesi Rektörü Prof. Dr. İnanç: "Göktürk-2'nin uzaya fırlatılışını büyük bir heyecan ve gururla beklerken, ODTÜ'deki olaylar bu haklı gururu yaşamayı gölgede bırakmıştır." 

SAÜ Rektörü Prof. Dr. Elmas: "Göktürk-2 uydusunun gerek fırlatılması sırasında gerekse daha sonrasında meydana gelen olaylar konuyu asıl mecrasından saptırmıştır."

Süleyman Demirel Üniversitesi Senatosu: "SDÜ Senatosu olarak Başbakanımızın ve devletimizin üst düzey temsilcilerinin ODTÜ'deki bir törene gelişi esnasında ortaya çıkan çirkin eylem ve saldırıları kınıyoruz."

Trakya Üniversiteler Birliği: "Üniversitelerin bir kısım öğrencilerin taşlı, sopalı ve molotof kokteyli ile şiddet eylemlerine sahne olması, demokrasi, fikir özgürlüğü ve demokratik tepki adına üzüntü ve kaygı vericidir." 

Açıklama yapanlar arasında öğrenci konseyleri de vardı. Açıklama yapan öğrenci konseylerinin tümü, öğrencileri suçladı.

Kayseri Erciyes Üniversitesi Öğrenci Konsey Başkanı Aysen Tarcan: "Ülke çapında, uzay teknolojisi alanında atılan bu büyük adım, bir grup öğrencinin maksatlı davranışlarından dolayı gölgelenmiştir."

İstanbul Şehir Üniversitesi Öğrenci Birliği: "ODTÜ'de yaşanan olaylar protesto etme hakkının çok ötesine geçmiştir. Taş ve sopalarla yapılan eylemin bir protesto hakkı olarak değerlendirilmesi mümkün değildir, bu şiddet dilinin hakim olduğu olaylar hem fikirsel olarak hem de eylemsel olarak öğrencilik meziyetine yakışmamıştır."

SDÜ Öğrenci Konseyi Başkanı Feyzullah Tecirli: "Bizler, yaşadığımız topraklara yaraşır bir şekilde taş, sopa değil, uydu fırlatacak, silah değil, kalem tutacak ellere sahip gençler olmak gerektiği kanısındayız."

Bursa Teknik Üniversitesi Öğrenci Konseyi Başkanı Fatima Zehra Köse: "Taş ve sopa fırlatmak, devlet büyüklerine, ülkemizin polisine saldırı ve hakaretlerde bulunmak bir hak savunma biçimi değildir."

Ankara Üniversitesi Öğrenci Konseyi Başkanı Çağatay Zincirlioğlu: "Böyle tarihi bir gün şiddet eylemleri ile gölgelenmemeli"

Mersin Üniversitesi Öğrenci Konseyi Başkanı Harun Uzun: "Bir grup öğrencinin sergilediği yanlış davranışlar nedeniyle tüm üniversitenin ve üniversite gençliğinin ismi yanlış şekilde anılmamalıdır."