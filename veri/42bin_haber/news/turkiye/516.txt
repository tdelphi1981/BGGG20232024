İşkence sokakta başladı nezarette sürdü
İstanbul Fatih'te polislerin saldırısına uğrayan Ahmet Koca'ya yönelik karakoldaki görüntüler de ortaya çıktı. Görüntüler gözaltına alındıktan sonra metruk binaların olduğu alanda işkence gördüğünü anlatan Ahmet Koca'yı doğruluyor. Şehremini Polis Merkezi nezaretine getirildiğinde üstü başı paramparça halde olan Koca'ya eziyet nezarette de sürüyor. Birgün gazetesinden Ertuğrul Mavioğlu'nun haberine göre, doğum sancısı tutan yengesini hastaneye yetiştirmek isterken aracının önü Pulcu Sokak'ta polisler tarafından kesilen ve dövülerek gözaltına alınan izinli asker Koca, Langa'da Hamam Sokak'a götürülmüş ve gözaltına alındığı sırada başlayan işkence ile ağır hakaretler burada devam etmişti.

Nezarette kelepçe

Koca'nın polisler tarafından yaklaşık bir buçuk saat dövüldükten sonra üstü başı yırtılmış bir halde Şehremini Polis Merkezi'ne getirilerek nezarethaneye atıldığı biliniyordu ancak sonrasında ne yaşandığıysa nezarethane kamerasından alınan yeni görüntülerle ortaya çıktı.

Görüntülerde, Koca saat 03.17'de elleri kelepçeli olarak nezarethaneye atılıyor. Önce nezarethanenin dip köşesine giderek kusuyor. Ardından demir parmaklıkların yanına sallanarak yürüyen Koca, burada yere yığılıyor.

Karakol polisleri elleri kelepçeli olan Koca'nın yanına bir pet şişe dolusu su koyuyor. Fakat elleri kelepçeli olan Koca suyu içemiyor ve polislere sesleniyor. Polisler bu arada Koca'nın yanındaki cep telefonunu almadıklarını fark ediyor. Nezarethaneye girerek yerde yatan Koca'nın telefonunu alıyorlar. Bu sırada talebine rağmen Koca'ya yine su verilmiyor. Koca'nın ısrarları üzerine yaklaşık beş dakika sonra bir polis memuru Koca'nın başından aşağıya su döküyor. Koca bu sırada da su içemiyor. Nezarethanede elleri kelepçeli, ayakkabıları ayağından çıkmış vaziyette sancılar içinde kıvranan Koca, yere uzanıyor. Ardından doğrularak 03.39'da da kusmaya başlıyor. Nezarethanenin çıplak zeminine uzanan Koca, yan dönerek tekrar kusuyor. Bunun üzerine nezarethaneye giren polisler Koca'nın elindeki kelepçeyi çözerek yanlarında getirdikleri pet şişe suyu veriyorlar. Yeni ortaya çıkan görüntüler Koca'nın nezarethaneye atıldığı 03.17'den 03.40'a kadar elleri kelepçeli, gömleği ve atleti yırtık, çoraplarıyla nezarette tutulduğunu ortaya koyuyor.

03.40'da nezarethanenin kusmuk içinde olduğunu gören polisler, temizlik için Koca'yı dışarı çıkarıyorlar ancak herhangi bir sağlık müdahalesinde bulunmuyorlar. Koca, kayıtlara göre ancak 04.30'da Haseki Hastanesi'ne sevk ediliyor.

Görüntüler gerçeği ortaya koydu

Yeni ortaya çıkan görüntüler, Koca'nın işkenceye ilişkin savcıya verdiği ifadenin tümüyle doğru olduğunu gösterdi. Koca ifadesinde şöyle demişti:

"Polisler beni aracın arkasına atarcasına oturttular. 4 polis araçta yanıma oturdu. Araçla Yenikapı civarında rayların yakınında yıkık evlerin bulunduğu yere geldik. Davutpaşa Hamamı'nın sokağında karanlık bir noktada durup, araç içindeyken beni yeniden dövmeye başladılar. Bu durum tahminen 5 dakika kadar sürdü. Beni aracın dışına çıkardılar ve yine dövmeye başladılar. Ben can havliyle kelepçeli bir şekilde Küçük Langa Caddesi'ne doğru koşmaya başladım. Tahminen 4-5 dakika koştuktan sonra bitap şekilde yere düştüm. Kendime geldiğimde araç içindeydim. Araç Sirkeci yönüne doğru yarım saat boyunca ileri geri gidip geldi. Bu esnada bilincimi kaybettim. Bilincim açıldığında Şehremini Polis Merkezi'nin nezaretinde kelepçeli haldeydim. Kusarak kendime geldim. Sabah saatlerinde de Haseki Hastanesi'ne götürüldüm."

"Bu işkencedir"

Ahmet Koca'nın avukatı Efkan Bolaç, "Daha önceki görüntüler, müvekkilimin hem gözaltına alındıktan itibaren polislerin işkencesine maruz kaldığını gösteriyordu. Bu konuda savcılık 11 polis hakkında soruşturma açtı. Yeni görüntüler Şehremini Polis Merkezi'nde de Koca'ya işkencenin ve aşağılayıcı muamelenin devam ettiğini ortaya koydu. Karakolda müvekkilime işkence yapan ve görütülerde açıkça yüzleri ortada olan polisler ve karakol amiri hakkında da soruşturmanın genişletilmesi talebimiz var. Avrupa İnsan Hakları Mahkemesi'nin genel ictihatı nezaret koşullarında kelepçeli tutulması, su verilmemesi, ihtiyaçlarının giderilmemesi, ayakta bekletilmesi gibi uygulamaları işkence olarak değerlendiriyor. Kaldı ki, ceza hukukumuz da nezarette tek başına kalan kişinin de kelepçeli olarak tutulmasını suç saymaktadır" dedi.

Ne olmuştu?

İşkence görüntülerinin ortaya çıkması üzerine Koca, Savcı Cüneyt Gülabi Vurucu'ya verdiği ifadesinde yengesini hastaneye götürürken polislerin araçla önünü keserek kimlik istediklerini anlattı. Koca, araçta hamile kadın olduğunu ve kendisinin asker olduğunu söylemesine rağmen polislerce ağır hakaretler edilerek dövüldüğünü söyledi.

Koca'nın "polisler bana işkence yaptı" şeklindeki iddiası polis araçlarının GPS sinyallerinin incelenmesi sonucunda doğrulanmış, 80194 kodlu polis ekibinin saat 03:10'a kadar Koca'nın tarif ettiği yerde kaldığı ortaya çıkmıştı. Polisler ise 01.30'da meydana gelen gözaltı saatini, işkenceyi inkar etmek için 03:15 olarak değiştirmişti.