Müezzinoğlu'ndan "süt kardeş" tartışmasına yanıt
Sağlık Bakanı Müezzinoğlu, anne sütü bankası çalışmalarında, "süt kardeş" tartışmalara yönelik olarak, "Anne sütü bulamayan bebek için en iyi nimeti ona sunmamız lazım" dedi 
Müezzinoğlu, Bursa'da konuştu.

Bir gazetecinin, "Anne sütü bankası oluşturma yönünde bir çalışmanız vardı. Bununla ilgili din adamlarının 'süt kardeş' konusunda sıkıntı olabileceği yönünde haberler yer aldı. Bununla ilgili neler söyleyeceksiniz?" sorusunu şöyle yanıtladı: 
"Böyle bir çalışma var. Yanılmıyorsam 8 Mart'ta İzmir'de açılışını yapacağız. Bir defa anne sütü çok önemli. Anne sütünün yerini alabilecek dünyada bir ürün yok. Dolayısıyla bir defa merkeze anneyi, anne sütünü bebeği ve bebeğin sağlıklı gelişimini alıyoruz. Bebek için hele hele anne sütü bulamayan bebek için en iyi nimeti ona sunmamız lazım. Bu en iyi en doğal en tabi nimeti sunabilmek adına inançlar gereği bazı sıkıntılar varsa buradaki nedir kayıt sistemidir.

"Süt nüfus cüzdanı veririz"

Bugün parmağın ucunda milyonlarca işlemi yapabildiğin bir teknolojide, hangi anne
sütü hangi bebeğe verildi, bu bebeğin künyesi nedir? Sütünü aldığımız annenin künyesi nedir? Bütün bunları paralel bir şekilde yürütebiliriz. Dolayısıyla bu konuda duyarlılığı olan insanımızı da bu süt nüfus cüzdanını eline veririz.

Dolasıyla bunda bir sıkıntı olacak kanaatinde değilim. Kesinlikle kayıt olacak. Bankada bir kuruşu, bir gram süt muhatabı farklı olabilir mi? Banka cümlesi bir defa sistemin a'dan z'ye kayıt sistemidir. Bir dernek sistemi değil banka sistemi. Bu konuda bir sıkıntı olacağı kanaatinde değilim ama tabiki bütün duyarlılıkları da önemsiyoruz. Hele hele bu konudaki duyarlılıklara teşekkür ediyoruz. Onların da vicdanen rahatlayacağı sistemi onlara da anlatırız. Onlara da bu sistemin yine varsa açıkları, o açıkları da telafi edecek tedbirler alırız."

Tam gün yasası

Müezzinoğlu, bir gazetecinin, "Tüm gün yasasıyla ilgili yeni bir formül arayışı içinde olduğunuzu açıklamıştınız. Bir formül bulabildiniz mi?"sorusu üzerine, yarın sabah itibariyle öğleden önce ve öğleden sonra olmak üzere farklı grupla görüşmeler yapacağını, salı ve çarşamba günleri de farklı bölgelerdeki üniversitelerin yetkilileriyle toplantılar düzenleyeceğini belirtti. 
15 günlük bir çalışmanın ardından ilkesel bakış açısı sağlamaya çalışacaklarını vurgulayan Müezzinoğlu, "Sağlık hizmetlerinin sorunlarını ortak akılla çözebilme niyetindeyiz. İkincisi, Türkiye'nin en önemli sorunlarının başında sağlık alanında hekim ve sağlık çalışanı açığı, yani hemşire açığı geliyor. Biz 125 bin hekimimizle en ideal sağlık hizmetini verebilmek zorundayız.

Şu anda 20 bin uzman hekim, 10 bin de pratisyen hekim açığımız var. Yani bizim 20 bin uzman hekimi bu millete kazandırabilmemiz için tıp fakültelerini aldığımız son 4 yıldır 4-5 bin civarında öğrenci var ki bunlar en erken gelen 10 yıl sonra gelecek. Ortalama 15-18 yıl civarında bir süreye ihtiyacımız var" diye konuştu.