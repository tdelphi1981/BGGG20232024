Batıdan doğuya her yerde kar yağacak
Sibirya kökenli soğuk hava dalgası Türkiye'de etkili olmaya başladı. Pazartesi-Çarşamba arası yurdun genelinde kar yağışları görülecek. İstanbul'da bu akşam başlayacak kar Salı'ya kadar devam edecek 
 Türkiye, Karadeniz ve Balkanlar’dan gelen soğuk ve yağışlı havanın etkisine giriyor.  Soğuk hava dalgası Trakya'dan giriş yaptı. Özellikle bu akşam saatlerinden itibaren Trakya, Çanakkale, Balıkesir boyunca başlayacak kar yağışı, aralıklı olarak yaklaşık 4 gün devam edecek. Yarın poyraz da kuvvetli olduğundan hissedilen sıcaklık 0 ve altında olacak.  Karadeniz'de Kastamonu, Bolu Dağı, Karabük-Gümüşhane boyunca kar başlıyor, kıyılarda ise önce yağmur var. Pazar hafifleyecek yağışlar, Pazartesi bölgenin genelinde tipiyle beraber yoğun kara dönecek.  İç Anadolu hızla soğumaya başlıyor ve yağışlar kara dönecek. Kar daha çok Yozgat, Sivas çevrelerini etkileyecek, diğer kentlerde hafif. Sıcaklıklar 1-2 dereceye iniyor.  Güneydoğu'ya sulu kar ve Diyarbakır'a ise kar yağacak. Doğu Anadolu'ya yoğun kar yağışı pazartesi bekleniyor.  İSTANBUL'DA KAR BU AKŞAM BAŞLIYOR  İstanbul, bu akşam saatlerinden itibaren karlı havanın etkisi altına girecek. Meteoroloji Genel Müdürlüğü'nden alınan bilgiye göre, İstanbul yarına da karla başlayacak. Kar yağışı, Pazartesi ve Salı günleri de devam edecek.  SALI -1'E İNECEK  Hava sıcaklığı bugün 3-6, yarın 1-3, Pazartesi 0-3, Salı eksi 1-2 derece olacak.  BUZLANMA-DON UYARISI  Yetkililer, hava sıcaklığının eksi 1 derecenin altına düşmesi beklenen İstanbul için buzlanma ve don uyarısında bulundu.  EKİPLER ÖNLEM ALDI  İstanbul'da iki hafta önce aniden bastıran kar hayatı felç etmişti. Yetkililer bu kez erkenden önlem almış durumda.