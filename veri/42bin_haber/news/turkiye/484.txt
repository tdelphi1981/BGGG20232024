Vatani göreve 'uçarak' gidecekler
Milli Savunma Bakanlığı ile THY arasında imzalanan protokol uyarınca, erbaş ve erlerin sivil havayolları ile taşınmasına Cuma günü başlanıyor 
 Erbaş ve erler, vatani görevlerini yapmaya uçarak gidecekler. Milli Savunma Bakanlığı ile Türk Hava Yolları (THY) arasında imzalanan protokol uyarınca, erbaş ve erlerin sivil havayolları ile taşınmasına 28 Aralık Cuma günü başlanıyor. 
 Er ve erbaşların birliklerine sevkıyatı sırasında, terör başta olmak üzere çeşitli zorluklar yaşanması nedeniyle harekete geçen Milli Savunma Bakanlığı, THY ile askerlerin havayolu ile taşınması için protokol imzalamıştı. 
 Bu protokol uyarınca, er ve erbaşlar Cuma gününden itibaren birliklerine giderken, dağıtım iznine çıkışlarında ve terhis olduklarında havayolunu ücretsiz olarak kullanacaklar. 
 6 ay sürecek ve daha sonra uzatılması planlanan protokol kapsamında, 250 bin er ve erbaşın havayoluyla taşınması öngörülüyor. Yapılan sözleşmeyle mevcut havaalanları kullanılarak, erbaş ve erlerin tespit edilen 142 güzergah üzerinden taşınması sağlanacak. 
 -Kısa sürede, konforlu bir şekilde birliklerine ulaşacaklar-
  
 Uygulama sayesinde askerler, çok daha kısa sürede, konforlu bir şekilde birliklerine en yakın noktaya ulaştırılabilecek. Mehmetçiklerin havayolu ile taşınma hizmetlerinden kaynaklanan masrafları, Milli Savunma Bakanlığı tarafından karşılanacak. 
 Sözleşme kapsamında, 250 bin erbaş ve erin havayoluyla taşınmasının, Milli Savunma Bakanlığı’na yaklaşık 11 milyon lira maliyet oluşturacağı hesaplanıyor. 
 Kabul toplama merkezlerinden sevkıyatlarda herhangi bir bölge, nokta sınırlaması söz konusu olmayacak. Askerlerin kabul toplama merkezlerinden özellikle sınır bölgelerindeki birliklerine veya karakollarına transferi imkanlar uygun olduğunda helikopterlerle, helikopterlerin müsait olmadığı dönemlerde ise gerekli güvenlik tedbirleri alınarak, karayoluyla yapılacak. 
 Sözleşme, askere alma dönemlerini ve terhis dönemlerini kapsıyor, ancak çalışmaları devam eden yönetmelik değişikliği yapıldıktan sonra erbaş ve erler, izne çıkarken de havayolundan ücretsiz yararlanabilecek. 
 Elazığ, Diyarbakır ve Erzincan’ın doğusunda hizmet verecek erbaş ve erler, bu üç ildeki merkezlerde toplanıyor. Sevkıyat dönemlerinde, bu üç şehirde yaşanan yoğunluğun, havayoluyla taşıma başladıktan sonra ortadan kalkması bekleniyor. 
 Tamer Toğanaş - AA