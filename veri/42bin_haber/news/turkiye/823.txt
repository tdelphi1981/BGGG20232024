Otomobil kamyonla çarpıştı: 3 ölü
Muğla Fethiye'de, sürücüsünün alkollü olduğu iddia edilen otomobil sıvı gübre yüklü kamyonla çarpıştı. Olayda 3 kişi yaşamını kaybetti. Kaza dün saat 23.00 sıralarında  Fethiye-Antalya Yolu'nun 25'inci kilometresinde  meydana geldi.

Antalya'nın Kaş İlçesi'ne bağlı Palamut Köyü'nde yaşayan  Sami Karagül (50), Yusuf Karagül (35) ile Ali Sarı (36), eğlenmek için  Fethiye'ye geldi.

İddiaya göre, dün öğle saatlerinden itibaren alkol alan üç arkadaş,  eğlencelerine devam etmek isteyince Karagül yönetimindeki 48 HJ 177 plakalı otomobille sabaha kadar açık olan başka bir eğlence  mekanına gidebilmek için yola çıktı.

Aşırı hızla  ilerleyen Karagül,  Çolak köyü yakınlarında şerit ihlali yaptığı sırada Mustafa Karagül'ün kullandığı 07 SBB 90 plakalı gübre yüklü kamyonla kafa kafaya çarpıştı.

Otomobilin hurdaya döndüğü kazada sürücü Sami Karagül ile Yusuf Karagül ve Ali Sarı olay yerinde hayatını kaybetti.

Sıkışan cesetler otomobil keserek çıkarıldı

Olay yerine gelen jandarma ekipleri kamyon sürücüsü Mustafa Karagül'ü gözaltına alırken, araçta sıkışan cesetlerin çıkarılması için kurtarma ekiplerinden yardım istendi. Hurdaya dönen otomobil parçalanarak çıkarılan cesetler, Fethiye Devlet Hastanesi morguna götürülürken kazayı duyarak olay yerine gelen ölenlerin yakınları sinir krizi geçirdi. Otomobilde hayatını kaybeden 3 kişinin akraba olduğu öğrenildi.

"5 gün ayık gezmeyeceğim"

Palamut köyünde kahve işletmeciliği yapan evli ve 2 çocuk babası Sami Karagül'ün alkollü olduğunu ileri süren damadı Orhan Canpolat, "Kayınpederimle öğle saatlerinde telefonla görüştüm. Bana 'Öğleden beri içiyorum. 5 gün ayık gezmemem lazım.' dedi. Sonuç bu oldu. Düzenli olarak alkol alırdı." diye konuştu.

Kaza yerine ilk ulaşan çevre sakinlerinden Hüseyin Nurel ise, “Aşırı bir gürültü duydum. Olay yerine geldiğimde otomobil kamyonun altındaydı. 2 kişi ölmüştü. Bir kişi otomobilden çıkarılıp sağlık ekipleri tarafından müdahale edildi. Ancak oda yaşamını yitirdi." dedi.

Kaza nedeniyle Fethiye Antalya yolunda trafik uzun süre tek şeritten kontrollü olarak verildi.

Jandarmanın kazaya ilişkin soruşturması sürüyor.