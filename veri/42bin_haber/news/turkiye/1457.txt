Takipteki polis DHKP-C'lileri orada görüntülemiş!
İzmir'in de aralarında bulunduğu 7 ilde, DHKP-C'ye yönelik düzenlenen operasyonda tutuklanan 17 kişi arasında yer alan bazı zanlıların, Amerikan Kültür Derneği yakınlarında keşif yapmasına ait olduğu öne sürülen görüntüler ortaya çıktı. Türkiye'nin çeşitli illerinde bir süredir eylemler düzenleyen DHKP-C'ye yönelik Emniyet Genel Müdürlüğü Terör Daire Başkanlığı'nın koordinesinde başlatılan çalışmada, İstanbul ve Ankara'nın da aralarında bulunduğu illerde eş zamanlı baskınlarda 17 kişi gözaltına alındı. Üst düzey kamu görevlileri ile polis ve askerlere yönelik suikast hazırlığında oldukları öne sürülen 17 kişi, sevkedildikleri adliyede tutuklandı. 

Operasyon sırasında baskın yapılan Özgürlükler Derneği'nde, duvara asılı yağlı boya bir portrenin arkasına gizlenmiş bir flaş bellek bulunduğu ileri sürülmüştü. Polis, bu flaş belleğin şifresini çözdüğünü ve şifrenin "Yunanistan" olduğunu iddia etmişti.

Keşif yapmışlar

Bu arada tutuklanan zanlıların özellikle İzmir'deki ABD ve yabancı ülkelerin temsilcilikleri ile polis karakollarına yönelik saldırı hazırlığı yaptıkları ileri sürüldü. Polisin takip ettiği zanlıların bazılarının Amerikan Kültür Derneği yakınlarında, polis tarafından çekilen görüntülerinin, bir saldırıya dönük keşif amaçlı olduğu iddia edildi.