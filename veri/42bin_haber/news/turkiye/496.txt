Ermenilere yönelik "ırkçı pankart" taşıyanlara ceza
Hocalı katliamının 20. yıl dönümü nedeniyle Taksim'de düzenlenen mitingde, Ermenilere yönelik ırkçı söylemler ile hakaretlerin yer aldığı pankartları taşıyan 6 kişi, 5'er ay hapisle cezalandırıldı. Bu ceza, 3 biner lira para cezasına çevrildi. İstanbul 41. Asliye Ceza Mahkemesi'nde görülen karar duruşmasına, tutuksuz 10 sanık ile avukatlar katıldı.

Duruşmada son sözleri sorulan sanıklar, haklarındaki suçlamayı kabul etmeyerek, beraatlerini talep etti.

Davayı karara bağlayan hakim, sanıklar Derya Kabakçı, Burak Kahveci, Cihan Dabak, Umut Akbulut, Hasan Hüseyin Kocabey ve Kazım Büyükbunar'ın TCK'nın 216. maddesi uyarınca, "halkı ve kin ve düşmanlığa tahrik etmek" suçundan 5'er ay hapisle cezalandırdı. Hakim, sanıklara verdiği bu cezayı da paraya çevirerek, 3 biner lira ödenmesine hükmetti.

Hakim, diğer sanıklar Onur Gürecioğlu, Recep Aksoy, Arzu Bekçi ve Samet Aksakal'ın ise suça konu pankartı taşımadıkları ve dosyada başka delil de bulunmadığından beraatine karar verdi.

Olayın geçmişi

Hocalı katliamının 20. yıl dönümü nedeniyle İstanbul Taksim Meydanı'nda 26 Şubat 2012'de düzenlenen mitingde, Ermenilere yönelik hakaret ve küfür içeren pankartlar açılmıştı.

İstanbul Cumhuriyet Başsavcılığı'nın başlattığı soruşturma sonucunda da pankartları taşıdıkları belirtilen 10 sanık hakkında "halkı kin ve düşmanlığa tahrik etmek" suçundan 1'er yıldan 3'er yıla kadar hapis cezası istemiyle iddianame düzenlenerek, dava açılmıştı.