Milli kayakçının ölümü: Sanık sayısı 7 oldu
Erzurum'da, Konaklı Kayak Merkezi'nde antrenman yaparken hayatını kaybeden milli kayakçı Aslı Nemutlu'nun ölümüne ilişkin yargılananların sayısı 4'ten 7'ye çıktı. Türkiye Kayak Federasyonu Genel Sekreteri Ahmet Muhtar K., Konaklı Kayak Merkezi pist sorumlusu Ahmet D. ile Kayak Merkezi'nin mekanik işlemlerinden sorumlu Ebubekir U, hakkında soruşturma aşamasında kovuşturmaya yer olmadığı kararı verilmesi üzerine Nemutlu ailesi, Oltu Ağır Ceza Mahkemesi'ne itirazda bulundu.

Oltu Ağır Ceza Mahkemesi'nin itirazını kabul eden Erzurum Cumhuriyet Başsavcılığı, yargılanmaları istenen 3 kişi hakkında ek iddianame hazırlayarak 2. Asliye Ceza Mahkemesi'ne sundu. Ek iddianamede sanıklar hakkında, "taksirle ölüme neden olma" suçundan 3 yıldan 6 yıla kadar hapis cezası isteniyor.

Cumhuriyet Başsavcılığı, 2. Asliye Ceza Mahkemesi'ne sunduğu ek iddianamenin ana yargılamanın yapıldığı 4. Asliye Ceza Mahkemesi'ndeki dava dosyasıyla birleştirilmesini istedi. Birleştirilme kararının kabulünün ardından 3 sanık, diğer 4 sanıkla birlikte davanın ikinci duruşmasında hakim karşısına çıkacak.

Bugün ölümünün birinci yılı olan Aslı Nemutlu'nun kazasıyla ilgili Kayak Federasyonu Başkanı Özer Ayık, antrenörler Fidan Kırbaç Özbakır, Recep Süleyman Dilik, Kayak İl Temsilcisi Nevzat Bayraktar Erzurum 4. Asliye Cezam Mahkemesi'nde yargılanıyor.

Sanıklar hakkında "taksirle ölüme neden olma" suçundan 3 yıldan 6 yıla kadar hapis cezası isteniyor.

Olay

Milli kayakçı Aslı Nemutlu, Erzurum Konaklı Kayak Merkezi'nde yapılması planlanan Alp Disiplini Birinci Etap Yarışması öncesinde, 12 Ocak 2012 tarihinde, Bayanlar Süper-G Pisti'nde antrenman yaparken geçirdiği kaza sonucunda hayatını kaybetmişti.