Türkiye Gaffar Okkan'ı andı
 
 Emniyet Müdürü Okkan ile polis memurları Mehmet Kamalı, Sabri Kün, Mehmet Sepetçi, Atilla Durmuş ve Selahattin Baysoy için ilk tören, hain saldırının gerçekleştirildiği Yenişehir ilçesi Sezai Karakoç Bulvarı’nda yapıldı. 
 Törene katılan İl Emniyet Müdürü Recep Güven, Diyarbakır Şehit Aileleri ile İnsan Hakları Yardımlaşma ve Dayanışma Derneği (YURT-SAV) üyeleri, Muharip Gaziler Derneği üyeleri, emniyet teşkilatı mensupları ve Ali Gaffar ismini taşılan çocuklar ile vatandaşlar bir dakikalık saygı duruşu ve İstiklal Marşı’nı okuduktan sonra olay yerine karanfil bıraktı. 
 >> MEZARI BAŞINDA DA ANILDI
  
 Bu sırada Emniyet Müdürü Güven’in yanına gelen esnaf Mehmet Açıkgöz, Ali Gaffar Okkan’ın şehit edildiği caddeye isminin verilmesi ve heykelinin dikilmesi talebinde bulundu. 
 Açıkgöz burada yaptığı açıklamada, Okkan’ın bir abide ve bir sembol olduğunu ifade ederek, bu kadar insan her yıl buraya toplanıyor. Onun anısına buraya bir heykeli dikilsin. Bu caddeye ismi verilsin. Şimdiye kadar ilimize böyle bir emniyet müdürü gelmemiş, geleceklerin hepsinin başımızın üstünde yeri var. Ancak bu değere sahip çıkalım. Bunu bir esnaf ve vatandaş olarak rica ediyorum" dedi. 
 "YERİNİ DOLDURMAK ÇOK ZOR"
  
 Törende konuşan YURT-SAV Başkanı Ömer Çokur, bu ve benzeri olayların 1980’lerden bu yana yaşandığını ifade ederek "Türkiye Cumhuriyeti vatandaşı olarak bu ve benzeri olayları yıllardır yaşıyoruz, daha nereye kadar yaşayacağız? Bize ne kazandırdınız? İnsanları kalleşçe öldürmenin hesabını önce Allah’a sonra da yüce adalete vereceksiniz" dedi. 
 İl Emniyet Müdürü Güven ise gazetecilere yaptığı açıklamada, Diyarbakır’da 100’ü aşkın çocuğa şehit Okkan’ın adının verildiğini hatırlatarak, "ağabeyimiz’ diye nitelendirdiği Okkan’a en büyük hediyenin çocukların sevgisi olduğunu söyledi. 
 Okkan’ın cenaze töreninde tüm Diyarbakır’ın yürüdüğünü ve hâlâ iş yerlerinde Okkan’ın fotoğrafının bulunduğunu ifade eden Güven, "Bu millet asildir. Kendilerine yapılan iyiliği unutmazlar. Milletin kendi güzelliği yansıyor aslında. Onun güzelliği yer etmiş gönüllerde, karşılığını buluyor. Yerini doldurmak çok zor. İnşallah onun gibi vizyon sahibi olarak hizmet etmek nasip olur bana da sonu ne olursa olsun. Bu insanlara hizmet etmek bizim şerefimiz ve onurumuzdur. Bunların çok ciddi teveccühleri ve beklentileri var. İnşallah ona layık oluruz" diye konuştu. 
 AA