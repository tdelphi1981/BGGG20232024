Güngören davasında 2 sürpriz tahliye
 
 İstanbul 12. Ağır Ceza Mahkemesi’ndeki duruşmaya, tutuklu sanıklar Hüseyin Türeli, Nusret Tebiş, Şerafettin Kara, Aydın Ağlar, Ziya Kıraç, Mehmet Salih Yanak, Cevat Aydın ve Abdurrahman Oral katıldı. Duruşmada söz alan sanıklardan Hüseyin Türeli’nin avukatı Ercan Kanar, müvekkilinin olay gecesinde kahvehaneye uğradıktan sonra evine gittiğine dair tanık dinletmek istediğini ifade etti. 
 
 Bunun üzerine, mahkeme heyeti,, Türeli’nin kardeşi Elif Türeli, ağabeyi Mehmet Türeli ve kahvehane sahibi Mahsum Kanaş’ın tanık olarak dinlenilmesine karar verdi. Tanıklardan Elif Türeli, salona alınırken patlamada ölenlerin yakınları, tanığın üzerine yürüdü. Bu nedenle duruşma salonunun kapısında, kısa süreli arbede yaşandı. Diğer tanıklar ise olay çıkmaması için salondaki başka bir kapıdan getirildi. 
 
 Tanıklar, ifadelerinde olay gecesi sanık Hüseyin Türeli’yle birlikte olduklarını anlattı. Tanık Mahsum Kanaş’ın "Olay gecesi Hüseyin Türeli kahvehaneme uğradı" sözleri üzerine, salondaki bir kadın "Sen de onlar gibi katilsin. Şerefsiz" diye bağırdı. Bunun üzerine, kadın duruşma salonundan çıkarıldı. Duruşma savcısı Nuri Ahmet Saraç da kadın hakkında tutanak tutulması talimatını verdi.
 
 Tanıkların dinlenilmesinin ardından söz alan sanık avukatları, müvekkilleri hakkında tahliye kararı verilmesini istedi. Mahkeme heyeti, sanıklardan Şerafettin Kara ve Aydın Ağlar’ın tutuklu kaldıkları süreye göre ileride mağduriyetlerine meydan verilmemesi açısından, iki sanığın tahliyelerine hükmetti. 
 
 Tahliye edilen iki sanığa da yurt dışına çıkış yasağı koyan mahkeme heyeti, sanıklar Hüseyin Türeli, Nusret Tebiş, Ziya Kıraç, Mehmet Salih Yanak, Cevat Aydın ve Abdurrahman Oral’ın tutukluluk halinin devamına karar vererek, duruşmayı erteledi. Bu arada patlamada ölen ve yaralananların yakınları, duruşma sonrasında da mahkemenin verdiği tahliye kararına tepki gösterdi.
 
 Davanın geçmişi
 
 Güngören Güven Mahallesi Menderes Caddesi’nde 27 Ağustos 2008’de 10’ar dakika arayla meydana gelen iki ayrı patlamada, hamile olan Filiz İkiz’in de aralarında bulunduğu 17 kişi ölmüş, 90 kişi yaralanmıştı. Olayın ardından yapılan operasyonla yakalanan 9 kişi hakkında dava açılmıştı. 
 
 Bir önceki celsede esas hakkındaki mütalaasını sunan Cumhuriyet Savcısı Mehmet Ali Uysal, sanıklardan Hüseyin Türeli ile Nusret Tebiş hakkında "devletin birliği ve ülke bütünlüğünü bozmak", "bomba patlatmak suretiyle 16 kişinin ölümüne neden olmak" ve "olay esnasında hamile olan maktul Filiz İkiz’in ölümüne neden olmak" suçlarından 18’er kez ağırlaştırılmış müebbet ile 90 kişiyi "kasten öldürmeye teşebbüs" suçundan 1170’er yıldan 1800’er yıla kadar hapis cezası istemişti. 
 
 Sanıklar Ziya Kıraç, Abdurrahman Oral, Şerafettin Kara ve Aydın Dağlar hakkında "PKK/KONGRA-GEL terör örgütü üyesi olmak" suçundan 7 yıl 6 aydan 15 yıla kadar hapis cezası talep eden Uysal, sanık Mehmet Salih Yanak’ın da "PKK/KONGRA-GEL terör örgütü üyesi olmak", "bomba imal etmek" ve "sahte kimlik kullanmak" suçlarından 3 yıldan 30 yıl 6 aya kadar hapisle cezalandırılmasını talep etmişti. Savcı Uysal, sanık Şaban Güneş hakkında "PKK/KONGRA-GEL terör örgütü üyesi olmak" suçundan 7 yıl 6 aydan 15 yıla kadar hapis cezası isterken, ayrıca etkin pişmanlık yasasından faydalanması durumunda, verilecek cezada üçte birden dörtte üçe kadar indirim yapılmasını istemişti.
 
 Sanık Cihan Aydın’ın "PKK/KONGRA-GEL terör örgütü üyesi olmak" ve "resmi belgeyi sahte olarak düzenlemek" suçlarından 3 yıldan 21 yıla kadar hapisle cezalandırılmasını talep eden Uysal, sanık Cevat Aydın’ın ise "terör örgütü üyesi olmak" suçundan beraatini talep etmişti. Muhabir: Enes Can