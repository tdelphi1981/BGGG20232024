Jetler, Kandil kampını bombaladı
Irak'ın kuzeyindeki PKK'nın merkezinin bulunduğu Kandil Dağı savaş uçakları tarafından bombalandı.(DHA) -- Irak'ın kuzeyinde istihbarat amaçlı keşif uçuşu yapan İnsansız Hava Araçları (İHA) dün gece bazı teröristlerin daha önceden bombalanan bölgelere yeniden dönerek yerleşmeye çalıştıklarını tespit etti.

 İHA'lardan alınan görüntülerin değerlendirilmesi üzerine Diyarbakır'da bulunan 2'nci Hava Kuvvet Komutanlığı'nda hareketlilik yaşandı.

 8'inci Ana Jet Üssü'nde hazır bekleyen uçaklar peş peşe havalandı. Hakkari üstünden uçarak Irak'ın kuzeyine giden savaş uçakları, PKK'nın yuvalandığı Kandil Dağı bölgesine yönlendi.

 Saat 21.30 sıralarında başlayan ve yaklaşık 2 saat sürdüğü belirtilen operasyona 8 F-16 savaş uçağının katıldığı öğrenildi.

 Operasyona katılan uçakların Kandil Dağı ve çevresinde bulunan 12 terör hedefini bombaladığı belirtildi.

 Vurulan hedefler arasında bazı sığınak ve uçaksavar bataryalarının da bulunduğu öğrenildi. Operasyona katılan uçaklar gece yarısından sonra güvenli bir şekilde üslerine döndüler