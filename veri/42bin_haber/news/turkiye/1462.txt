Gece kulübünde silahlı saldırı
Ankara'da bir gece kulübüne uzun namlulu silahlarla yapılan saldırıda 2 kişi ağır yaralandı. Polisin uyarı ateşine aldırmayan saldırganlar, kayıplara karıştı. Olay, Çankaya, Güfte Sokak'ta gece saatlerinde meydana geldi. 

Henüz isimleri öğrenilemeyen zanlılar, özel bir firmadan 1 yıllığına kiraladıkları öğrenilen siyah araçla Güfte Sokak'ta bulunan kulübün önüne geldi. 

Zanlılar, yanında getirdikleri kaleşnikof diye tabir edilen uzun namlulu silah ve av tüfeği ile kulübe ateş etmeye başladı. Olay sonrası kulüpte bulunan 2 kişi ağır yaralandı.
  
Silah seslerini duyan polis ekipleri gece kulübünün önüne geldi. Bu sırada, zanlılar havaya ateş ederek kaçmaya başladı. Zanlıların peşinden giden polis ekipleri, havaya uyarı ateşi açtı. Polisin "dur" ihtarına uymayan zanlılar ile polis ekipleri arasında kovalamaca başladı. Zanlılar, kısa kovalamacanın ardından izlerini kaybettirdi.
  
Yaralılar, polis ekiplerinin yardımıyla Akay Hastanesi'ne götürüldü. 

Polis ekipleri, silahlı saldırının yaşandığı kulübün önüne güvenlik şeridi çekti. Ankara Emniyet Müdürlüğü'ne bağlı olay yeri inceleme ekipleri, incelemelerde bulundu. Ekipler, olay yerinde ellinin üzerinde boş kovan buldu. Sokağın karşı tarafındaki bir bankaya da kurşun isabet ettiği görüldü.