Öldüren polis görev başında, aile 58 yılla yargılanıyor
İstanbul Bağımsız Milletvekili Levent Tüzel, Ankara'da "dur" ihtarına uymadığı gerekçesiyle Cem Aygün'ü öldüren polis memurunun görevinin başında olduğunu, cinayeti protesto eden aile fertlerinin ise polisi öldürmeye teşebbüsten yargılandığını belirterek, "Bu tam bir kara mizah örneği" dedi. Tüzel, TBMM'de düzenlediği basın toplantısında, 30 Ağustos'ta "dur" ihtarına uymadığı gerekçesiyle açılan ateşle Cem Aygün'ün ölümüne neden olan polisler için hala iddianame düzenlenmemesini eleştirdi. 

Aygün'ün ablalarının da aralarında bulunduğu 8 kadın hakkında "mala zarar verme", " görevli memur hakaret", "tehdit", "Polis memurunu öldürmeye teşebbüs" suçlarından 58'er yıla kadar hapis istemiyle dava açıldığını ifade eden Tüzel, "Cem Aygün'ü öldüren polis görevinin başında, cinayeti protesto eden aile fertleri polis öldürmeye teşebbüsten yargılanıyor. Bu tam bir kara mizah örneği" dedi.

Tüzel, cinayetlerin kapatılmaması ve suçluların yargılanması için Adalet ve İçişleri bakanlarını göreve davet etti.

Açlık grevleriyle ilgili bir soru üzerine "Gidişat iyi değil " diyen Tüzel, hükümetin müdahale değil çözüm için adım atması gerektiğini söyledi. 

Basın toplantısına Cem Aygün'ün ailesi de katıldı. Cem Aygün'ün ablası Sonay Aygün, "Kardeşimi öldüren polis gezsin, biz işkence çekelim. Emniyete adam öldürmeye gitmişiz. Buna kim inanır. Mücadelemizden vazgeçmeyeceğiz" dedi. 

Babası İsmet Aygün de "Değil 58, 108 sene ceza da verseler bu davadan vazgeçmeyeceğim" diye konuştu.