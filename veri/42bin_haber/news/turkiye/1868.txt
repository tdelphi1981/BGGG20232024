Ankara İtfaiye Daire Başkanı görevden alındı
Ankara Büyükşehir Belediye Başkanı Gökçek, İtfaiye Daire Başkanı Karakuş'u, Yunus Emre Halk Çarşısı'ndaki yangını kendisine haber vermediği gerekçesiyle görevden aldı. Ankara Büyükşehir Belediyesi Basın Koordinatörü Avni Kavlak, Büyükşehir Belediye Başkanı Melih Gökçek'in, Yunus Emre Halk Çarşısı'ndaki yangını kendisine haber vermediği gerekçesiyle İtfaiye Daire Başkanı Ceyhun Tonguç Karakuş'u görevden aldığını söyledi.

Kavlak, Altındağ'daki Yunus Emre Halk Çarşısı'ndaki yangında itfaiyenin başarısız olmasının söz konusu olmadığını belirterek, ''İkazdan 4 dakika sonra itfaiye ekiplerimiz gitti. Canla başla çalışarak, büyük bir yangını ancak 3 saatte kontrol altına alabildiler'' dedi.

''İtfaiye Daire Başkanımız, maalesef Belediye Başkanımıza yangını haber vermedi'' ifadesini kullanan Kavlak, şunları kaydetti:

''Başkanımız, İtfaiye Daire Başkanını, Ankara'da itfaiyenin müdahale ettiği önemli bir olayla ilgili kendisine bilgi vermediği için daha önce uyarmıştı. 'Saat kaçta olursa olsun. Ankara'da önemli bir yangın olduğunda, itfaiyeyle ilgili önemli bir konu olduğunda, saat kaçta, nerede olursa olsun benim bilgim olacak. Yatıyorsam uyuyorsam uyandırıp bana bilgi vereceksiniz' demişti.

Ancak bu yangında maalesef saat gece 12.00'de yangın çıkmasına ve saat 03.00'te yangın söndürülmesine karşın, Başkan zaten o saatte kendi bürosunda çalışıyordu. O saatte başka bir yerden gelen telefon üzerine tesadüfen yangından bilgi sahibi oldu. Bunun üzerine İtfaiye Daire Başkanını arayarak, 'Nedir? Böyle bir yangın mı var?' diye sordu. İtfaiye Daire Başkanı da 'Evet efendim. Böyle bir yangın var. Yangını biz şu anda söndürdük' diyor, saat 03.00'te.

Başkan da bunun üzerine diyor ki 'Kardeşim ben size daha önce bana her ne olursa olsun haber verin dedim. 685 iş yerinin, esnafın iş yerinin yandığı bir yangını bana haber vermiyorsanız o zaman ben sizle çalışmam' diyerek, görevden el çektirdi.''