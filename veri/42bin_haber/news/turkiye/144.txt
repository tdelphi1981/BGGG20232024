TBMM'de Muharrem orucu iftarı
CHP İstanbul Milletvekili Sabahat Akkiray, Muharrem Ayı dolayısıyla Meclis'te ilk kez iftar verdi. İftara, TBMM Başkanı Cemil Çiçek, Başbakan Vekili Bülent Arınç, Başbakan Yardımcısı Beşir Atalay, AK Parti Grup Başkanvekilleri Ahmet Aydın ve Ayşe Nur Bahçekapılı, CHP Grup Başkanvekili Muharrem İnce, AK Parti, CHP, MHP ve BDP'li milletvekilleri, Alevi dedeleri, Meclis personeli ve basın mensupları katıldı.

Cem Vakfı Dedeler Kurulu Başkanı İsmail Eker, iftarın başında ve sonunda dua okudu.

İftar için masalara plastik çatal, bıçak ve kaşık konulurken; masada su yer almadı.

İftarda çorba, etsiz ve soğansız türlü, komposto ve aşure ikram edildi.

İftarın ardından AA muhabirinin sorularını yanıtlayan Arınç, Muharrem Ayı'nın tüm Müslümanlar için çok kutsal bir ay olduğunu söyledi.

Bu ayda yaşanan olayların, bütün İslam dünyasında ve Müslümanlar tarafından çok önemle takip edildiğini ifade eden Arınç, şöyle konuştu: "Bir üzüntü, umut ayıdır. Peygamberlerin her biri için, Muharrem Ayı'nda cereyan etmiş çok büyük olaylar vardır. Biz de Muharrem Ayı'nda genelde eşimizle, akrabalarımızla oruç tutarız, dualar ederiz. Tabi Muharrem Ayı'nın aynı zamanda Alevi olsun Sünni olsun, tüm Müslümanlar için büyük değeri olduğu gibi, parlamenter arkadaşlarımızın da bu konuya hassasiyet gösterdiklerini biliyorum. 

Bu sene güzel bir uygulama oldu. Meclis'in yemekhanesinde Muharrem Ayı'na uygun iftarlar yapılabilmesi için düzenleme yapıldı. Ben bugün için CHP İstanbul Milletvekili Sabahat Akkiray'ın iftar davetini almıştım. Çok mutlu oldum. Hem kendi adıma hem de Başbakan Vekili olarak bu iftara katılmış oldum. Kendisine teşekkür ettim. İftarımızı yaptık, orada çok güzel bir dua oldu, hem başında hem sonunda.

Çok mükemmel bir duaydı. Türkiye'de yaşayan tüm Müslümanların hepsinin gönülden 'amin' diyebileceği güzel bir dua oldu. Bu sadeliktir, İslam'ın özüdür, bu hepimizin gönlünden geçen güzel duygulardır. Baştan sona güzel bir iftar oldu. Keşke herkes katılabilseydi. Ama yine de Parlamentomuzdan, her siyasi partiden çok büyük katılım vardı."

Arınç, "Su yoktu, plastik çatal ve bıçak vardı" sözleri üzerine, "Usul öyle, adet öyle. Çünkü Hz. Hüseyin Efendimiz maalesef susuz bırakılarak şehit edildi. Onun acısını yaşatmak, onu acısını en azından hissetmek, ona saygı duyduğumuzu göstermek için güzel bir usul. Su içmedik, onun yerine komposto vardı. Madeni veya kesici çatal, bıçak, kaşık kullanılmadı, onun yerine plastik kullanıldı. Herşeyi daha mütevazi yapmaya gayret eden bir iftar sofrası, çok anlamlıydı. Ben Türkiye'mizde de bütün İslam dünyasında da bu tür iftarların verildiğini biliyorum. Allah kabul etsin" diye konuştu.