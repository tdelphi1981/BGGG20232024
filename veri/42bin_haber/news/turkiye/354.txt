Diyarbakır'da büyük uyuşturucu operasyonu
Diyarbakır Valisi Mustafa Toprak, Lice ilçesindeki 4 köyde gerçekleştirilen operasyonda 21 ton esrar ele geçirildiğini bildirdi. Toprak, bunun Diyarbakır'da bugüne kadar ele geçirilen en yüksek uyuşturucu miktarı olduğunu söyledi. Erzurum ve Muş'ta düzenlenen operasyonlarda da 18 kilogram uyuşturucu ele geçirildi. DİYARBAKIR:
Vali Toprak, İl Jandarma Komutanlığı bahçesinde, ele geçirilen ve 7 kamyona yüklenen uyuşturucunun gösterilmesi amacıyla düzenlenen basın açıklamasında yaptığı konuşmada, uyuşturucu operasyonuyla ilgili olarak Diyarbakır Jandarma Komutanlığı, MİT Bölge Başkanlığı ve Emniyet Müdürlüğü'nce ortaklaşa bir istihbarat çalışması yapıldığını söyledi.

Jandarma Bölge Komutanlığı'nın sevk ve idaresinde toplam 39 timden oluşan kuvvet ve 7. Kolordu Komutanlığı'nca helikopterlerle sağlanan hava desteğiyle operasyonun gerçekleştirildiğini kaydeden Vali Toprak, şöyle konuştu:

"Diyarbakır Jandarma Bölge Komutanlığı'nca, Lice ilçesi Ortaç, Yalaza, Bağlan ve Kayacık köyü bölgelerinde bölücü terör örgütü mensuplarının lojistik destek sağladığı, bu kapsamda silah ve mühimmat temin edeceklerine dair duyumlar elde edildiği, ayrıca belirtilen bölgede terör örgütünün yönlendirmesiyle işbirlikçilerine yoğun kenevir ekimi ile esrar üretimi yaptırdığı ve arazide bunların depolandığına dair alınan bilgiler değerlendirilerek, belirtilen bölgelerde bölücü terör örgütü mensuplarını etkisiz hale getirmek, silah, mühimmat ve bölgedeki işbirlikçiler vasıtasıyla uyuşturucudan elde edilen büyük ve önemli finans kaynağını ortadan kaldırmak ve esrar üretim alanlarını tespit etmek maksadıyla Diyarbakır Jandarma Komutanlığı, MİT Bölge Başkanlığı veDiyarbakır Emniyet Müdürlüğü ile müşterek olarak istihbari bir çalışma yapılmıştır. "

Vali Toprak, "Bu operasyon ile Diyarbakır'da bugüne kadar yapılan en büyük yakalama oranını gerçekleştirmiş olduk" dedi.

Toprak, operasyon neticesinde Ortaç köyünde 1 ton toz ile 7 ton kubar, Yalaza köyünde 3 ton toz ve 5 ton kubar, Bağlan köyünde de 1 ton toz ve 4ton kubar esrar olmak üzere toplam 21 ton esrar maddesinin ele geçirildiğini kaydederek, "Bu esrar maddesini 7 kamyona ancak sığdırabildik" diye konuştu.

ERZURUM:
Erzurum'da da bir yolcu otobüsünde yapılan aramada 15 kilo 890 gram esrar maddesi ele geçirildi.

İl Emniyet Müdürlüğü'nden yapılan yazılı açıklamaya göre, bir ihbarı değerlendiren Kaçakçılık ve Organize Suçlarla Mücadele Şube Müdürlüğü ekipleri,Çat-Erzurum karayolunda bir yolcu otobüsüne operasyon düzenledi.

Kent merkezi girişinde durdurulan otobüste yapılan aramada, bagajkısmında toplam 15 kilo 890 gram toz esrar maddesi ele geçirildi.

Olayla ilgili gözaltına alınan şüpheli R.A'nın, "Uyuşturucu madde bulundurmak ve nakletmek" suçundan adliyeye sevk edileceği bildirildi.

MUŞ:
Muş'ta da bir yolcuya ait valizde yapılan aramada, meyve suyu kutuları içine gizlenmiş 2 kilo 87 gram eroin ele geçirildi.

Alınan bilgiye göre, bir ihbarı değerlendiren Emniyet Müdürlüğü Kaçakçılık ve Organize Suçlarla Mücadele (KOM) Şubesi ekipleri, Van'dan İstanbul'a giden yolcu otobüsünü Muş-Bitlis karayolunda durdurdu. 

Yapılan aramada, E.A. isimli yolcuya ait valizdeki meyve suyu kutuları içerisinde 2 kilo 87 gram eroin bulundu. 

KOM ekiplerinin, farklı bir otobüste yaptığı aramada ise M.Ş.Ş'ye ait valizde 5 kilo 800 gram eroin ele geçirildi.

Olayla ilgili gözaltına alınan zanlıların, emniyetteki işlemlerin ardından adliyeye sevk edileceği bildirildi.