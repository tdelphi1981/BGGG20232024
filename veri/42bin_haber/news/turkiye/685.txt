Doğu donuyor
Bölgede kar yağışı ve tipi nedeniyle 1020 köy ile ulaşım sağlanamıyor 
 Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen yüksek basınç sisteminin etkisi altına giren Doğu Anadolu Bölgesi'nde, kar yağışı etkisini sürdürüyor.
 
 Gece en düşük hava sıcaklığı Ardahan'da eksi 12, Ağrı'da eksi 11, Kars'ta eksi 10, Erzurum'da eksi 6, Iğdır'da eksi 4, Erzincan'da 2 derece olarak ölçüldü.
 
 Aralıklarla etkili olan kar yağışı ve tipi nedeniyle Erzurum'da 950, Ağrı'da 70 köy yolu ulaşıma kapalı bulunuyor. İl Özel İdaresi'ne bağlı ekipler, yolların açılması için çalışmalarını yoğun bir şekilde sürdürüyor.
 
 Bölgede etkili olan soğuk hava nedeniyle ev, iş yeri ve araçların camları da buz tuttu, kaldırımlarda buzlanma meydana geldi.
 
 Belediye ekipleri, şehir merkezlerinde kar ve buz temizleme çalışması yapıyor. Bölgede hafta sonuna kadar kar yağışı bekleniyor.