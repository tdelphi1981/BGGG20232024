Annesinin dövdüğü çocuğa devlet bakacak!
Konya'da annesinin döverek gözlerini ve sırtını morartığı 5 yaşındaki F.H.B. ve kardeşinin Aile ve Sosyal Politikalar İl Müdürlüğü tarafından alınarak çocuk yuvasına yerleştirileceği öğrenildi. Önceki gün merkez Selçuklu ilçesi Sancak Mahallesi'ndeki bir evde anne Nefise B. (35), 4 yaşındaki kardeşiyle kavga eden 5 yaşındaki kızı F.H.B'yi sinirlenerek dövmüştü. 

Gözleri ve sırtında morluklar oluşan küçük kız hastaneye kaldırılarak tedavisi yapıldı. 

Tedavi sonrası polis merkezinde ifadesi alınan kadın savcılık talimatıyla serbest bırakılırken, çocuk da anneye tekrar teslim edildi. 

Bunun üzerine Aile ve Sosyal Politikalar Konya İl Müdürlüğü uzmanları harekete geçti. 

Aile ve Sosyal Politikalar Konya İl Müdürlüğü yetkilileri yaptıkları incelemede ve araştırmada annenin diğer çocuğunu da sürekli dövdüğünü öğrendi. 

Müdürlük yetkilileri, "Gerekli çalışmaları tamamladıktan sonra iki çocuğu da yuvamıza alacağız. Annenin de gerekli tedaviyi görmesini sağlayacağız" dedi. 

Sancak Mahallesi'nde oturan annenin evde olmasına rağmen kapıyı kimseye açmadığı öğrenilirken, çocukların polis tarafından alınarak yuvaya teslim edileceği öğrenildi.