Öğretmen evinde boğazı kesilerek öldürüldü
İstanbul Kadıköy'de bir ilköğretim okulunda öğretmenlik yapan İlker Şahin, evinde boğazı kesilerek öldürülmüş halde bulundu. Caferağa Mahallesi Sivastopol Sokak 34 numaradaki Piraye Apartmanı'nın bodrum katında ikamet eden Aramyan Uncuyan İlköğretim Okulu'nda bilgisayar öğretmeni olarak görev yapan Şahin'in (40), bir süredir okula gelmemesi üzerine arkadaşları evine gitti.

Kapıyı çilingir yardımıyla açtıran arkadaşları, 3 gündür kendisinden haber alamadıkları İlker Şahin'in boğazı kesilmiş halde cansız bedeniyle karşılaştı.

Şahin'in öğretmen arkadaşları durumu hemen polise bildirdi. İhbar üzerine Piraye Apartmanı'na çok sayıda polis ve sağlık ekibi sevk edildi. Sağlık ekipleri, yaptıkları incelemede İlker Şahin'in hayatını kaybettiğini belirledi.

İlker Şahin'in cesedi, Olay Yeri İnceleme ekipleri ve Cumhuriyet savcısının incelemelerinin ardından Göztepe Eğitim ve Araştırma Hastanesi morguna kaldırıldı.