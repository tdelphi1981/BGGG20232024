3 PKK'lı için bugün Diyarbakır'da tören var
 
 Fransa'nın başkenti Paris’te öldürülen PKK’lı Sakine Cansız, Leyla Söylemez ve Fidan Doğan’ın cenazeleri THY’nin tarifeli uçağıyla dün akşam İstanbul aktarmalı olarak Diyarbakır’a getirildi.
 
 >> BİRAND: POLİS DE PKK DA SINAVDAN GEÇECEK
 
 >> İSTANBUL'DAKİ AKTARMADA SAYGI DURUŞU YAPILDI 
 
 >> CANSIZ'IN BABASI: BARIŞ İSTİYORUM BARIŞ
 
 Cenazelerin bulunduğu uçakta öldürülen 3 kadının aileleri ve yakınları başta olmak üzere BDP İstanbul Milletvekili Sebahat Tuncel, BDP Van Milletvekili Nazmi Gür, Van Bağımsız Milletvekili Aysel Tuğluk, sanatçı Ferhat Tunç ile yerli yabancı çok sayıda gazeteci de bulundu. Uçakta Milletvekili Aysel Tuğluk’un zaman zaman gözyaşlarına tutamadığı görüldü.
 
 'BARIŞ OLSUN, ANALAR AĞLAMASIN'
 
 Uçakta basın mensuplarına konuşan Leyla Söylemez’in annesi Şifa Söylemez, "Şimdi bu uçakta üç tane cenaze var. Şimdi siz düşünün, barış olsun analar ağlamasın. Başka ne diyebilirim" dedi. Cenazelerin bulunduğu uçak saat 20.35’te Diyarbakır’a inerken, burada aileleri Diyarbakır Büyükşehir Belediye Başkanı Osman Baydemir karşıladı.
 
 10 BİN KİŞİ TOPLANDI, TRAFİK KİLİTLENDİ 
 
 Cenazelerinin getirilmesi nedeniyle havaalanı girişinde polis geniş güvenlik önlemleri aldı. Havaalanı içine sadece BDP’li milletvekilleri, belediye başkanları ile parti yöneticilerinin girişine izin verildi. Bu sırada havaalanı çevresinde yaklaşık 10 bini aşkın kişi toplanırken, trafik kilitlendi. Cenazeleri havaalanında karşılamaya aralarında BDP Genel Başkan Yardımcısı Gültan Kışanak, milletvekilleri Leyla Zana, Pervin Buldan, Emine Ayna’nın da aralarında bulunduğu milletvekilleriyle Diyarbakır Büyükşehir Belediye Başkanı Osman Baydemir ile belediye başkanları geldi.
 
 3 KİLOMETRELİK YOL 1 SAATTE GİDİLDİ 
 
 Cenazeler uçaktan alındıktan sonra Büyükşehir Belediyesi’ne ait 3 ayrı cenaze aracına konulup, Özel Bağlar Hastanesi’ne yola çıkarıldı. Kalabalık nedeniyle cenaze konvoyu 3 kilometrelik yolu ancak 1 saatte alabildi.
 
 TABUTLARDAN PKK FLAMALARI KALDIRILDI 
 
 Cenazelerin Paris’ten uğurlandığı sırada tabutların üzerinde bulunan PKK flamasının kaldırıldığı, tabutların Diyarbakır’a geldiğinde ise yeşil cuhaya sarılı olduğu görüldü. Diyarbakır Büyükşehir Belediye Başkanı Osman Baydemir, cenaze araçlarının havaalanında ayrılmasının ardından tabutların üzerine BDP kadın hareketinin flamasının konulduğunu söyledi. 
 
 SARI-KIRMIZI-YEŞİL ÖRTÜ KONULDU
 
 Cenazelerin hastane önünde araçlardan indirildiği sırada tabutların üzerine kadın hareketinin flamasının yanı sıra, sarı-kırmızı-yeşil  renkli örtünün konulduğu görüldü. Ambulanstan alınan cenazeleri kadınlar omuzlarında taşıyarak morga götürdü. Bu sırada çevrede bulunan bazı kadınlar mum yakarken, bazı kadınlar da yeşil, sarı ve kırmızı renkli tülbentleri tabutun üzerine attı.
 
 Cenazeler hastanenin morguna konulurken, BDP Diyarbakır İl Başkanı Zübeyde Zümrüt, toplanan kalabalığa seslenerek dağılmalarını ve yarın törene katılmalarını istedi.
 
 DHA