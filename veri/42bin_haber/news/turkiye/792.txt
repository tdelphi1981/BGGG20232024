Suriye'den getirilen 8 yaralıdan 1'i öldü
Suriyenin Rakka kentinde savaş uçaklarının bombalı saldırısında yaralanarak tedavi için Şanlıurfa'nın Akçakale ilçesine getirilen 8 Suriyeli muhaliften 1'i yaşamını yitirdi. Muhalifleri getiren yakınları Suriye Devlet Başkanı Beşar Esad'a Arapça seslenerek, "Ne yaparsan yap seni göndereceğiz" dediler 
 Suriye ordu birliklerine ait savaş uçaklar, akşam saatlerinde Rakka kentini bombaladı. Çok sayıda kişinin yaşamını yitirdiği öne sürülen bombalı saldırıda yaralanan Özgür Suriye Ordusu mensubu 8 kişi, yakınları tarafından sınırı geçirilerek Akçakale Devlet Hastanesi’ne getirildi. Acil serviste tedavisine başlanan yaralılardan 1’i yaşamını yitirirken, 7’si hayati tehlikeleri bulunduğu gerekçesiyle ambulanslarla Şanlıurfa Eğitim ve Araştırma Hastanesi’ne sevk edildi. 
 'SENİ GÖNDERECEĞİZ’
  
 Bombalı saldırıda yaralanan yakınlarını Akçakale ilçesine getiren Suriyeliler, gazetecilere konuşarak Suriye Devlet Başkanı Beşar Esad’a seslendi. Suriyeliler Esad’a, "Ne yaparsan seni göndereceğiz, ister topla, istersen uçağınla gel yine de bitireceğiz seni" diye seslendiler. 
 EL YAPIMI BOMBA BULUNDU
  
 Bombalı saldırıda yaralanan ve tedavi altına alındığı Akçakale Devlet Hastanesi’nde ölen henüz ismi öğrenilemeyen kişinin üzerinden bir adet bomba çıktı. Hastane görevlileri durumu hemen polis ekiplerine bildirirken, Akçakale Devlet Hastanesi’ne çok sayıda polis ve bomba imha uzmanı ekibi sevk edildi. Bomba, imha uzmanları tarafından hastane içerisinde etkisiz hale getirilirken, ölen kişinin üzerinde çıkan bombanın el yapımı olduğu bildirdi. 
 DHA