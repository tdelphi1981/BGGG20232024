Nazilli'de domuz bağıyla cinayet
Aydın'ın Nazilli ilçesine bağlı Yaylapınar köyündeki bir bahçeye gömülü halde domuz bağıyla bağlanmış ve başında kesici aletle açılmış yaralar olan bir erkek cesedi bulundu. Olayla ilgili 3 kişi gözaltına alınırken, öldürülen kişinin kimliğinin belirlenmesi için çalışmalar sürüyor. 

Olay, Nazilli ilçesine bağlı Yaylapınar köyünde bugün sabah saatlerinde ortaya çıktı. 

Kardeşine ait kestane bahçesini gübrelemeye giden 51 yaşındaki Bekir Deveci, Gedik Mevkii'nde bulunan bahçedeki bir noktanın kazıldığını fark etti. 

Cep telefonundan kardeşini arayan Deveci, kardeşinin bahçede herhangi bir yeri kazmadığını öğrendi. 

Bunun üzerine Bekir Deveci, söz konusu yeri kazmaya başladı ve çukurda bir çift ayak gördü. Neye uğradığını şaşıran Deveci, durumu jandarmayla köy muhtarı Dündar Balcıoğlu'na bildirdi. 

Bu sırada muhtar Balcıoğlu da kısa süre önce köyden yabancı bir otomobilin ayrıldığını fark etti. 

Deveci'den aldığı telefon üzerine şüphelenen Muhtar Balcıoğlu, otomobilin plaka ile rengini jandarmaya bildirdi. 

Jandarmaya söz konusu plakayı diğer birimlerle polise bildirirken, olay yerine de bir ekip gönderildi. 

Nöbetçi savcının da olay yerine gelmesiyle çukur kazıldı ve domuz bağıyla bağlanmış bir erkek cesedi çıkarıldı. 

Başında kesici aletle açılmış üç yara da bulunan cesedin yeni gömüldüğü tespit edilirken, olay yerindeki incelemenin tamamlanmasının ardından ceset bir araçla Nazilli Devlet Hastanesi Morgu'na getirildi. 

Merdiven yapmaya gitmişler

Bu sırada polis ekipleri de jandarmanın verdiği otomobili Nazilli yakınlarında durdurdu. Otomobildeki iki kişi gözaltına alındı. 

Olayla ilgili daha sonra bir kişi daha gözaltına aldı. Otomobilde yapılan aramada 4 paket çimento ve çuval bulundu. 

Şüphelilerin, cesedin bulunduğu köy yakınlarında kendilerine ait bir tarla olduğunu ve tarlaya merdiven yapmaya gittilerini, olayla bir ilgilerinin olmadığını belirttikleri öğrenildi. 

Olayla ilgili başlatılan soruşturma sürüyor.