Bakır işletmesindeki facia: 2 işçi defnedildi
Samsun'da Eti Bakır İşletmesi'ndeki amonyak tankı kapağının çökmesi sonucu hayatını kaybeden işçilerden Hüseyin Bayrak (43) ile Hüsamettin Taşsümer (53), Çarşamba ilçesinde toprağa verildi. Bayrak'ın cenazesi, Çay Mahallesi'ndeki evinden alınarak, merkez Rıdvanbey Camisi'ne getirildi. Buradaki törene AK Parti Samsun Milletvekili Akif Çağatay Kılıç, MHP Samsun Milletvekili Cemalettin Şimşek, Çarşamba Belediye Başkanı Hüseyin Dündar ile çok sayıda vatandaş katıldı.

Cuma namazının ardından, sağanak yağış altında kılınan cenaze namazından sonra Bayrak'ın cenazesi, Göğceli mevkisindeki aile kabristanında toprağa verildi.

Yaklaşık 6 ay önce işe başladığı öğrenilen Hüseyin Bayrak'ın evli ve 4 çocuk babası olduğu öğrenildi.

Hüsamettin Taşsümer'in cenazesi de defnedildi

Kazada yaşamını yitiren işçilerden Taşsümer için ilçenin Yukarı Donurlu köyünde cenaze töreni düzenlendi.

Köy camisindeki törende Taşsümer'in cenazesi, Cuma namazının ardından kılınan cenaze namazı sonrası, aynı yerdeki aile kabristanında toprağa verildi.

Törene, Taşsümer'in yakınları ile vatandaşlar katıldı.

Hüsamettin Taşsümer'in, emekli olduktan sonra 6 ay önce işe başladığı, 5 çocuk babası olduğu bildirildi.