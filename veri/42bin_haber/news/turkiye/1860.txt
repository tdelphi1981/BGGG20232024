Ordu ve Rize'de eğitime kar engeli
Ordu ve Rize'de etkili olan kar yağışı nedeniyle bazı ilçelerde eğitime ara verildi. Ordu:
İl Milli Eğitim Müdürlüğü'nden yapılan yazılı açıklamada, yoğun kar yağışı ve buzlanma nedeniyle Gölköy, Kumru ve Korgan ilçelerinde bugün eğitime ara verildiği belirtildi.

Açıklamada, Çaybaşı ilçesinde ise merkez hariç belde ve köylerde ilk ve orta dereceli okullarda bugün eğitim yapılmayacağı kaydedildi.

Rize:
Rize'nin Çamlıhemşin ilçesinde yoğun kar yağışı nedeniyle okullar bir gün tatil edildi.

Çamlıhemşin Milli Eğitim Müdürü Engin Albardak, yaptığı açıklamada, ilçede akşam saatlerinde başlayan kar yağışı sonucu 24 köy ve 10 mahalle yolunun ulaşıma kapandığını belirtti.

Kar kalınlığının yer yer 20 santimetreyi ulaştığını ifade eden Albardak, ilçede ilk ve orta dereceli okullarda eğitime bugün ara verildiğini ifade etti.

DOĞU ANADOLU DOĞUYOR

Doğu Anadolu Bölgesi'nde ise gece en düşük hava sıcaklığı sıfırın altında 16 dereceyle Erzurum'da ölçüldü. Bölgede 547 köyle ulaşım sağlanamıyor.

Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen alçak basınç sisteminin etkisi altına giren Doğu Anadolu Bölgesi'nde soğuk hava etkisini sürdürüyor.

Gece en düşük hava sıcaklıkları Erzurum'da sıfırın altında 16, Kars ve Ağrı'da sıfırın altında 15, Ardahan'da sıfırın altında 13, Erzincan ve Iğdır'da sıfırın altında 2 derece olarak ölçüldü.

Günün beklenen en yüksek hava sıcaklıklarının Iğdır ve Erzincan'da 2, Ağrı ve Ardahan'da sıfırın altında 3, Erzurum ve Kars'ta sıfırın altında 4 derece olması tahmin ediliyor.

Meteoroloji yetkilileri, vatandaşları çığ, don ve buzlanmaya karşı dikkatli olmaları konusunda uyardı.