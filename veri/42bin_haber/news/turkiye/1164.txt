O poza 2 yıl hapis istendi
 
 Yargıtay, Hrant Dink'in katili Ogün Samast'la poz veren dönemin Samsun Terörle Mücadele Müdür Vekili Metin Balta ve aynı şubeden komiser İbrahim Fırat'ın yeniden yargılanmasını istedi.
 
 Hrant Dink'in katili Ogün Samast, Samsun Otogarı’nda yakalandıktan sonra Samsun Emniyet Müdürlüğü'ne götürülmüştü.
 
 Samast'ın eline Türk Bayrağı vererek hatıra pozu veren polisler hakkında gizliliği ihlal ve görevi kötüye kullanmaktan dava açıldı. Ancak, Samsun 4. Asliye Ceza Mahkemesi "delil yok" diyerek polis memurlarının beraatine karar verdi. 
 
 Ailenin itirazını değerlendiren Yargıtay 4. Ceza Dairesi beraat kararını bozdu. Yeniden yargılamanın önünü açtı.
 
 Daire sanıkların soruşturmanın gizliliğini ihlal ve görevi kötüye kullanma değil, "suçu ve suçluyu övme" iddiasıyla yeniden yargılanmasına karar verdi.
 
 Karar doğrultusunda; polisler Metin Balta ve İbrahim Fırat iki yıla kadar hapis istemiyle yeniden hakim karşısına çıkacak.
 
 NTVMSNBC