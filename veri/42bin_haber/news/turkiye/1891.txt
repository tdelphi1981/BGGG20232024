Hamile kadına kalp ameliyatı yapıldı
Adana'da iki kalp kapakçığı 10 yıl önce değiştirilen 5,5 aylık hamile kadına, yeniden kalp kapakçığı ameliyatı yapıldı. 
İki kalp kapakçığı, 10 yıl önce değiştirilen 5,5 aylık hamile kadına, yeniden kalp kapakçığı ameliyatı yapıldı.

Kalbindeki sorun nedeniyle 10 yıl önce geçirdiği operasyonla her iki kalp kapakçığı değiştirilen 37 yaşındaki Serpil Karataş, rahatsızlanınca Başkent Üniversitesi Adana Uygulama ve Araştırma Merkezi Yüreğir Hastanesi'ne kaldırıldı.

Kalp kapakçığında pıhtı olduğu tespit edilen 5,5 aylık hamile Karataş'ın, ameliyata alınması kararlaştırıldı.

Kalp ve Damar Cerrahisi Uzmanı Prof. Dr. Öner Gülcan'ın gerçekleştirdiği ameliyatı, anne ve bebeği sağlıklı şekilde atlattı.

Prof. Dr. Gülcan, gazetecilere yaptığı açıklamada, anne ve bebeğinin sağlık durumunun gayet iyi olduğunu belirtti.

Hastanın hamile olması nedeniyle ameliyatın ayrı bir önem taşıdığını anlatan Gülcan, "Hastamız 5,5 aylık gebe ve 37 yaşında. Daha önce kalbinin iki kapağı değiştirilmiş, ancak kalp kapakçıklarından birinde kan pıhtısı oluştuğu için yeniden ameliyata alınması gerekiyordu. Bu ameliyatta bebeğin kalp hızının monitörizasyonu önemli. Bunu ultrason eşliğinde tüm ameliyat boyunca takip ettik" diye konuştu.

Ameliyat sırasında kadının kalbinin durdurulduğuna dikkati çeken Gülcan, şöyle devam etti:

"Bu tür ameliyatları gerçekleştirebilmek için kalbi durdurup, hastayı kalp-akciğer makinesine bağlamamız gerekiyor. Bu süreç içinde bebeğin dolaşımı da çok önemli. Özellikle annenin ısısı düşmemeli. Hiçbir şekilde soğuğa maruz kalmadan, normal vücut ısısını korumak çok önemli. Bunun dışında kullanılan ilaçlarda doz azaltımına gidilmesi gerekiyor. Öncelikle annenin hayatını göz önünde bulundurarak, her ikisini de sağlıklarına kavuşturmaya çalıştık."

Bu tür kalp rahatsızlığı olan hastaların, hamile kalmadan önce mutlaka doktorlarına başvurup bir sağlık kuruluşunda takip edilmeleri ve hamilelik sürecinden önce ilaç ayarlaması yapmaları gerektiğini belirten Prof. Dr. Gülcan, "Eğer kan sulandırıcı ilacı kontrolsüz kullanmaya devam ederlerse hastaların bebeklerinde anomali olma riski yüksek oluyor. Hastamız daha önce iki kez düşük yapmasına rağmen yeniden hamile kalmış. Ancak oldukça başarılı bir ameliyatla anne ve bebeğini yeniden sağlığına kavuşturduk" dedi.

-Bebeğe doktorunun adını verecek-

Hasta Serpil Karataş ise oldukça başarılı geçen ameliyatın ardından hastanede gözetim altında tutulduğunu anlatarak, çok mutlu olduğunu söyledi.

Çocuk sahibi olmayı çok istediğini ifade eden Karataş, "Kalbimdeki soruna rağmen hamile kalmamın çok riskli olduğunu biliyordum. Bunu bile bilehamile kaldım. Zor ama çok başarılı bir operasyonun ardından sağlığıma yeniden kavuşacağımı bilmek beni mutlu ediyor. 5,5 aylık olan oğluma da ameliyatı gerçekleştiren doktorum Öner beyin adını vereceğim. Allah ondan razı olsun" diye konuştu.