'Gizli tanığı bil ama yazma'
Ergenekon davasında gizli tanık 'Deniz' (Şemdin Sakık) gibi 'Gizli Tanık 9' da kimliğini açıkladı ama talebi doğrultusunda mahkeme, bunun basına yansıtılmasına yasak koydu 
 "Gizli Tanık Deniz' (Şemdin Sakık), söylediklerinden çok açıkladığı kimliğiyle çok ciddi tartışma konusu olmuştu. Mahkeme bugün farklı bir uygulama yaptı. Tıpkı 'Deniz' yani Şemdin Sakık gibi, gizini kaldıran bir tanığın kimliğinin haberlerde yazılmasına yasak koydu. Bu talep tanıktan geldi, mahkeme de talebe uydu. 
 
 Mahkeme daha önce gizli tanık 'Poyraz'ın da kimliğinin açıklalanmasına yasak koymuştu. 
 
 'Gizli tanık 9'un kim olduğunu merak eden herkesin davanın taraflarıyla ya da duruşmayı izleyenlerden biriyle konuşarak öğrenmesi mümkün ancak haberlerde yazmak, söz konusu tanıktan gelen talebi kabul eden mahkemenin kararıyla yasak. 
 
 İstanbul 13. Ağır Ceza Mahkemesi'de görülen 65'i tutuklu 274 sanıklı Ergenekon Davası'nın 261. duruşması başladı. Silivri Ceza İnfaz Kurumları Yerleşkesi'nin yanında bulunan büyük salonda yapılan duruşmada CHP İzmir Milletvekili Mustafa Balbay, emekli Tuğgeneral Veli Küçük, eski Özel Harekat Dairesi Başkanvekili İbrahim Şahin ve Danıştay Saldırısı dosyası sanığı Alparslan Arslan'ın da aralarında bulunduğu 17 tutuklu sanık hazır bulundu. Genelkurmay eski Başkanı emekli Orgeneral İlker Başbuğ ve CHP Zonguldak Milletvekili Mehmet Haberal'ın da aralarında bulunduğu 48 tutuklu sanık duruşmaya katılmadı. 
 
 ORİJİNAL SES VE GÖRÜNTÜSÜ YAYINLANDI 
 
 Gizli Tanık 9'un mahkemeye dilekçe verdiğini söyleyen Mahkeme Başkanı Hasan Hüseyin Özese, Gizli Tanık 9'un açık kimliğiyle ifade vermek istediğini, gizli tanık odasında ifade vermek istediğini, orijinal ses ve görüntüsünün duruşma salonunda bulunan ekranlara yansıtılmasını talep ettiğini ifade etti. 
 
 Özese, Gizli Tanık 9'un ayrıca açık kimliğinin basında yer almamasını talep ettiği belirtti. Talebi değerlendirmek için mahkeme heyeti duruşmaya 10 dakika ara verdi. 
 
 Aranın ardından aldıkları kararı açıklayan Mahkeme Başkanı Özese, Gizli Tanık 9'un orijinal ses ve görüntüsünün duruşma salonunda bulunan ekranlara yansıtılmasına oybirliğiyle karar verildiğini açıkladı. Başkan Özese, ayrıca haberlerde gizli tanığın adının açıklanmasına yasak getirdi. Bunun üzerine Gizli Tanık 9'un orijinal sesi ve görüntüsü duruşma salonuna yansıtıldı. 
 
 GİZLİ TANIK 9 BİR TURİZMCİ 
 
 Mahkeme Başkanı Özese, Gizli Tanık 9'un kimlik tespitini yaptı. "Mesleğiniz nedir?" sorusu üzerine Gizli Tanık 9, turizmci olduğunu söyledi. Özese'nin "Dava sanıklarıyla aranızda açılan herhangi bir dava var mı?" sorusu üzerine Gizli Tanık 9, "Evet hakaret davası var. Doğu Perinçek, Tuncay Özkan ve Semih Tufan Gülaltay ile aramda hala süren hakeret davaları var" diye cevap verdi. 
 
 "Dava sanıklarıyla aranızda herhangi bir husumet var mı?" sorusuna Gizli tanık 9, "Dava sanıklarıyla herhangi bir akrabalığım da yok husumetim de yok. Ancak onlar beni düşman ilan etmişler " diye cevap verdi. 
 
 DHA 
 
  