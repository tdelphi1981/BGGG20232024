Gaziantep Patriotları devrede
 
  Genelkurmay Başkanlığı Basın ve Halkla İlişkiler Koordinasyon Merkezi Sözcüsü Binbaşı Cengiz Alabacak, Gaziantep'e konuşlandırılan Patriot hava savunma sisteminin devreye girdiğini söyledi.
 
 Alabacak, 5. Zırhlı Tugay Komutanlığı General Ataman Kışlası'nda Patriot hava savunma sistemleriyle ilgili olarak düzenlenen basın bilgilendirme etkinliğinde, Türkiye'nin NATO'dan savunma amacıyla talep ettiği Patriot sistemlerinin, Adana ve Kahramanmaraş'ın ardından Gaziantep'te konuşlandırıldığını ifade etti.
 
 Gaziantep'teki ünitelerin bugün saat 10.00 itibarıyla, içerisinde Türk yetkililerin de bulunduğu NATO komuta kontrol yapısına girerek görev yapmaya başladığını aktaran Alabacak, ''Patriotların talebimiz üzerine ülkemize konuşlandırılması, NATO'nun ülkemiz ile içerisinde bulunduğu dayanışmanın çok güzel bir örneğidir'' dedi. 
 
 Hava savunma faaliyetlerinin geniş çerçeve ve yelpazede çok farklı platformlarla icra edilen bir harekat türü olduğunu vurgulayan Alabacak, ''Bugün buradaki bahse konu Patriot sistemleri bu geniş yelpazede belirli bir alanda çok özgün bir takviye maksadıyla ülkemizde bulunmaktadır'' diye konuştu.
 
 NATO Sözcüsü Yarbay Dariusz Kacpercyzk ise, 6 rampadan oluşan bataryanın tamamen Türkiye'nin sınırları içerisine yapılacak tehdit için planlandığını dile getirdi. Kacpercyzk, tehdit algınlandığı anda Almanya'daki NATO üssünden gelecek talimatlar doğrultusunda sistemin harekete geçeceğini aktardı.
 
 10. Hava ve Füze Savunma Komutanı Steve Richmond da, Türkiye'nin istediği bölgeleri savunmak için Gaziantep'te bulunduklarını söyledi.
 
 EMİRLER NATO'DAN
 
 Bir gazetecinin ''Olası bir harekete geçme anında düğmeye kim basacak, emri kim verecek '' sorusu üzerine Richmond, ''Emirler NATO'dan gelecek'' diye konuştu.
 
 Binbaşı Alabacak da aynı soruya, ''Dolayısıyla NATO demek...İçerisinde Türk yetkililerin de bulunduğu bir hiyerarşi içerisinde bu karar verilecektir'' dedi.
 
 ''Türkiye'deki Patriotlar kaç kilometrelik bir alanı koruyacak '' şeklindeki soru üzerine ise Alabacak, şunları kaydetti:
 
 ''Yapılan bütün değerlendirmede üç noktada konuşlandırılan Patriotlarla toplam 3,5 milyon civarındaki nüfusun kapsanması planlanıyor. Dolayısıyla alandan ziyade 3,5 milyonluk nüfusun kapsanması öngörülmüştür. Bütün elde edilen veriler NATO'nun ilgili birimleriyle paylaşılacak, bu ilgili birimlerin ortak kararıyla, müdahale gerekirse yapılacaktır. Patriotlar sadece ama sadece savunma maksatlı olarak ülkemize konuşlandırılmıştır. Bu çok açık ve net olarak görev talimatında belirtilmiştir. Uçuşa yasak bölge uygulaması maksatlı olarak kullanılması kesinlikle söz konusu olmayacaktır.''
 
 Basın bilgilendirme etkinliğine, ABD Türkiye Patriot Güçleri Komutanı Albay John Wanat ve Batarya Komutanı Yarbay Charles Branson da katıldı.
 
 AA