Ölen 3 madencinin DNA testi yapıldı
 
 Zonguldak'ta Türkiye Taşkömürü Kurumu Kozlu Müessese Müdürlüğü maden ocağında geçen 7 Ocak’ta meydana gelen kazada yaşamını yitiren 8 madenciden ailelerinin teşhis edemediği 3’ünün kimliğinin DNA testi ile belirlendi. Cenazeler yarın toprağa verilecek. 
 Yerin 630 metre altında meydana gelen metan gazı püskürmesi sonucu oluşan göçükten 2’sinin cesetleri 4, 1’inin de 5 gün sonra çıkarılan madenciler Yüksel Koca, Ahmet Şeker ve Hüseyin Kürekçi’nin cenazeleri, aileleri tarafından teşhis edilememişti. Ailelerden alınan kan örnekleri ile cenazelerden alınan parçalar Ankara Adli Tıp Kurumu’na gönderildi. Ölen 3 madencinin cenazesinde teşhis işlemi DNA testi ile yapıldı. 
 Zonguldak Atatürk Devlet Hastanesi morgundaki bekletilen madencilerin cenazelerinin yarın ailelerine teslim edileceği ve ardından toprağa verileceği belirtildi. 
 DHA