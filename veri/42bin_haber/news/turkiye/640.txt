İnsan Hakları Komisyonu Tunceli'ye gidiyor
İnsan Haklarını İnceleme Alt Komisyonu, fişleme ve Emniyet Amiri Çağlar San'ın ölümüyle ilgili iddiaları yerinde araştırmak amacıyla haftaya Tunceli ve Hozat'a gidecek. Hozat'taki fişleme iddialarının araştırılmasına ilişkin kurulan alt komisyon, İçişleri Bakanlığı müfettişlerinin gönderdiği raporu değerlendirmek üzere AK Parti Adıyaman Milletvekili Mehmet Metiner başkanlığında toplandı. 

Toplantının başlangıcında konuşan Metiner, İçişleri Bakanlığı müfettişlerinin raporunun sadece fişleme iddialarını içerdiğini ve "gizlilik" ibaresi taşıdığını söyledi.

Gerekli görmeleri halinde raporu düzenleyen müfettişleri dinlemeye çağıracaklarını belirten Metiner, raporda emniyet amiri Çağlar San'ın intiharına ilişkin hiçbir bilgi bulunmadığını belirtti.

Komisyon olarak emniyet amiri San'ın ölümünü de araştırmakla görevli olduklarının altını çizen Metiner, "Emniyet amirimizin, İstanbul Bahçelievler'de emniyet amiri olarak çalışan eşini de dinlemeye çağırabiliriz. Durup dururken bir fişleme iddiası üzerine emniyet amiri intihar edebiliyorsa oturup düşünmek lazım" diye konuştu. Metiner, Cumhuriyet Başsavcılığı'nın, soruşturmanın San ile ilgili olmadığını bildirdiğine ve San'ın İstanbul'a tayini çıktığına da dikkati çekerek, "San'ın intihar etmesini gerektiren durum yok. Bu, komisyonumuzun üzerinde durması gereken bir konu" dedi.

San'ın ailesinin, ölümün intihar kaynaklı olmadığı kanaatini taşıdığını ifade eden Metiner, toplumsal vicdanı rahatlatmak adına bu iddiayı da araştırmaları gerektiğini vurguladı. 

Mehmet Metiner, hava koşullarının uygun olması halinde haftaya Tunceli ve Hozat'ta incelemelerde bulunacaklarını kaydederek, hem fişleme hem San'ın ölümüyle ilgili iddiaları araştıracaklarını söyledi.