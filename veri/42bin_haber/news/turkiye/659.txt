Amerikan Patriotları İncirlik'te
ABD tarafından yollanan Patriot füzesavar sistemleri, askeri personelle birlikte İncirlik Hava Üssü'ne ulaşmaya dün başladı 
 Amerikan Büyükelçiliği’nden yapılan açıklamada, Oklahoma’daki Fort Sill üssünde görevli 3. Tabur, 2. Hava Savunma Topçu Birliği’nden gönderilen 400 personelle teçhizatın önümüzdeki günlerde Amerikan askeri uçaklarıyla Türkiye’ye naklinin devam edeceği belirtildi.
  
 Türkiye, Suriye’de sınır boyunda çatışmaların artması üzerine NATO’dan Patriot füzesavar sistemi talebinde bulunmuştu. Almanya, Hollanda ve Amerika’dan ikişer olmak üzere toplam altı Patriot bataryası Türkiye’nin güney bölgelerine yerleştiriliyor.
 
 BU AY İÇİNDE TAMAMEN OPERASYONEL
  
 Türkiye’nin önemli bir NATO müttefiki olduğunun altını çizen Amerika’nın Avrupa Komutanlığı Komutan Yardımcısı Koramiral Charles Martoglio, füzesavar sisteminin bu ay içinde tamamen operasyonel hale getirileceğini açıkladı.
 
 Koramiral Martoglio, Patriotların yalnızca savunma amaçlı olduğunu, uçuşa yasak bir bölgede operasyon ya da taarruz amaçlı kullanılmayacağını vurguladı.
  
 Amerikan Büyükelçiliği’nden yapılan açıklamaya göre, Patriot bataryalarının Türkiye’de ne kadar kalacağı, katkıda bulunan devletler ile Türkiye ve NATO arasında yapılacak eşgüdümle belirlenecek.
 
 Kaynak: Amerika'nın Sesi 
  