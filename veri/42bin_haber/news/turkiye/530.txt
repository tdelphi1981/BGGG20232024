"Bizim kucağımızda bir bebek var"
Prof.Dr. Ahmet Ercan, Muğla Marmaris Bozburun Beldesi'nde bulunan "Küdür Yanardağı" ile ilgili, "Artık bizim kucağımızda bir bebek var. Bu bebeğin adı da Küdür Yanardağ. Büyüyünceye kadar izleme altına almamız gerekiyor. Bu kırık orada her zaman var. 'Korkuyoruz söyleme' demek doğru değil" dedi. Jeofizik Profesörü Ahmet Ercan, Şişli’deki TMMOB Jeofizik Mühendisleri Odası’nda düzenlediği basın toplantısı ile bölgede yaptıkları çalışmalarla ilgili bilgi verdi.

"Yanardağın iki çıkışını tespit ettik"

Türk ve Yunan sularında inceleme yaptıklarını, bilimsel çalışmaların siyasi sınır tanımadığını belirten Ercan, “Yanardağın iki çıkışını tespit ettik. Nasıl bir kadın doğururken karnında çatlamalar oluşuyorsa yanardağda da patlama öncesi yüksek basınç ve yüksek sıcaklık nedeniyle sancılar ve çatlamalar oluşur. Bu titreşimler deprem titreşimlerinden farklıdır" dedi.

"Türkiye'nin jeofizik gemisi yok"

İncelemeleri olumsuz şartlarda gerçekleştirdiklerini belirten Ercan, "Maalesef 75 milyonluk Türkiye’nin tam donanımlı bir jeofizik gemisi yok. Ama karşımızdaki Yunanistan’da 3 tane var. Fiber kablo sereceğiz ve yanardağın bacalarını tespit etmeye çalışacağız. Denizaltından örnekler alarak bu yanardağın kökeninin ne olduğunu belirlemeye çalışacağız. Uydudan görüntüleme işlemleri önemli. Göktürk uydusunu eğer sayın Başbakan bize belli kanalını tahsis ederse, Göktürk uydusuyla buradaki uzaktan algılama ve jeofizik gözlemleri yaparak bilgilerimizi artırmak istiyoruz" dedi.

"Küçük görülmesi onarılması güç sorunlara neden olabilir"

Bir avuç bilim insanı olarak kısıtlı olanaklarla durumu aydınlatmaya çalıştıklarını belirten Ercan, “Bu yanardağın oluşumu Türkiye’deki kırıkları etkilemez. Tamamen kendi içinde oluşan bir yanardağ. Yüzeye ne zaman çıkacağı da belli değil. Belki birkaç yıl içinde, belki bir 10 belki de 50 yıl içinde çıkabilir. Şu anda dinginlik içinde. Ancak yanardağların durumu belli olmaz. 1-3 yıl içinde benzer davranışlara gireceği kanısındayım. Deniz içinde su püskürmeleri kaynamalar ve gaz çıkışları görülecektir. Püskürme sırasında etki alanı 10 kilometre olacaktır. Türkiye’nin buraya yakın yerleşim alanları çok az. Marmaris bu püskürmeden etkilenmez. Daha çok Yunanistan etkilenir. İstanbul’daki bir kırığı etkileyecek diye bir şey de söz konusu değil. Ancak Küdür Yanardağı’nın küçük görülmesi onarılması güç büyük kıranlara yani afetlere neden olabilir. Türkiye'yi yönetenler bu işin üzerine önemle durmalıdır. İzlenmesi gerekiyor" diye konuştu.

"Beklenen deprem yanardağla ilintili olmaz"

Açıklamaların ardından basın mensuplarının sorularını yanıtlayan Ercan, bölgedeki çalışmaların devam ettirilmesi ve kalıcı dinleme jeofizik duraklarının kurulması gerektiğini belirtti.

Deprem kuşağındaki bölgede beklenen 7 ve üzerindeki büyüklükteki depremlerin yanardağla ilintili olmayacağını söyleyen Ercan, “Sürekli izlenmesi gerekiyor. İzlemeden korkuyu yaşamak çaresizliktir. Ortada bir gerçek var ve hemen yarın çalışmalara başlamak lazım. Beklenen deprem yanardağla ilintili olmayacaktır. Eş zamanlı olacak deprem en fazla 4-5 büyüklüğünde olacaktır" dedi.