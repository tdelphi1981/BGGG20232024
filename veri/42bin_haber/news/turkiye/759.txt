Ömer Çelik'ten "İmralı" yorumu
AK Parti Genel Başkan Yardımcısı Ömer Çelik, İmralı'daki görüşmelerle ilgili, "Her gün yol haritaları açıklanıyor, olur olmaz bir sürü diyaloğa yer veriliyor. Çoğunun gerçekle bir alakası yok" dedi. Çelik, AK Parti Genel Merkezi tarafından Seyhan Otel'de düzenlenen teşkilat içi eğitim programında gazetecilerin sorularını yanıtladı.

Gazetecilerin "Paris'te 3 kadının öldürülmesiyle İmralı'daki görüşmeler arasında bir bağlantı olabilir mi?" şeklindeki soru üzerine Çelik, İmralı görüşmeleriyle ilgili süreci yeni bir süreçmiş gibi nitelendirmenin anlamı olmadığını ifade etti.

Konunun daha önceden gelen bir sürecin devamı olduğunu anlatan Çelik, şöyle konuştu:

"Devlet akan kanın durması için çok yönlü bir çalışma yapıyor. Devletin yetkilileri, ilgili birimleri gereken görüşmeleri yapıyor. Bizim siyasetçi olarak pozisyonumuz, siyasi ilkemiz; siyasetle müzakere, terörle mücadeledir. İmralı görüşmelerini devletin ilgili kurumları yapıyor, dolayısıyla her gün yol haritaları açıklanıyor, olur olmaz bir sürü diyaloğa yer veriliyor. Çoğunun gerçekle bir alakası yok. Gereken yerde gereken açıklamalar zaten yapılır. Normal şekilde devam ediyor. Devlet, devlet olmaktan çıkmış değil, millet de kendini tasfiye etmiş değil. Dolayısıyla bazı aşırı yorumlara çok itibar etmemek gerekiyor. Bunu bir istismar aracı olarak sunmaya çalışanların yorumlarına çok itibar etmemek gerekiyor."

Çelik, Fransa'daki olayla ilgili biraz beklemek gerektiğini belirterek, "Birkaç gün bekleyelim. Fransa İçişleri Bakanlığı belli ki çok yönlü bir araştırma yürütüyor zaten. Olayın oluş şekli çok komplike bir eylem olduğunu gösteriyor. Biraz daha gerçekler ortaya çıksın ondan sonra zaten olan bir şey varsa sizinle birlikte paylaşılır. Şu an ne söylesek spekülasyon olur" dedi.

İncirlik'teki camiyle ilgili iddialar

Çelik, bir gazetecinin 10. Tanker Üs Komutanlığı'ndaki mescidin tahribat neticesinde ibadete kapatıldığı ve Kur'an-ı Kerim'in parçalandığı iddialarını hatırlatması üzerine, olayı açık bir şekilde kınadığını söyledi.

Üs içinde cami kütüğüne kayıtlı olmayan bir mescitle ilgili yılbaşı gecesi "çirkin" bir eylemde bulunulduğunu ifade eden Çelik, şöyle devam etti:

"Genelkurmay Başkanlığı bir açıklama yaptı, idari tahkikatın sürdüğü şeklinde. Tabi camiye ve mukaddesata saldırıyı hiçbir şekilde kabul etmeyiz. Burada beklentimiz, hiç kimse herhangi örtbas etme çabasına girmeden eylem neyse, tam içeriği kamuoyuyla paylaşılsın ve neticesi itibariyle sorumluları bulunduğu takdirde, ki bulunmaması için hiçbir sebep yok. Nihayetinde askeri birliktir burası, askerleri birliklerin durumunu biliriz. Her şey kontrol altındadır.

Sorumlularının açık bir şekilde cezalandırılmasını talep ediyoruz. Bunun Adana'da olması ayrı bir üzüntü kaynağıdır. Dolayısıyla biz Adana kamuoyu ve AK Parti olarak bu konuyu özel bir hassasiyetle takip edeceğiz. Camilere veya başka dinlerin ibadet yerlerine de bu şekildeki hiç bir saldırıyı biz kabul etmeyiz ve sonuna kadar takipçisi oluruz."

Çelik, kabine revizyonu iddialarıyla ilgili soruyu "Onu Sayın Başbakanımıza sordular. Konu benim dışımda" diye yanıtladı.

Adana'daki iddialar

Çelik, Adana Valisi, Büyükşehir Belediye Başkan Vekili ve AK Parti Adana İl Başkanı arasında sürtüşmeler bulunduğu iddialarının yerel gazetelerde yer aldığının belirtilmesi üzerine, gazetelerde çok şey yazdığını, ancak kendilerinin gerçeğe baktığını dile getirdi.

AK Parti'de siyaset yapanların hükümetin emrinde çalışan bürokrasiyle herhangi bir sorunu olmayacağını ifade eden Çelik, Adana Valisi'nin devletin seçkin bürokratlarından birisi olduğunu, ona yönelik yıpratma kampanyası yapıldığını ve bu iddiaların kendileri açısından bir kıymeti olmadığını kaydetti.

Ömer Çelik, sözlerini şöyle sürdürdü:

"Vali beyi yıpratma yönündeki bir kampanyanın zaten sonuç olacak bir tarafı yok ama yolsuzluk operasyonlarından rahatsız olanlarla da devlet bürokrasisi üzerinde legal olamayan hakimiyet kurmaya çalışanlar bu emellerine ulaşamazlar. Yolsuzluk konusunda sıfır toleransla hareket ediyoruz. Vali bey kanunlar içerisinde hareket etmektedir. Gidip de başka siyasi partilerin merkezlerini dolaşıp Adana Valisi'yle ilgili yalan yanlış haberler yaymak, bunu yayanlara yakışmaz. Bu yıpratma kampanyası Sayın Vali'nin Adana'daki
yolsuzlukların üzerine gitmesiyle ilgilidir, başka konularla ilgilidir. Bunu yapanlar karşısında bizi bulurlar. Dolayısıyla bu gündemde bile yer almaması gereken bir meseledir. Yolsuzluğa karşı sıfır tolerans politikamız aynen devam edecektir."