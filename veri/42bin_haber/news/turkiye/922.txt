Gül: Yeri doldurulamayacak bir gazeteci
 
 Cumhurbaşkanı Abdullah Gül, Kanal D Haber Grubu Başkanı Mehmet Ali Birand'ı renkli kişiliği, kendine has üslubu, cesareti, bilgisi, tecrübesi, başarılı meslek kariyeri, yetiştirdiği değerli gazeteciler ve Türkiye'nin önemli meseleleri konusunda açık sözlülükle savunduğu fikirleriyle; sevilen, sayılan, yeri doldurulamayacak bir gazeteci ve haberci olduğunu bildirdi.
 
 Cumhurbaşkanı Gül, Birand'ın vefatı nedeniyle başsağlığı mesajı yayımladı.
 
 Mesajında, Birand'ın vefatından derin bir üzüntü duyduğunu belirten Gül, şunları kaydetti: “Dünden bu yana devam eden umutlu bekleyişin ardından, bugün maalesef Mehmet Ali Birand'ı kaybettik. Türkiye'nin başı sağolsun.
 
 Mehmet Ali Birand, renkli kişiliği, kendine has üslubu, cesareti, bilgisi, tecrübesi, başarılı meslek kariyeri, yetiştirdiği değerli gazeteciler ve Türkiye'nin önemli meseleleri konusunda açık sözlülükle savunduğu fikirleriyle; sevilen, sayılan, yeri doldurulamayacak bir gazeteci ve haberciydi.
 
 Gazeteciliğin ve televizyon haberciliğinin sembol ve öncü ismi Mehmet Ali Birand, köşe yazıları, haber programları, dünya çapında ses getiren röportajları, yakın tarihimizi aydınlatan belgeselleri ve yazdığı kitaplarla Türk basınında fark yaratmıştır.
 
 Yakından tanıdığım ve büyük değer verdiğim duayen gazeteci Mehmet Ali Birand'ı her zaman saygı, sevgi ve takdirle hatırlayacağız.
 
 Kendisine Allah'tan rahmet, Birand ailesine ve Kanal D ailesine, sevenlerine, basın dünyamıza başsağlığı diliyorum.” 
 
 AA