"Uludere raporu henüz tamamlanmadı"
TBMM İnsan Hakları İnceleme Komisyonu Başkanı Ayhan Sefer Üstün, 34 vatandaşın ölümüyle sonuçlanan Uludere olayına ilişkin raporun henüz tamamlanmadığını ve bu şekilde bir rapordan bahsetmenin kamuoyunu yanıltacağını söyledi. Üstün, internet sitelerinde yer alan ve "Olayda Genelkurmay Başkanlığı'nın talimatı söz konusu" şeklindeki haberlerin gerçeği yansıtmadığını anlattı.

Haberlerde adı geçen alt komisyon başkanı İhsan Şener ile görüştüğüne dikkati çeken Üstün, Şener'in kendisine böyle bir açıklamayı yapmadığını söylediğini aktardı.

"Bizim elimizde zaten böyle taslak bir rapor bulunmuyor henüz" diyen Üstün, "Bu konuda arkadaşlarımız yoğun şekilde çalışmalarını sürdürüyor. Dolayısıyla bu ayrı ayrı alanda yapılan çalışmalar tamamlanıp derlendikten sonra taslak ortaya çıkacak" dedi.

Üstün, rapor hazır hale gelmeden açıklama yapmayacaklarını vurgulayarak, "Böyle bir rapor ortada yokken bu şekilde bir rapordan bahsetmek uygun değil. Bu kamuoyunu yanıltmak olur. Zaten raporun tamamlanma çalışmaları sürüyor, rapor tamamlansa dahi çok daha ciddi bir şekilde bunu paylaşırız. Böyle el altından bilgilendirme usulümüz yok" diye konuştu.

Olayla ilgili geniş kapsamlı şekilde çalıştıklarını vurgulayan Üstün, sözlerini şöyle tamamladı:

"Birden fazla uzman farklı konularda çalışıyor ve çalışma henüz tamamlanmadı. Uzmanların çalışmaları bittikten sonra ortaya bir metin çıkacak. Çalışmalar sürdüğü için rapor diyebileceğimiz bir çalışma yok elimizde. Bu metin olmadan rapordan bahsetmek yanlış. Bu şekilde kamuoyunu yanlış bilgilendirmek doğru değildir. Bu çok ciddi bir konu ve bilgi sızdırır şekilde açıklanamaz. Böyle bir durum yok ortada.

Bu rapor için süre veremiyoruz. Çok dinamik bir çalışma ve sürekli farklı farklı kişiler ortaya çıkıyor. Böyle bir konuda raporu tamamlama için süre veremiyoruz bir türlü. Olayla ilgisi olan herkesle görüşüyoruz ve doğru bir rapor hazırlamaya çalışıyoruz."

34 mezar çiçeklerle donatıldı

Bu arada, Gülyazı Köyü'nde ölenler için birinci yılında yapılacak anmanın hazırlıkları sürüyor.

Köylüler, ölen 34 kişinin mermerden yapılan mezarların içerisine rengarenk çiçeklerle donattı.

Son bir kaç günden beri çeşitli kentlerden çok sayıda sivil toplum örgütü ve siyasi parti temsilcilerinin akın ettiği Gülyazı Köyü'ne yarın CHP Genel Başkan Yardımcıları Sezgin Tanrıkulu ve Gülseren Onanç, CHP milletvekilleri Levent Gök, Alaattin Yüksel, Mustafa Moroğlu, Hüseyin Aygün ile Diyarbakır, Şanlıurfa, Mardin, Siirt, Şırnak il örgütlerinden çok sayıda partilinin Gülyazı Köyü'ne gelmesi bekleniyor.

Köylüler, 34 kişinin yaşamını yitirdiği 28 Aralık tarihi yaklaşırken, köylüler aynı acıyı tekrar yaşayacaklarını savunarak, devletin suçluları hala bulamamasından yakındı.