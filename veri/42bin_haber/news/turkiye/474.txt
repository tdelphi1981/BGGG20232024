Böyle dinleniyoruz!
Üçlü priz, sadece bir priz olmayabilir! 
 Başbakan Erdoğan’ın çalışma ofisinde üçlü prize yerleştirilmiş olarak ortaya çıkartılan böcek ile yeniden gündeme gelen gizli kamera ve dinleme olaylarına ilişkin Türkiye’de en çok kullanılan ürünlerin, otomatik sprey cihazı, üçlü priz, saksı çiçekler, duvar saati, mouse, klavye, çakmak, araba anahtarı ve güneş gözlüğü olduğu belirtildi. 
 Türkiye’de son yıllarda gündem yaratan olaylara neden olan gizli kamera kayıtları, ortam dinlenmesi ve telefon dinlenme olaylarında genellikle ev veya ofis eşyaları tercih ediliyor. Başbakan Recep Tayyip Erdoğan’ın çalışma ofisinde üçlü prize yerleştirilmiş olan dinleme cihazı (böcek) bulunması, dikkatleri yeniden bu konuya çevirdi. 
 Türkiye’de bu alanda faaliyet gösteren üç firmadan biri olan Antalya’daki Ulusal Savunma Sanayi Ltd. Şti. firmasının sahibi Veli Erçelik ve Satış Temsilcisi Harun Yılmaz Öztürk, kullanılan ürünler ve tespit edilme şekillerine ilişkin bilgi verdi. 
 JAMMER ÖNLÜYOR
  
 2005- 2006 yılları sonrasında dinleme ve izlemelerin günyüzüne çıkmaya başladığını ve yoğun bir şekilde yapıldığını anlatan Harun Yılmaz Öztürk, ortam dinlemesinin GSM bazlı, RF bazlı, lazerli, çanaklı şekillerinde yapılabildiğini söyledi. GSM ve RF bazlı ortam dinlemelerinin elektrik prizi, oda spreyi, hediye çiçek, mouse, klavye, hoparlör, resim tablosu, kalemlik, masanızın altına micro ortam dinleme cihazı şeklinde yapılabildiğini belirten Öztürk, bu iki sistemin de full band jammer aracılığı ile önlenebildiğine dikkati çekti. 
 NOKTASAL DİNLEME
  
 Lazerli ve çanak antenli ortam dinlemelerinin, profesyonel kişi ya da kişilerce uygulanabilir olmakla birlikte, kullanım oranının oldukça yüksek olduğunu belirten Veli Erçelik ise makam odalarındaki camları hedef alan bu tür cihazların 200- 300 metre mesafeden noktasal ses dinleme imkanı veren profesyonel dinleme cihazları olduğunu kaydetti. Bu yöntemlerin başta ABD istihbaratı olmak üzere bir çok istihbarat servisince kullanıldığını ifade eden Veli Erçelik, bu türdeki dinlemelere karşı makam odalarının camlarına yerleştirilecek lazersavar modüllerin kullanılabileceğini açıkladı. 
 FAVORİ ODA SPREYİ
  
 Karı-koca ilişkisi, çocuk, personel takibi, siyasi ve ticari rakiplerin gizli sırları, rüşvet ve şantaj olaylarını kanıtlama, işkence ve kötü muamele gibi şüphe, kanıt ve şantaj amaçlı olarak çok yaygın bir şekilde ülkemizde de kullanılmaya başlanılan gizli kamerada ise kablolu veya kablosuz olarak iki yöntem kullanılıyor. Türkiye’de başta güvenlik güçlerine ait binalar ve makam odaları olmak üzere siyasetçi, bürokratik amir veya işadamına dinleme cihazları veya gizli kamera durumlarına karşın tarama ile tespit ve engellenmesine yönelik hizmet verdiklerini anlatan Öztürk, bugüne kadar ismini açıklamadıkları birçok kurumda böcek ve gizli kamera tespit ettiklerini dile getirdi. Öztürk, gizli kamera ve böcek kullanımında ise yaptıkları taramalar sonucu en çok oda spreyi, hediye çiçekler, üçlü priz, duvar saati ile resim tablolarının karşılarına çıktığını söyledi. 
 PARANOYAK OLDUK
  
 Dinleme-izlemelerin bir insanın hayatını mahvedebileceğini kaydeden Öztürk, "Herkes paranoyak olmuş durumda. Dinlediği ya da izlendiğinden şüphe duymayan neredeyse kimse yok. Bu konuda şüphe duyulması da haklı, çünkü çok yoğun bir şekilde insanlar birbirini dinlemeye veya gizli kamera görüntülerini çekmeye çalışıyorlar. Bu nedenle size hediye edilen laptop, cep telefonu, yapma çiçek gibi ürünlerin dışında ev veya işyerinizdeki duvar saatiniz, oda spreyi, hoparlör, resim tablosu gibi eşyalarınıza çok çok dikkat emeniz gerekiyor" dedi. 
 Mehmet ÇINAR/ ANTALYA, (DHA)