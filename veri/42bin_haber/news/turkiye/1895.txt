MHP'den "takipsizlik kararı"na itiraz!
MHP, genel merkez önünde bulunan şüpheli araçla ilgili soruşturmada verilen takipsizlik kararına itiraz etti. MHP'nin avukatı Hamit Kocabey, tarafından Sincan Ağır Ceza Mahkemesi Başkanlığı'na sunulmak üzere Ankara Cumhuriyet Başsavcılığı'na verilen dilekçede, 2011 yılındaki olayın soruşturmasının sadece kamu görevlileri bakımından yapıldığı, soruşturma kapsamında bazı kamu görevlilerinin ve şüpheli araç sahibinin ifadelerine başvurulduğu hatırlatıldı.

Şüpheli aracın aylar sonra incelendiği ifade edilen dilekçede, "Başsavcılığın değerlendirmesinde, araç sahibinin kamu görevlisi olmaması ve diğer kamu görevlilerinin de beyanları nazara alınarak karar verildiği görülmektedir. Halbuki bu suçların memurlar dışında işlenmesi de mümkündür" ifadesi kullanıldı.

Suç işleme ihtimali bulunanların sadece memurlarla sınırlı tutulmasının, "soruşturmanın eksikliğini tek başına teyit ettiği" savunulan dilekçede, MHP ve yöneticilerine karşı Ankara'da işlenen birçok suçla ilgili, Ankara Cumhuriyet Başsavcılığı'nın yetkisizlik kararı vererek dosyaları İstanbul Cumhuriyet Başsavcılığı'na gönderdiği hatırlatıldı. 

İstanbul'daki dosyada birçok delilin toplandığı, ancak incelemenin henüz sonuçlanmadığı belirtilen dilekçede, Ankara Cumhuriyet Başsavcılığı'nın bu dosyayı incelemeden karar vermiş olmasının "ciddi bir eksiklik olduğu" iddia edildi.

"Kişisel verileri yayımlayanlar da aynı"

Dilekçede, 2011 genel seçimleri öncesinde, MHP parti yöneticisinin yasa dışı elde edilen kişisel verilerinin internet aracılığıyla yayımlandığı anımsatılan dilekçede, şu ifadelere yer verildi:

"Bu verilerin kayıt edildiği nasıl bir gerçek ise bu yasa dışı işlemi gerçekleştiren kişilerin varlığı da gerçektir. Dinlemeyi yapan ve parti yöneticilerinin özel hayatını kaydedip neşreden suç örgütü aynı kişilerinden oluşmaktadır. Soruşturmanın büyük bölümü, İstanbul Cumhuriyet Başsavcılığı'nca sürdürülürken, bu soruşturma dosyası incelenmeden, sonucu beklenmeden ya da birleştirilme düşünülmeden kovuşturmaya yer olmadığına karar verilmesi hukuka aykırı olmuştur."

Söz konusu iddialara ilişkin Ankara Cumhuriyet Başsavcılığı'nca verilen kararda, "Araçlarla ortam dinlemesi ya da kişisel verilerin kaydedildiğine dair suç işlendiğine yönelik, dava açmaya yeter, inandırıcı, somut delil ya da suç unsuruna rastlanmadığından, kovuşturmaya yer olmadığına karar verildi" denilmişti.