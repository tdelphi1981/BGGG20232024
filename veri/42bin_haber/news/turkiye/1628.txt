Tarihi eser operasyonunda el bombası
 
 Uşak İl Jandarma Komutanlığı’na bağlı ekipler, Banaz İlçesi’ne bağlı Yenice Köyü’nde Y.İ.G.’nin evinde tarihi eser bulunduğu yönünde bilgi aldı. 
 
 Ekipler Y.İ.G.’nin evine düzenlediği operasyonda yaptığı aramada, savunma tipi 2 el bombası, 9 pişmiş toprak eser, 12 mermer taş eser, 50 sikke, 73 metal obje, 15 taş eser ve 4 süs eşyası olmak üzere toplam 163 parça tarihi eser ele geçirdi.
 
 Ele geçirilen el bombaları üzerinde inceleme yapan Jandarma, bombaları imha edilmek üzere Banaz İlçe Jandarma Komutanlığı’nda muhafaza altına aldı.
 
 Ele geçirilen 163 parça tarihi eser de Uşak Arkeoloji Müzesi Müdürlüğü’ne teslim edildi. Olayla ilgili olarak Y.İ.G. ile oğlu R.G. gözaltına alındı. Olayla ilgili soruşturma devam ediyor.
 
  