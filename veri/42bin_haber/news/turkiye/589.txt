Alevi dergahının dibindeki mermer ocağı TBMM'de
Antalya'nın Elmalı ilçesindeki Tekke Köyü'nde Alevi Bektaşi'lerin inanç merkezi olan Dur Dağı'ndaki mermer ocağının kapatılması için sonunda bir adım atıldı. Kültür ve Turizm Bakanlığı, mermer ocağının kapatılması taleplerini Enerji ve Tabii Kaynaklar Bakanlığı'na bildirdi ve TBMM'ye bilgi verdi. Tekke Köyü'nde Alevi- Bektaşi inancında kutsal olan Abdal Musa Dergahı'nın da bulunduğu Dur Dağı'ndaki mermer ocağının kapatılmasına ilişkin Kültür ve Turizm Bakanlığı'nca Enerji ve Tabii Kaynaklar Bakanlığı Maden İşleri Genel Müdürlüğü'nden talepte bulunuldu. 

Antalya'da Abdal Musa Gönüllüleri'nden oluşan 2 bin 23 kişinin imzasıyla TBMM'ye başvuru yapılarak Abdal Musa Dergahı ve Dur Dağı'ndaki bir Hint firmasına ait mermer ve taş ocağının çalışmalarının inanç özgürlüklerini engellediği yönünde şikayette bulunuldu. Gönüllüler, TBMM Başkanlığı'ndan ocağın kapatılmasını istedi. 

TBMM, Abdal Musa Gönüllüleri grubunun bu şikayet ve talebini Kültür ve Turizm Bakanlığı'na iletti. 

Kültür ve Turizm Bakanlığı ekiplerince bölgede yapılan incelemeler neticesinde, Enerji ve Tabii Kaynaklar Bakanlığı Maden İşleri Genel Müdürlüğü'ne gönderilen yazıya ilişkin TBMM'ye de bilgi verildi. 

Abdal Musa Türbesi'nin Antalya Kültür ve Tabiat Varlıklarını Koruma Kurulu kararıyla, 'Koruma Gerekli Taşınmazlar Kültür Varlığı' olarak tescil edildiği belirtilen Bakanlık yazısında, bölgenin UNESCO Dünya Mirası Geçici Listesi'ne alınmasının da sözkonusu olduğu belirtildi. 
Mermer ocağının kapatılmasına ilişkin Antalya Bölge İdare Mahkemesi'nde birden fazla dava açıldığı, konunun yargıya da intikal ettiği belirtilen yazıda, mahkemenin verdiği ara kararda şikayet konusu mermer ocağının hala çalışmalarına devam ettiği ve Tekke Köyü'ndeki maden ocaklarının kapatılmasının sözkonusu olduğuna değinildi. 

Bakanlık yazısında, Tekke Köyü sınırları içerisindeki mermer ocağının bulunduğu Dur Dağı ve çevresinin 1'inci ve 2 (a) grubu madencilik faaliyetlerine kapatılması için Antalya İl Özel İdaresi Çevre Koruma ve Kontrol Dairesi Başkanlığı'nın 28 Haziran 2011 tarihli yazısının, Enerji ve Tabii Kaynaklar Bakanlığı Maden İşleri Genel Müdürlüğü'ne iletildiği kaydedildi.

"Kapatılmasını bekliyoruz"

Mermer ocağının kapatılması için açılan davanın avukatı olan Zafer Mülayim, Bakanlığın bu girişiminin sevindirici ve bekledikleri bir sonuç olduğunu belirtti. Bölgenin Koruma Kurulu kapsamına alınması için Kültür ve Tabiat Varlıkları Koruma Kurulu'nda girişimleri olduğunu söyleyen Avukat Mülayim, bugünlerde bölgenin koruma kapsamına alınmasını, Danıştay aşamasındaki davada yürütmeyi durdurma kararı verilmesini ve ocağın kapatılmasını beklediklerini aktardı. 

Kültür ve Turizm Bakanlığı'nın bu yazısıyla bölgeye ilişkin nihai kararın verildiğini belirten Mülayim, olayların takipçisi olmaya devam edeceklerini açıkladı. 

Bakanlığın tavrına CHP'den destek

Mermer ocağının kapatılmasına ilişkin yürütülen davanın müdahil avukatlarından CHP Antalya Milletvekili Gürkut Acar, Kültür ve Turizm Bakanlığı'nın kültür varlıklarını koruma konusundaki titizliğinin memnun edici olduğunu söyledi. Abdal Musa Türbesi ve çevresindeki alanın, özellikle Dur Dağı üzerine yapılacak niteliğini bozucu her uygulamanın bir kültürün yokedilmesi anlamını taşıdığını dile getiren Gürkut Acar, "Bakanlığın eski eserlerin, kültürün tahribine karşı almış olduğu bu tavrı sonuna kadar destekliyoruz. Türkiye'de en az 15 milyonu ilgilendiren böyle bir konuda Enerji ve Tabii Kaynaklar Bakanı'nın da aynı duyarlılığı göstermesini arzu ediyoruz" dedi. 

Kültür ve Turizm Bakanlığı'ndan konuyla ilgili bilgi isteyen TBMM İnsan Hakları Komisyonu Başkanı ve Ak Parti Sakarya Milletvekili Ayhan Sefer Üstün, "İnsanlarımızın inanç özgürlüğünü yaşamasını istiyoruz" diye konuştu.