"Birileri PKK'nın dağdan inmesini istemiyor"
AK Parti Genel Başkan Yardımcısı Mehmet Ali Şahin, "Birileri PKK terör örgütünün dağdan inmesini istemiyor" dedi. Şahin, AK Parti Siyasi ve Hukuki İşler Başkanlığı'nın düzenlediği eğitim ve değerlendirme toplantısında yaptığı konuşmada, AK Parti'nin yerel yöneticilerinin partinin siyasi ve hukuki görüşlerini benimseyerek bunları halka ulaştırmak ve yeni ödevler çıkarmakla yükümlü olduğunu söyledi.

Bu yıl Cumhuriyet'in kuruluşunun 90. yılının kutlanacağını anımsatan
Şahin, şöyle devam etti:

"Tabii ki askerlerimiz olacaktır, Genelkurmay olacaktır, silahlı kuvvetlerimiz olacaktır, ama taş yerinde ağırdır. Siyaset dışı kalması gereken kurumlar eğer siyasetin içine girerlerse hem kendi görevlerini dört dörtlük yapamazlar hem de siyaset alanına girmek suretiyle Türkiye'de demokrasinin ve Türkiye'nin gelişmesine engel olmuş olurlar."

"Emre Taner, Öcalan'la görüşmek istedi"

Şahin, Adalet Bakanı olduğu sırada dönemin Milli İstihbarat Teşkilatı Müsteşarı Emre Taner'in İmralı'da elebaşı Abdullah Öcalan ile görüşme talebinde bulunarak, konu hakkında Bursa Cumhuriyet Başsavcılığı'nın bilgilendirilmesini istediğini anlatarak, ilk görüşmenin ardından yaklaşık 10 gün sonra Taner'in kendisini tekrar ziyaret ettiğinde, görüşmenin Bursa Garnizon Komutanı'nın izin vermemesi nedeniyle gerçekleşemediğini öğrendiğini anlattı.

Bu anısında sivil siyaset alanının nasıl daraldığını bizzat yaşadığını ifade eden Şahin, "Artık şimdi geldiğimiz noktada Türkiye o Türkiye değil, artık sivil siyaset her meselesine sahiptir, her meselesini çözmek için milletin emanetine sahip çıkmaktadır. Bunda dirayetli yönetimiyle Sayın Başbakanımız Recep Tayyip Erdoğan'ın, Sayın Cumhurbaşkanımız Abdullah Gül Bey'in rolü büyüktür, AK Parti iktidarlarının rolü büyüktür" dedi.