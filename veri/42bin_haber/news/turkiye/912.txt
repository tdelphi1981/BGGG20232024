Şaşo nine Kılıçdaroğlu ile hısım olmak istiyor
 
 Bülent Ecevit’e ’Karaoğlan’ lakabını takan ve ’Şaşo Nine’ olarak tanınan 87 yaşındaki Şahzade Şahin, kendisini Kars’ın Susuz İlçesi’ndeki evinde ziyaret eden CHP Ardahan Milletvekili Ensar Öğüt’e, Genel Başkanı Kemal Kılıçdaroğlu ile hısım olmak istediğini söyledi. Şaşo Nine, "Atalarımız ’İyi adamlarla akraba olun’ der. Ben de onun varsa kızını oğluma almak isterim. Kızları evliyse, oğluna Hukuk Fakültesi’nde okuyan torunum Pınar’ı vermek isterim" dedi. 
 Kars’ta ziyaretlerde bulunan CHP Ardahan Milletvekili Ensar Öğüt, Susuz İlçesi’ne geçerek, ’Şaşo Nine’ olarak tanınan Şahzade Şahin’i evinde ziyaret etti. CHP Kars İl Başkanı Mustafa Aras ve partililerin hazır bulunduğu ziyarette Milletvekili Öğüt, Şaşo Nine’ye CHP Lideri Kılıçdaroğlu’nun selamını getirdiğini söyledi. 
 CHP Genel Başkanı Kemal Kılıçdaroğlu’nun 2 Ağustos 2010 günü, referandum çalışmaları sırasında ziyarete geldiği anımsatan Şaşo Nine, "Rahmetli Ecevit’in Susuz’a geldiğini söylediler. Yanına gittim. Siyah bir elbise giymişti. Kendisini öptüm ve sarıldım. ’Senin geldiğin yollara kurban olayım Karaoğlan’ dedim. Ecevit’in adı ondan sonra ’Karaoğlan’ kaldı. Kılıçdaroğlu geldiğinde ise ona da ’Yiğitoğlan’ dedim" diye konuştu. 
 Kılıçdaroğlu’nun sağlam, dimdik ve aslan gibi durduğunu, çok iyi çalıştığını ve hiç kimseden korkmadığını anlatan Şaşo Nine, "Atalarımız ’İyi adamlarla akraba olun’ der. Ben de Kılıçdaroğlu ile hısım olmak isterim. Onun varsa kızını oğluma almak isterim. Kızları evliyse, oğluna torunumu vermek isterim. Torunum Pınar, İzmir’de Hukuk Fakültesi öğrencisi. Ensar bey sen aracı ol ve isteğimi Kılıçdaroğlu’na bildir" dedi. 
 Şaşo Nine’nin bu sözleri, ziyaretçilerini güldürdü.
 
 DHA