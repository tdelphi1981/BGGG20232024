Yerli tank "Altay" tanıtıldı
Başbakan Erdoğan, yerli tank Altay'ın tanıtımında, ''Kurulan tuzakların farkındayız. Sabırlı tutumumuz pasiflik olarak görülmesin'' dedi. Koç Topluluğu şirketi Otokar'ın ana yükleniciliğinde tasarlanan ve geliştirilen Türkiye'nin ilk milli ana muharebe tankı ''Altay''ın ilk prototipleri, Otokar'ın Sakarya'daki fabrikasında düzenlenen törenle tanıtıldı.

Başbakan Recep Tayyip Erdoğan, tören öncesinde Otokar tarafından üretilen muharebe araçlarını inceledi.

''Kaya'' adlı muharebe aracına binen Erdoğan, burada yetkililerden aracın özelliklerine ilişkin bilgi aldı. Erdoğan'a Genelkurmay Başkanı Orgeneral Necdet Özel de eşlik etti.

Erdoğan konuşmasında, Türkiye'nin, Altay Projesi ile son derece yüksek teknolojileri bünyesinde barındıran ana muharebe tanklarını tasarlayıp üretebilen sınırlı sayıdaki ülkeler arasına girdiğini belirterek, "Ülkemizin prestijini artıracak olan bu proje, dünya savunma liginde üst basamaklara yükselme yönündeki hedefimize önemli katkılar sağlayacak" dedi.

Böylesine detaylı ve zorlu test süreçlerinin başarı ile tamamlanması sonrasında, seri üretim faaliyetlerinin de zaman kaybetmeksizin başlatılacağını belirten Erdoğan, ''Bu konuda irademiz tamdır ve gereken kararları zamanında alacağımızdan hiç kimsenin şüphesi olmasın'' dedi. 

Başbakan Erdoğan, sadece bir tankın üretimini gerçekleştirmekle kalmadıklarını, savunma sanayinin geleceği, eğitim ve ekonomi adına da çok büyük yatırımları, çok önemli araçları Türkiye'ye kazandırdıklarını kaydederek, ''Son 100 yıl içinde, gerek Birinci Dünya Savaşı'nda, yaşadığımız o Kurtuluş Savaşımızdaki sıkıntıları hatırlarsak, bugün Altay Tankı'nın ne anlam ifade ettiği çok daha iyi anlaşılacaktır'' diye konuştu. 

"Ordumuzun gücüne güç kattık"

Erdoğan, ''Ordumuzu gücüne güç kattık. Savunma sanayini desteklemeye devam edeceğiz'' dedi.

Herhangi bir komşu ülkeye yada bir ülke için hasmane tutum içinde olmadıklarını belirten Erdoğan, ''Kurulan tuzakların farkındayız. sabırlı tutumumuz pasiflik olarak görülmesin. Elbette birilerin bizi çekmek istediği bataklığa girmeyiz ama gerektiğinde gerekli karşılığı vermekten bir an bile tereddüt etmeyiz'' diye konuştu.