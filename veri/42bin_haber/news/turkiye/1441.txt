Elektrik akımına kapıldılar
 
   
 Gazipaşa’da D-400 Antalya-Mersin Karayolu’nda elektrik hatlarını yer altına alan firmada çalışan Tevfik Abay ve Adem Koçak, saat 12.00 sıralarında trafo binasında elektrik hatlarını sökerken elektrik akımına kapıldı. 
 Ağır yaralanan işçiler, elektrik kesildikten sonra çevredekiler tarafından trafo binasından çıkarıldı. Sağlık ekiplerinin müdahale ettiği Abay ve Koçak, ambulansla Gazipaşa Devlet Hastanesi’ne götürüldü. 
 Ağır yaralanan Tevfik Abay’ın buradaki tedavisi sırasında kalbi durdu. Sağlık görevlilerinin çabaları sonucu tekrar kalbi çalıştırılan Abay, Alanya Devlet Hastanesi’ne sevk edildi.  
 Olayın ardından hastaneye gelen Abay ve Koçak’ın mesai arkadaşları gözyaşlarını tutamadı. Abay’ın hayati tehlikesi devam ederken, Adem Koçak’ın sağlık durumunun iyi olduğu kaydedildi. 
 Firma yetkilisi Murat Türkseven polise verdiği ifadesinde, işçilerin trafo binasında çalıştığını, bu sırada elektriğin kesik olduğunu kaydetti. Çalışanların trafo binasındaki kabloları söktüğünü anlatan Türkseven, bu sırada şebekeye elektrik verildiğini ancak kimin verdiğini görmediğini söyledi. 
 DHA