CHP alkol baskısı için Meclis Araştırması istedi
CHP, bazı THY seferlerinde içki servisinin kaldırılmasından sonra alkollü mekanlara yönelik de baskı olduğu iddiaları için Meclis Araştırması açılmasını istedi. CHP İstanbul Milletvekili Sezgin Tanrıkulu ve arkadaşlarının imzasıyla TBMM Başkanlığı'na sunulan araştırma önergesinin gerekçesinde, THY'nin çeşitli seferlerinde içki servisini kaldırmasıyla eş zamanlı olarak bazı restoranlarda doğrudan müşterilere müdahale edilerek alkol almalarına engel olunduğu yönünde haberler yer aldığı belirtildi.

THY'nin içki servisini kaldırma kararına gösterdiği "talep yetersizliği" gerekçesinin bir benzerinin, kısa süre önce TCDD'nin Konya'ya olan tren seferlerinde ileri sürülmesinin dikkat çekici olduğu kaydedilen gerekçede, şöyle denildi:

"Türkiye Cumhuriyeti sınırları içinde, yetişkin her insan, alkol satın alma ve tüketme hakkına sahiptir. Her ne kadar alkolün sağlığa zararları tespit edilmişse de bu konuda alınacak tedbirlerin temel hak ve özgürlükleri ihlal edecek düzeye çıkarılması, kişilerin tarzına müdahaleden başka bir anlam taşımaz. Alkollü mekanlara yönelik baskı iddiaları artış göstermektedir. Kişilerin temel hak ve hürriyetleri, bu konudaki kanunlar aksini emretmediği sürece, hiçbir güç tarafından engellenemez. Ancak fiilen bu konuda engelleme girişimlerinin olduğu da artık su götürmez bir gerçektir. Alkol kullanımı dinen haram, tıbben zararlı olabilir. Ne var ki ülkemizde alkol kullanımı yasaklanmamıştır. Dolayısıyla bu konunun etraflıca incelenmesi, gerek kolluk güçlerinin gerekse işletmecilerin fiili alkol yasaklama girişimlerinin ele alınması ve kişilerin bu konudaki özgürlüklerinin sınırlarının yeniden hatırlatılmasını gerekli bulmaktayız."