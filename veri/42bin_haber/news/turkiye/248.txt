"PKK'nın Dibek sorumlusu öldürüldü"
Diyarbakır'ın Lice ilçesi kırsalında bulunan PKK'lıya ait cesedin, örgütün Dibek grup lideri "Rojad" kod adlı kişi olduğu açıklandı. Ölen PKK'lı 2 Kasım'da 1 askerin şehit olduğu Narlı üs bölgesine yapılan saldırının planlayıcılarındandı. Osmaniye'de çıkan çatışmada ise 2 PKK'lı öldürüldü. Daha önce yol kesme, asker kaçırma ve mayınlı saldırıların gerçekleştirildiği Diyarbakır-Bingöl karayolu Lice ilçesinde bir grup PKK'lının tesbit edilmesi üzerine bölgede operasyon başlatıldı. Çatışmada 1 PKK'lı öldürüldü, yaralı halde kaçan diğer PKK'lının da sonradan öldüğü belirlendi.

Diyarbakır Valiliği, kırsal alana bırakılan cesedin PKK'nın Dibek grup lideri "Rojad" kod adlı kişi olduğunu duyurdu. Valilik, ölen PKK'lının 2 Kasım'da Narlı askeri üs bölgesine yapılan saldırının planlayıcılarından olduğunu açıkladı.

Güvenlik güçleri Osmaniye'de de operasyondaydı. Hasanbeyli ilçesinde PKK'lılarla askerler arasında çıkan çatışmada 2 PKK'lı öldürüldü.

Operasyonda 5 adet M-16 piyade tüfeği, 1 roketatar ve bu silahlara ait çok sayıda mühimmat ele geçirildi.