'Nakil gerektirecek bir durumu yok'
 
 Tekirdağ’da bir markette kasiyer olarak çalışan 23 yaşındaki Refiye Yılmaz’ın ince bağırsağında tümör tespit edildi. Kalın bağırsağının ise ameliyatla tamamı alınan Yılmaz, şu anda 22 santimlik bir metal pipetle yaşıyor ve acilen ince bağırsak nakli olması gerekiyor. 
 Yılmaz’ın tedavisi Türkiye’de yapılamayınca, ailenin yaptığı araştırmalarda hastalığın tedavisinin Amerika’nın Miami kentinde gerçekleşebileceği öğrenildi. 
 Ancak emekli baba, 1 milyon liraya mal olan tedavi parasını bulamadı. Haber üzerine Twitter üzerinden Refiye Yılmaz’a yardım çağrısı yapıldı. Çağrıya kayıtsız kalmayan Türk Kızılayı, Refiye Yılmaz’ın tedavisi için gerekli 1 milyon TL’nin toplanabilmesi için harekete geçerek bir yardım kampanyası başlattı. 
 'NAKİL GEREKTİRECEK BİR DURUMU YOK'
  
 Tepecik Eğitim ve Araştırma Hastanesi Organ Nakil Merkezi Sorumlusu Opr. Dr. Cezmi Karaca, sosyal medyada geniş yankı bulan ve ince bağırsak nakli için Amerika’daki tedavi karşılığında 1 milyon dolara ihtiyaç olduğunu duyuran Refiye Yılmaz’ın geçen hafta çarşamba günü hastanelerine başvurduğunu belirtti. 
 Hastanın kendilerine ince bağırsak nakli adayı olduğunu söylediğini dile getiren Karaca, şöyle konuştu: 
 "Elindeki belgeleri aldık, muayene ettik. 2008’de Çapa Tıp Fakültesi’nde ’Gardner Sendromu’ nedeniyle ameliyat olmuş. Kalın bağırsağının hemen hemen hepsi çıkarılmış, son kısmı ince bağırsağa eklenmiş. Zaman içinde değişik periyotlarda kontrolleri oluyormuş. Hastanın son zamanlarda karın ağrıları zaman zaman da tuvalet düzeninde bozukluk çıkmış. Ameliyat eden doktorlar ince bağırsakları besleyen damarların olduğu yelpazenin içinde bir takım sertlikler hissetmiş ve parça almışlar ve tümör tanısı koymuşlar, sonra da Yılmaz’ın tedavisini planlamışlar. 
 Bu planlamanın içinde bir tedavi şekli var. ’İlerde birgün bağırsak nakli olabilirsin’ diye bir cümle konulmuş. Ekip olarak hastayı gördük. 23 yaşında cıvıl cıvıl sağlığı için herşeye değer birisi. Refiye Yılmaz, geçen hafta yaptığımız muayenesine, epikrizine, görüntüleme belgelerine göre ince bağırsak nakli adayı değil. Çünkü bir takım solüsyonlarla destekli olmak üzere ağızdan besleniyor ve tuvalete çıkabiliyor. İstediği belgeyi verip gönderdik. 
 Bugün duyduk ki sosyal medyada kendi dertlerini paylaşmış, birtakım girişimlerde bulunmuş. Biz de böyle bir açıklama yapma gereği duyduk." 
 BAKANLIK: 'YETERLİ İMKANLAR MEVCUT'
  
 Sağlık Bakanlığı da ’Gardner Sendromu’ hastası Refiye Yılmaz’ın durumu ile ilgili yazılı bir açıklama yaptı: 
 "Medyamızda, ’Gardner Sendromu’ hastası Refiye Yılmaz kardeşimizin ince bağırsak nakli için yurt dışına gitmesi gerektiği, kullandığı ilacının Sağlık Bakanlığı tarafından 5 aydır gönderilmediği gibi ifadeleri yer almıştır. Öncelikle hastamız Refiye Yılmaz’ın tedavi süreçlerini Tekirdağ İl Sağlık Müdürlüğümüz yakinen takip etmektedir. 
 Hastamız Refiye Yılmaz’ın hastalık süreci ile ilgili yaptığımız ön incelemede, İl Sağlık Müdürlüğümüzce hastamız, ince bağırsak nakli konusunda dünyanın sayılı kurumları arasında olan Bakanlığımıza bağlı İzmir Tepecik Eğitim ve Araştırma Hastanesi’ne sevk edilmiştir. Burada yapılan tetkikler neticesinde Refiye Yılmaz için acil ince bağırsak nakli ihtiyacı öngörülmediği anlaşılmıştır. Hastamız bu kurumda ileriye dönük nakil gerekliliği yönünden takip edilmektedir." 
 'HERHANGİ BİR SIKINTI YOK'
 
 "Hastamızı, Çapa Tıp Fakültesi’nde takip eden doktor tarafından bu hastalık için rutin kullanılmayan "imatinibö isimli ilacın denenmesi yönündeki tavsiye, Bilimsel Onkoloji Danışma Komisyonu tarafından uygun bulunmamıştır. İlacın Türkiye’de temini konusunda herhangi bir sıkıntı yoktur. Bahsedilen ilaca bilimsel olarak uygun bulunduğu takdirde ücretsiz şekilde ulaşılabilir." 
 'TALEP GELİRSE GEREĞİ YAPILIR'
  
 "Hastamıza uygulanması gerektiği ileri sürülen ilaç ve nakil konusunda ülkemizde yeterli imkanlar mevcut olup herhangi bir ücret sorunu yoktur. Hastamızın yurt dışında tedavisi zorunlu olması durumunda, bu da ücretsiz olarak sağlanmaktadır. Ancak bilimsel olarak uygunluğu konusu, bilim adamlarının kararına bağlıdır. Ayrıca hastamızın talebi üzerine bu konuda dünyanın başka ülkelerindeki merkezlerden hastanın durumu hakkında konsültasyon talep edilecektir. Bu merkezlerden farklı bir görüş gelirse bunun gereği de yapılacaktır." 
 SAĞLIĞINA KAVUŞABİLMEK İÇİN YARDIM BEKLİYOR HABERİ İÇİN TIKLAYINIZ 
 KAMPANYAYA NASIL DESTEK OLABİLİRSİNİZ? 
 Refiye Yılmaz’ın tedavisinde kullanılacak 1 milyon TL’nin toplanabilmesi için yardım kampanyası başlatan Türk Kızılayı bağışlarınızı bekliyor. 
 2868 SMS Hattı: Cep telefonunuzun mesaj bölümüne girerek RY yazıp 2868’e 5 TL değerinde SMS gönderin. 
 Telefonla: 168 Kızılay Ücretsiz Çağrı Merkezi’ni arayarak dilediğiniz tutarda bağışta bulunabilirsiniz. 
 İnternetten: Türk Kızılayı’nın resmi internet sitesindeki (www.kizilay.org.tr) bağış sayfasından Refiye Yılmaz bağış seçeneğine girerek, yine açıklama kısmına "Refiye Yılmaz" yazarak, dilediğiniz tutarda bağış yapabilirsiniz. 
 Bankalardan: Türk Kızılayı bağış hesabı bulunan bankaların şubelerine giderek, hesap menüsündeki açıklama kısmına "Refiye Yılmaz" yazarak, dilediğiniz tutarda bağış yapabilirsiniz 
 Yurtdışından: İnternet sayfamızda yayınlanan IBAN numaralarına veya Almanya’da bulunan Ziraat Bankası Türk Kızılayı hesabına, açıklama kısımna "Refiye Yılmaz" yazıp transfer yaparak, dilediğiniz tutarda bağış yapabilirsiniz. (Ziraat Bankası International AG / Kontrol No:1080000001 / BLZ:51220700 / IBAN:DE26512207001080000001 / SWIFT:TCZBDEFF) 
 İnternet Bankacılığı: Tüm Bankaların internet şubelerinde yer alan "Kızılay Bağış Menülerinde" genel bağış seçeneğine "Refiye Yılmaz" yazarak, dilediğiniz tutarda bağış yapabilirsiniz. 
 DHA-AA