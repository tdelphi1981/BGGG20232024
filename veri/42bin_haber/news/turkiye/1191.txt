Atatürk Havalimanı'nda yolcu köprüsü düştü
THY'nin Dubai-İstanbul seferini yapan uçağın Atatürk Havalimanı'nda yanaştığı yolcu köprüsünde kaza meydana geldi; uçağın kapısı zarar gördü. Türk Hava Yolları'nın (THY) Dubai- İstanbul seferini yapan "Marmaris" adlı Boeing 777 tipi uçağı Atatürk Havalimanı'nda yolcusunu indirmek için 219 numaralı yolcu köprüsüne yanaştı. Yolcular indikten kısa bir süre sonra hidrolik boşalması sonucu köprü bir metre aşağıya düştü ve uçağın kapısını yerinden sökerek körük perdelerinin içine aldı.

Kazanın yolcular indikten sonra meydana gelmesinin yaralanma ya da can kaybını engellediğini, bunun da sevindirici olduğunu belirten bir yetkililer, uçağa daha fazla zarar vermeden kapıyı yerinden kurtarmak için yaklaşık iki saat çalıştıklarını söyledi. Yetkililer, "Yolcu köprüsünün uçağa bağlandığı bölümde olan körük perdeleri tek tek kesilip metal bölümleri çıkartıldı. Daha sonra olay yerine getirilen bir vinçle kapı askıya alındı. Kapının köprüyle temasının kesilmesinden sonra yolcu köprüsü geriye doğru çekilip uçağın kapısı vincin ucunda askıya alınarak kurtarıldı" dedi.
 
Uçaklara köprü hizmeti veren Atatürk Havalimanı'nın işletici firması TAV konuyla ilgili olarak şu açıklamayı yaptı:

"İstanbul Atatürk Havalimanı'na saat 11.10'da inen Boeing 777 tipi TK 763 sefer sayılı Dubai-İstanbul uçağı 219 numaralı köprüye yanaşıp yolcularını sorunsuz bir şekilde boşaltmıştır. Yolcuların uçaktan ayrılmasından sonra ön tahminlere göre köprü emniyet takozuna basılması veya hidrolik arızası sebebiyle meydana gelen bir arıza sonucu kot kaybederek bir metre aşağı inmiştir. Meydana gelen kaza sonucu uçak kapısı menteşeleri zarar görmüştür."

Büyük hasar gören 219 numaralı yolcu köprüsünün onarım bitene kadar hizmet dışı kaldığı, THY'nin Marmaris adlı Boeing 777 tipi uçağının da bakım için hangara çekildiği, hasar tespit çalışmasının da başlatıldığı bildirildi.