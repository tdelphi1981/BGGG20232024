Fatma Şahin: "Öğretmenlik peygamberlik mesleği"
Aile ve Sosyal Politikalar Bakanı Fatma Şahin, öğretmenliğin herkesin yapabileceği bir meslek olmadığını belirterek, "Öğretmenlik bir Peygamberlik mesleğidir. Başımızın tacısınız. Bu millet, bu insanlık size minnettardır" dedi. Şahin, öğretmenlerin imkanlarını da daha iyi hale getirmeye çalıştıklarını söyledi. Türkiye Eğitim ve Sevgi Derneği (TESED) tarafından, Necmettin Erbakan Kongre Merkezi'nde "Öğretmenler Günü" programı düzenlendi. Etkinliğe, Aile ve Sosyal Politikalar Bakanı Fatma Şahin'in yanı sıra Mamak Belediye Başkanı Mesut Akgül, TESED Başkanı Savaş Yücel ve çok sayıda öğretmen katıldı. Programda konuşan Bakan Şahin, dünya tarihi incelendiğinde bilginin güç olduğunun görüleceğini, her dönem bilgisini kullananların, bilginin ve bilgili insanların kıymetini bilenlerin o dönemin sözünü söylediğini ifade etti. Bunun bu dönem için de geçerli olduğuna işaret eden Şahin, o yüzden Mustafa Kemal Atatürk'e başöğretmenlik unvanının verildiği 24 Kasım'ın her yıl "Öğretmenler Günü" olarak kutlandığını dile getirdi. Şahin, şunları kaydetti:

"Öğretmenlik peygamberlik mesleği"

"Öğretmenlik öyle herkesin yapabileceği bir meslek değil. Büyük bir fedakarlık, hoşgörü, sabır, enerji, gayret ister. Her şeyden önce büyük bir yürek, aşk ister. Aşkı olanlar, yüreği olanlar, bu ülkenin çocuklarına, gençlerine dair yüreğinde sevgisi olanlar daim olurlar ve eser bırakırlar. Sizin eserleriniz ne taş ne demir ne bina ne yoldur. İnsandır, en kıymetli varlıktır, yaradılanların en önemlisi, güzelidir. Bu cevherden bir eser çıkarmak demek, millete faydalı insanlar yapmak demek ve bu insanların ürettiği bir Türkiye her şeyden önemli. Bu, inanmış, kendini bu konuya adamış öğretmenlerin işidir. Öğretmenlik bir Peygamberlik mesleğidir. Başımızın tacısınız. Bu millet, bu insanlık size minnettardır."

Bütçeden eğitime ayırdıkları payın Milli Savunma Bakanlığı'na ayrılandan daha fazla olduğunu söyleyen Şahin, "Çünkü bizim başka çaremiz yok. Bizim cehaletle mücadele etmekten başka çaremiz yok. Bizim ne yeraltı, ne petrol, ne doğalgaz zenginliğimiz var. En büyük gücümüz beşeri sermayemiz, insanlarımız, genç nüfusumuz" dedi.

Öğretmenlerin özlük hakları

Öğretmenlerin eğitimdeki önemine değinen Bakan Şahin, "Ne yaparsak yapalım, o sınıfı altınla döşesek, sınıfa dünyanın bütün imkanlarını da koysak lider çok önemli. O sınıfın hedefi oradaki öğretmenlerimizle şekil bulacaktır. Bunu hepimiz biliyor ve kabul ediyoruz" dedi. Sözü öğretmenlerin yaşam standardı ve özlük haklarına getiren Şahin, "Yaşam standardını yükseltmeye, özlük haklarını güçlendirmeye, mali imkanlarını daha iyi hale dönüştürmeye çalışıyoruz. Bu kaynaklar güçlendiğinde, kendi yaşamlarıyla ilgili sorunları kalmadığında öğretmenler çok daha başarılı bir eğitim verecekler" diye konuştu.

Şahin, öğretmenlerin yurtiçinde ve dışında büyük fedakarlıkla çalıştıklarını belirterek, "Bir mum gibi, her türlü şartta kendinizden fedakarlık edip etrafınıza ışık saçıyor, aydınlatıyorsunuz. Bu mumlar çoğaldıkça çok daha güzel günleri hep beraber göreceğiz" diye konuştu.

"Sizler bizim en büyük ortağımızsınız"

Aile ve Sosyal Politikalar Bakanlığı olarak yaptıkları çalışmalara da değinen Şahin, yoksullukla mücadele ettiklerini, kadının statüsünü güçlendirmek için çalıştıklarını, dezavantajlı grupların avantajlı hale dönüştürülmesi için sosyal politikalar geliştirdiklerini belirtti. Azimle ve karalılıkla çalışmalarını sürdüreceklerini, eser bırakmak için yola çıktıklarını dile getiren Şahin, öğretmenlere hitaben, "Bunun için size ihtiyacımız var. Sizlerin inanmadığı, yanımızda olmadığı hiçbir şeyi başaramayız. Sizler bizim en büyük ortağımız, en büyük paydaşımız, en büyük gönül dostumuzsunuz" ifadesini kullandı.