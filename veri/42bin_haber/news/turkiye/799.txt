Plastik atıklarla 13 engelliyi sevindirdi
Antalya'da doğuştan yürüme engelli bir oğlu olan berber Hasan Güven, boş zamanlarında topladığı mavi kapak ve plastik atıklarla tam 13 engelliyi tekerlekli sandalye sahibi yaptı 
 Mahmutlar Beldesi’nde oturan, biri doğuştan yürüme engelli 3 çocuk sahibi Hasan Güven, kendisini ihtiyaç sahibi engellilere tekerlekli sandalye almaya adadı. Berberlik yapan Hasan Güven, işten arta kalan zamanlarında sokaklarda mavi kapak ve plastik atık topluyor. Çevredeki duyarlı insanlardan da destek alan Hasan Güven, topladığı mavi kapak ve atıkları ilçede plastik boru üreten fabrikaya satıyor.  
 Buradan elde ettiği parayla da ihtiyaç sahibi engellilere tekerlekli sandalye alıyor. Kendini engellilere adayan Güven şu ana kadar 13 engelli bireyi tekerlekli sandalye sahibi yaptı. 
 Engellilerin umudu olan Güven, son olarak aldığı tekerlekli sandalyeyi özel bir eğitim ve rehabilitasyon merkezinde eğitim gören yürüme engelli 12 yaşındaki Zülal Çelik’e hediye etti. 
 OĞLU KULLANAMIYOR 
 Sandalyeyi, annesi Fatma Avcı’nın yardımıyla yaşamını sürdüren Zülal Çelik’e veren Hasan Güven, "Damdan düşenin halinden ancak damdan düşen anlar. Benim 11 yaşında yüzde 99 engel derecesi bulunan bir oğlum var. Oğlum değil tekerlekli sandalyeye oturmak, yerine dahi oturamıyor. Yaşamını yatağa bağlı sürdürüyor. Engellilerin ve ailelerinin neler çektiğini iyi biliyorum. Oğlum kullanamıyor bari aynı durumdaki bireyler kullansın diye tekerlekli sandalye alıyorum" dedi. 
 HER KAPAK TEKERLEKLİ SANDALYE OLARAK DÖNÜYOR 
 Bu nedenle engellilere yardım etmek için mavi kapak ve plastik atık topladığını anlatan Güven, "Bir anlamda kendimi engellilere adadım. Ömrüm olduğu sürece engelliler için mücadele edeceğim. 
 Hayatta garantimiz yok. Hepimizin daha duyarlı olması gerekli. Alanya L Tipi Kapalı ve Açık Ceza İnfaz Kurumu ve Mahmutlar Beldesi’ndeki okullar, duyarlı insanlar da bana destek veriyor. Topladığımız her mavi kapak, her plastik atık, engellilere tekerlekli sandalye olarak dönüyor" diye konuştu. 
 Hasan Güven’e yardımlarından dolayı teşekkür eden Zülal Çelik, "Dolaşmayı çok seviyorum. Ancak kucakta gitmek annem ve benim için de eziyet. Artık rahatça dışarı çıkabileceğiz, çok mutlu oldum" dedi. 
 Anne Fatma Avcı da yardımlarından dolayı Hasan Güven’e teşekkür etti. 
 DHA