Onlara gelen yardımlar 2500 öğrencinin sevinci oldu
 
 Siverek’in Kayalar Köyü’nde oturan 12 yaşındaki Melek ile amcasının kızı 10 yaşındaki Merve Özgulan, geçen Aralık ayında ilçedeki okullarına giderken içinde bulundukları minibüs kara saplandı. Kara saplanan minibüsün kurtarılmasını terlik ve kabansız olarak bekleyen Melek ve Merve’nin yaşananlar sırasında çekilen ve gazetelerde yayınlanan fotoğrafları herkesin dikkatini çekti. 
 Görenlerin içini üşüten fotoğraf sonrası Türkiye’nin değişik yerlerinden çok sayıda duyarlı kişi, Melek ve Merve’ye yardım için seferber oldu. Valilik ve hayırseverlerin gönderdiği yardımlarla, Melek ve Merve üşümekten kurtuldu. Melek ve Merve’nin durumuna üzülen binlerce kişinin Kaymakamlığa yolladığı kaban ve botlar ise bugün ilçedeki ihtiyaç sahibi diğer öğrencilere dağıtıldı. 
  
 Küçük kız, ayağındaki terliklerle okuluna böyle yürümüştü.
  
 İlçeye gelen ve Sosyal Yardımlaşma ve Dayanışma Vakfı bünyesinde toplanan yardımlar, Milli Eğitim Müdürlüğü tarafından saptanan ihtiyaç sahibi 2 bin 500 öğrenciye bugün dağıtıldı. 
 İlçeye 15 kilometre uzaklıktaki Üçkuyu Köyü’ndeki öğrencilere kaban ve botlarını teslim eden Sosyal Yardımlaşma ve Dayanışma Vakfı Müdürü Cengiz Baydilli "Hayırsever vatandaşların gönderdiği yardımları ilçemizde tespit ettiğimiz 2 bin 500 öğrenciye dağıtılıyor. Terlikle okula giden Melek ve Merve isimli öğrencilerin fotoğraflarının gazetelerde yayınlanmasından sonra hayırseverler tarafından bizlere gönderilen kaban ve botları ilçemizdeki öğrencilere dağıtıyoruz" dedi. 
 Dağıtılan bot ve kabanları alan öğrenciler de hayırsever vatandaşlara duyarlılığından dolayı teşekkür etti. 
 Mehmet SEZGİN/SİVEREK (Şanlıurfa), (DHA)