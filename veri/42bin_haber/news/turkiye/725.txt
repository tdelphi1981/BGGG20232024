MHP: "PKK ve Kandil içinde olmazsa?"
MHP Genel Başkan Yardımcısı Emin Haluk Ayhan, AK Parti'nin PKK ve Kandil'in içinde olmayacağı çözümü kabul edip etmeyeceğini açıklaması gerektiğini söyledi. Ayhan, TBMM'de düzenlediği basın toplantısında, Hükümet'in terör örgütünün talepleri üzerine müzakerelere başladığını savundu. Müzakerenin "nitelikli görüşme" ifadesine dönüştürülmeye çalışıldığını belirten Ayhan, "Hükümet yandaşları da 'müzakere öncesi' gibi birtakım ifadeler ortaya koymaya başlamıştır. Bize göre terör örgütü ile ülkenin geleceğini konuşmak ihanettir. İhanetin de hiçbir zaman niteliklisi olmaz" dedi. 

PKK'nın taleplerinin devleti zorlamayacak talepler olduğunun söylendiğini anımsatan Ayhan, bu ifadelerden, söz konusu taleplerin AK Parti tarafından kabul edileceği anlamının çıktığını savundu. Ayhan, AK Parti'nin dillendirdiği çözüm çabasının ülkenin güvenliğinin teröristlerle müzakere edilmesi olduğunu öne sürerek, "Bu çaba çözüm aklı değil, son derece hastalıklı bir aklın hezeyanlarıdır. Verilen taahhütlerin sonucudur" diye konuştu.

AK Parti'nin dokunulmazlıkların kaldırılmasından vazgeçtiğini ifade eden Ayhan, "AKP bir taraftan müzakere, bir taraftan idam konusunu dillendirmekte, samimiyet testinden geçememektedir. PKK ve Kandil'in içinde olmayacağı sözde çözümü BDP kabul etmeyecektir. AKP'nin de kabul edip etmeyeceğini açıklaması gerekir" dedi.