Aynı adreslere 2 ay sonra yeni DHKP-C operasyonu
İstanbul polisi, Ocak ayında baskın gerçekleştirdiği aynı adreslere, düzenlediği eş zamanlı baskında, 12 kişiyi DHKP-C'li oldukları iddiasıyla gözaltına alındı. 
İstanbul Emniyet Müdürlüğü Terörle Mücadele Şube Müdürlüğü ekipleri, saat 06.00 sıralarında İstanbul'da birçok adrese eş zamanlı operasyon düzenledi. DHKP-C'ye yönelik olduğu belirtilen operasyon kapsamında, Ocak ayında polis baskını gerçekleştirilen adresler hedef alındı. Beyoğlu Okmeydanı Piyalepaşa Caddesi üzerindeki Gençlik Federasyonu'na yapılan baskında Özel Harekat ve Çevik Kuvvet polisleri görev aldı.  
Operasyonda polis, Gençlik Federasyonu binasına gaz bombası atarak, itfaiye merdiveni ile 5. kattan pencere korkuluklarını keserek girdi. İçeride bulunan 6'sı kadın 12 kişi gözaltına alındı. Gözaltına alınanlar Çevik Kuvvet otobüsü ile Emniyet'e götürüldü. 
Olay yeri inceleme ekiplerinin evdeki çalışmaları devam ediyor. 
Operasyon kapsamında polis Grup Yorum'un çalışmalarını yürüttüğü İdil Kültür Merkezi'nin etrafını da kuşattı ancak kültür merkezine bir baskın yapılmadı. 11 çelik kapı iddiası

Gençlik Federasyonu'na 18 Ocak'ta yapılan operasyonda, polis binada "11 çelik kapı bulunduğunu" ileri sürmüş, bu da kamuoyunda tartışma konusu olmuştu. Aynı operasyon kapsamında Grup Yorum'un çalışmalarını yürüttüğü İdil Kültür Merkezi ile Çağdaş Hukukçular Derneği ve derneğin üyesi avukatların büroları da basılmıştı. 9 avukatın da tutuklandığı o operasyonun ardından Grup Yorum, 24 Şubat'ta Bostancı Gösteri Merkezi'nde, aralarında alanında Türkiye'nin en önemli sanatçılarının da bulunduğu 53 konuk sanatçıyla birlikte "Grup Yorum ve Devrimci Avukatlar İçin 11 Kapılı Kozmik Sahneli Konser" düzenlemişti.