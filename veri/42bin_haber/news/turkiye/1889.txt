Balıkçılar eksi 20 derecede mahsur kaldı
Erçek Gölü'nde balık avladıkları esnada tekneleri arızalanan ve gölde mahsur kalan balıkçılar, sivil savunma arama kurtarma ekipleri tarafından kurtarıldı. Kent merkezine 30 kilometre uzaklıktaki Erçek Gölü'nde balıkçılık yapan Resul Gencer, Salih Gencer, Kenan Gencer, Adem Çakır ve Emin Çakır, sabah erken saatlerde tekne ile göle açıldı.

Kıyıdan yaklaşık 5 mil uzaklaşan ve daha önce göle bıraktıkları ağları toplamaya başlayan balıkçılar, bir süre sonra teknenin arızalanması üzerine gölde mahsur kaldı.

Uzun süren uğraşlarına rağmen teknedeki arızayı gideremeyen balıkçılar, Erçek Jandarma Karakol Komutanlığı ile İl Afet ve Acil Durum Müdürlüğü'nden yardım istedi.

Bunun üzerine harekete geçen ve kısa sürede Erçek beldesine giden arama kurtarma ekipleri, göle indirdikleri zodyak botu ile balıkçıları aramaya başladı. Yaklaşık bir saat süren aramanın ardından balıkçılara ulaşan ekipler, tekneyi halatla bota bağlayarak kıyıya çekti.

Hava sıcaklığının sıfırın altında 16 derece olarak ölçüldüğü gölde 6 saat süresince mahsur kaldıklarını anlatan balıkçılar, kendilerini kurtaran ekibe teşekkür etti.

Soğuktan teknede yaktıkları soba ile ısınmaya çalıştıklarını vurgulayan balıkçılardan Salih Gencer, arıza yaptıktan sonra çalışmayan teknenin akıntıya kapılarak sürüklendiğini söyledi.

Gencer, mahsur kaldıkları 6 saat süresince tekneyi çalıştırmak için büyük uğraş verdiklerini ve çabaları yetersiz kalınca askerlerden yardım istediklerini bildirerek, "Allah'tan gölde dalga yoktu. Dalga olsa belki şu anda yaşamıyor olabilirdik" dedi.

Sivil savunma arama kurtarma amiri Taner Eltutan ise birimlerine kayıp ihbarı yapıldıktan kısa süre sonra Erçek beldesine giderek çalışma başlattıklarına değinerek, "Yaklaşık bir saat süren aramanın ardından mahsur kalan balıkçılara ulaştık. Soğuktan dolayı hepsi üşümüştü ve tedirginlerdi. Başarılı bir operasyonları balıkçıları ailelerine kavuşturduğumuz için mutluyum" diye konuştu.