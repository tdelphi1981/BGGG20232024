2012'nin son MGK toplantısından ne çıktı?
Milli Güvenlik Kurulu (MGK) toplantısının ardından yayımlanan bildiride, yıl içerisinde vuku bulan terör olayları ve bunlara karşı alınan tedbirlerin değerlendirildiği, ilave olarak alınabilecek tedbirler konusunda görüş ve önerilerde bulunulduğu belirtildi. Cumhurbaşkanı Abdullah Gül'ün başkanlığında Çankaya Köşkü'nde yılın son MGK toplantısı yapıldı.

Toplantının ardından yayımlanan bildiride, toplantıda ülke güvenliğini ilgilendiren iç ve dış gelişmelerin ele alındığı kaydedildi. 

Yılın son MGK toplantısı olması nedeniyle ülkede bir yıl içerisinde vuku bulan terör olayları ve bunlara karşı alınan tedbirlerin değerlendirildiği belirtilen bildiride, ilave olarak alınabilecek tedbirler konusunda görüş ve önerilerde bulunulduğu aktarıldı.

Bildiride, "Dönem içerisinde icra edilen operasyonlarda elde edilen bilgiler ve teslim olan teröristlerin itirafları ile ele geçirilen silah, mühimmat ve malzemenin, terör örgütünün birlik ve beraberliğimizi bozmaya yönelik niyet ve maksadını bir kere daha ortaya koyduğu vurgulanmıştır. Bölgede hüküm süren ağır kış şartlarına rağmen güvenlik güçlerimizin operasyonlarda elde ettiği başarılar ve halkımızın desteği takdirle karşılanmıştır" denildi.

Dış gelişmeler

Toplantıda, Ortadoğu ve Kuzey Afrika bölgesinde meydana gelen gelişmelerin de değerlendirildiği ifade edilen bildiride, "Bu çerçevede Suriye'de devam eden çatışma ortamından duyulan kaygı dile getirilerek, barışçı bir çözüme yönelik olarak Türkiye ve uluslararası toplum tarafından ortaya konan çabanın artırılarak sürdürülmesinin gerekliliği vurgulanmıştır" değerlendirmesinde bulunuldu.

Kış aylarında daha da vahim bir hal alan Suriye krizinin insani boyutu üzerinde önemle durulduğu vurgulanan bildiride, "Ülkemizdeki barınma merkezlerinde misafir edilen ve sayıları 150 bine yaklaşan Suriyelilerin ihtiyaçlarının karşılanması amacıyla yürütülen çalışmalar gözden geçirilmiştir" ifadesine yer verildi.

Bildiride, Mısır ile Türkiye arasındaki çok yönlü ilişkilerin ele alındığı, bu ülkenin istikrar ve demokrasi içinde gelişmesini sürdürmesinin bölge için taşıdığı önemin vurgulandığı kaydedildi.

MGK bildirisinde, Irak'ta meydana gelen gelişmelerin değerlendirildiğine işaret edilerek, "Ülkede muhalif gruplar arasında giderek artan gerilimden duyulan endişe dile getirilmiştir. Ayrıca Irak ile ikili ilişkilerimizin mevcut durumu ve geleceği de görüşülmüştür" denildi.