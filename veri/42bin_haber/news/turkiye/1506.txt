Alkollü yolcu hostese saldırdı
 
 Türk Hava Yolları’nın (THY) Çin’in Guangzhou İstanbul seferini yapan uçağındaki yolculardan M.K.’nın aldığı alkolün etkisiyle eline geçirdiği bir cam parçasıyla hostese saldırdığı ileri sürüldü. Kabin görevlileri tarafından etkisiz hale getirilen ve kelepçelenen M.K., Atatürk Havalimanı’nda polise teslim edildi.
 
 THY’nin bugün saat 06.00’da Atatürk Havalimanı’na inen ve Guangzohu İstanbul seferini yapan TK-73 sefer sayılı uçağındaki M.K., 10 saat süren yolculuğunun son saatlerinde aldığı aşırı alkolün sonucunda uçak içinde dengesiz hareketler yapmaya başladı.
 
 Bir ara eline cam parçası geçiren M.K., görevli hostesin üzerine yürüyünce uçaktaki erkek kabin görevlileri tarafından etkisiz hale getirildi. Elleri plastik kelepçe ile bağlanan yolcunun her iki tarafındaki koltuklara oturan kabin görevlileri M.K., sakinleştirmek için kendisine pipetle su verdi.
 
 
 Bu arada uçağın pilotu İstanbul Atatürk Havalimanı Uçuş Kulesi ile temasa geçerek uçaktaki bir yolcunun uçuş güvenliğini tehlikeli hale getirdiğini ve bu nedenle de inişte uçak altına polisin gelmesi gerektiğini söyledi.
 
 Saat 06.00’da Atatürk Havalimanı’na inen THY uçağındaki sorunlu yolcu uçuş ekibi tarafından polise teslim edildi. Polis tarafından göz altına alınan ve Atatürk Havalimanı Koruma Şube Müdürlüğüne götürülen M.K., ifadesi alındıktan sonra savcının talimatı üzerine Bakırköy Ruh ve Sinir Hastalıkları Hastanesi’ne götürüldü. Bu arada olayla ilgili olarak 14 kişilik uçuş ekibi de ifade verdi. 
   
 Faik KAPTAN, DHA