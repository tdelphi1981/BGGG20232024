Kartal'da araçları yaktılar
İstanbul Kartal'da kimliği belirsiz kişiler bir apartmanın önünde park halindeki 3 aracı yaktı. Edinilen bilgiye göre olay saat 01:30 sıralarında Kartal Yakacık Çarşı Mahallesi, Altınçay Sokak'ta meydana geldi. Kimliği belirsiz kişi yada kişiler apartmanın önünde park halindeki 3 aracı yanıcı madde atarak yaktı. 

Patlama seslerini duyan Apartman sakinleri sokağa indiklerinde araçların yandığını gördü ve durumu itfaiye ekiplerine bildirdi. Kısa sürede olay yerine gelen itfaiye ekipleri yanan araçlara müdahale etti. Alev alev yanan araçlar kullanılamaz hale geldi. 

Polis ekipleri çevrede bulunan güvenlik kameralarını incelemeye aldı. Polisin olayla ilgili soruşturması devam ediyor.