Kaymakamdan ilginç öğüt!
 
 Tekirdağ'ın Şarköy İlçesi’nde Kaymakam Zekeriya Güney, Devlet Hastanesi’ne uzman doktor alınması için yardım isteyen vatandaşlara, "Sağlık Bakanlığını sıkıştırın, taciz edin, benim söyleyeceğim bu. Yani dilekçeyle taciz edin, başka türlü taciz değil, yanlış anlamayın" dedi.
 
 Şarköy Kaymakamı Zekeriya Güney, Roman vatandaşların çoğunlukla yaşadığı Camikebir Mahallesi’ndeki bir kahveyi ziyaret etti. Burada bir vatandaş, Şarköy Devlet Hastanesi’nde uzman doktor sıkıntısı olduğunu ve muayene olmak için Tekirdağ’a gitmek zorunda kaldıklarını söyledi. 
 
 Bunun üzerine Kaymakam Güney, gülümseyerek, "İmza toplayıp Sağlık Bakanlığı’na yazın. Doktora ihtiyaç varsa vardır. Ben şimdi sana doktor ihtiyacı yok deme şansım da yok. Katılıyorum da dediğine. Sağlık Bakanlığı’nı sıkıştırın, taciz edin, benim söyleyeceğim bu. Yani dilekçeyle taciz edin, başka türlü taciz değil, yanlış anlamayın. Ben de aynı mağduriyeti yaşıyorum" dedi.
 
 Şarköy Kaymakamı Zekireya Güney, vatandaşlarla sohbetin ardından kahveden ayrıldı.
 
 DHA