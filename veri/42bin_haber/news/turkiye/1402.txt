Necdet Menzir son yolculuğuna uğurlandı
 
  Törene İstanbul Valisi Hüseyin Avni Mutlu, İstanbul Emniyet Müdürü Hüseyin Çapkın, CHP Grup Başkanvekili Akif Hamzaçebi, eski OHAL ve İstanbul Valisi Hayri Kozakçıoğlu, eski İçişleri Bakanı Sadettin Tantan, Gaziantep eski Büyükşehir Belediye Başkanı Celal Doğan, Kahramanmaraş eski Milletvekili Ali Doğan, Necdet Menzir’in ailesi ve vatandaşlar katıldı. 
 
 Cenaze namazının ardından İstanbul Müftüsü Doç. Dr. Rahmi Yaran, Necdet Menzir için helallik istedi, Menzir için dualar etti. Törenin ardından Necdet Menzir’in cenazesi Zincirlikuyu Mezarlığı’na defnedilmek üzere götürüldü. Öte yandan İçişleri Bakanı Muammer Güler ve Ulaştırma, Denizcilik ve Haberleşme Bakanı Binali Yıldırım da camiye çelenk gönderen isimler arasındaydı.
 
 "SİYASETTE DE GÜVENİLİR BİR ARKADAŞTI"
 
 Gaziantep eski Büyükşehir Belediye Başkanı Celal Doğan "Siyasetçilerin genellikle cenazelerinde hep şu ölçüye bakılır. ’Gelen insanların yapısı nedir diye?’. Necdet Bey’inde cenazesine bakıyorum farklı kesimlerden farklı insanlar var.
 
 Ben kendisinin hem İstanbul emniyet Müdürlüğü, hem de Ulaştırma Bakanı olarak Büyükşehir Belediye Başkanı olduğum dönemlerde birlikte çalışma ve tanışma şansımız oldu. Bir spor adamıydı. Siyasette de güvenilir bir arkadaştı. Emniyete bakışı ülkenin bütünlüğüne birliğinde çok hassastı.
 
 Ulaştırma Bakanlığı’nda çok ciddi şeylere imza attı. Kendisine rahmet diliyorum. Ailesine de sabır diliyorum" dedi.
 
 "ÇALIŞKAN BİR İNSANDI"
 
 Kahramanmaraş eski Milletvekili Ali Doğan da Menzir Ailesi’ne sabır dileyerek, "Necdet Bey bu ülkeye gerçekten hizmet etmiş çocukluğundan beri, bir çok kademede görev yapmış. Vatanperver, düzgün, güzel bir insan çalışkan bir insandı. Allah’tan rahmet diliyoruz" diye konuştu.
 
 Serpil KIRKESER - Ünsal ÇAKİN / İstanbul, (DHA)