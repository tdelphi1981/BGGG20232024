5 emekli subaya 28 Şubat sorusu
28 Şubat soruşturmasında Ankara'da 3 emekli general gözaltına alındı. Biri eski Deniz Kuvvetleri Komutanı 2 emekli amiral de İstanbul'dan Ankara'ya götürülüyor. Ankara Cumhuriyet Başsavcılığı'nın yürüttüğü 28 Şubat Soruşturması kapsamında bazı emekli generaller ifadeleri alınmak üzere Ankara Adliyesi'ne getirildi. Soruşturma kapsamında, emekli Orgeneral Orhan Yöney, emekli Korgeneral Köksal Karabay ve emekli Tümgeneral Ersin Yılmaz, Ankara Adliyesi'ne getirildi.

Soruşturma kapsamında İstanbul'da bulunan eski Deniz Kuvvetleri Komutanı emekli Oramiral Hayri Bülent Alpkaya ile emekli Koramiral Altaç Atılan da ifadesine başvurulmak üzere Ankara'ya götürüldü. 

Emekli Koramiral Altaç Atılan, polis eşliğinde Çağlayan'daki İstanbul Adliyesi'ne getirildi. Burada sağlık kontrolünden geçirilen Atılan, işlemlerinin bitmesinin ardından adliyeden ayrıldı. Atılan'ın polis eşliğinde Ankara'ya gitmek üzere havalimanına götürüldüğü öğrenildi.

Emekli Oramiral Hayri Bülent Alpkaya da polis eşliğinde Çağlayan'daki İstanbul Adliyesi'ne getirildi. Burada sağlık kontrolünden geçirilen Alpkaya, işlemlerinin bitmesinin ardından adliyeden ayrıldı. Alpkaya'nın polis eşliğinde Ankara'ya gitmek üzere havalimanına götürüldüğü öğrenildi.