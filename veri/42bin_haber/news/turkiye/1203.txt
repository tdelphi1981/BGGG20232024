Ördek avına giden 3 avcı gölette kayboldu
Tekirdağ'da Hanoğlu göletine ördek avlamaya giden 6 arkadaşın içinde olduğu kayık alabora oldu. 3 kişi yüzerek kıyıya çıkarken, 3 kişiyi arama çalışması sürüyor. Olay, dün saat 18.00 sıralarında Tekirdağ'ın Muratlı ilçesi'ne bağlı Hanoğlu Köyü göletinde meydana geldi.

İstanbul'dan ördek avlamak için gölete giden 6 arkadaş, küçük bir kayıkla gölete açıldı. Bir süre sonra su alan kayık alabora oldu.

Hüseyin Aslantaş, Volkan Yörük ve Engin Yiğit yüzerek kıyıya çıkarken, Murat Şentaş, Süleyman Yiğit ve Osman Ulutürk ise karanlıkta gözden kayboldu.

Yüzerek kıyıya çıkan 3 arkadaş, yakındaki Hanoğlu Köyü'ne gidip yardım istedi.

Köylülerin haber vermesiyle olay yerine Tekirdağ İl Afet ve Acil Durum Müdürlüğü (AFAD) ile Tekirdağ Emniyet Müdürlüğü Deniz Şube Müdürlüğü dalgıçları geldi.

Yapılan arama çalışmalarında, alabora olan kayık bulundu. Hava sıcaklığının sıfırın altında 1 derece olduğu Muratlı'da, soğuktan üşüyen ve kendilerini iyi hissetmediklerini söyleyen Hüseyin Aslantaş ve Volkan Yörük ambulansla Tekirdağ Devlet Hastanesi'ne kaldırıldı.

Yüzerek kurtulmayı başardıklarını anlatan Engin Yiğit, "Avlanmak için açılmıştık. Kayık aniden su almaya başladı. Bizde yüzerek kıyıya çıktık. 3 arkadaş çıkmayı başardık. Diğerlerini ise ekipler arıyor" dedi.

Olay yerine giden Muratlı Kaymakamı Mahmut Hersanlıoğlu, arama çalışmaları hakkında ekiplerden bildi aldı. Ekiplerin kayıp avcıları arama çalışmaları devam ediyor.