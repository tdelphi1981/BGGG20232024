'Sırt dekolten fazla dikkat et'
Büro Emekçileri Sendikası (BES) İzmir Şubesi, kadın çalışanların kıyafetlerine yönelik baskı yapıldığı iddiasıyla çalışma başlatma kararı aldı 
 Kadın çalışanların etek boylarına dahi karışıldığını öne süren BES İzmir Şube Başkanı Ramis Sağlam, "Geçtiğimiz yaz aylarında kadınların etek boyundan dekoltesine yönelik uyarılar yapmak, kadın çalışanları gurur kırıcı bir durumla yüz yüze bırakmak yaygınlaştı. 
 TÜİK İzmir Bölge Müdürlüğü’nde ayyuka çıkan bu durum Karşıyaka Adliyesi ile devam etti. Şu anda pek çok arkadaşımızdan bu yönde şikayetler alıyoruz. İnsanların yaşam kültürüne müdahale ediliyor" dedi. 
 ’DEKOLTEN FAZLA DİKKAT ET’
  
 Kılık kıyafetle ilgili hükümlerin 657 sayılı Devlet Memurları Kanunu’nda da olduğuna dikkat çeken Sağlam şunları söyledi: 
 "Bu kural kanunda da var mı? Var. Ancak şimdiye kadar ölçülüyor muydu? Gündeme geliyor muydu? Hayır. Biz bunun çok manidar olduğunu düşünüyoruz. Mesela arkadaşlarımızı kenara çekip ’sırt dekolten fazla dikkat et’ diye uyarıyorlar. Kanunda dekolte kelimesinin geçtiğini ben bilmiyorum. Omuzdan kesik sıfır kol bluz giyenlere bile ’bunu giyme’ deniyor.  
 Pek çok kurumda bunların canlı örnekleri mevcut. Ancak uyarıyı yapanlar bunu özellikle yazılı olarak yapmıyor. Kamuoyuyla paylaşılacağından, teşhir olacaklarından korkuyorlar. Ayrıca bu durum üst bürokratların olduğu birimlerden çok, orta basamakta daha fazla yaşanıyor. Biz bütün bunlara karşı mobbing formları oluşturduk. Buralarda kılık kıyafetle ilgili yaşanan sıkıntılar daha da somutlaşacak." 
 ’İZMİR’DE BUNU YAŞIYORSAK...’
  
 Sağlam, TÜİK Bölge Müdürlüğü’nde göreve yeni atanan bürokratın, konuyla ilgili bir soru üzerine "Artık etek boyuna karışmayacağız" dediğini kaydederek sözlerini şöyle sürdürdü: 
 "Bu, etek boyu ölçümü yapıldığının kanıtıdır. Sendikaların iddialarının boş olmadığı ortaya çıkıyor. Öte yandan İzmir’de bunu yaşıyorsak, taşradaki kadın kamu emekçilerinin nelere maruz kaldığını düşünmek bile istemiyorum. Kadın arkadaşlarımız bu konuyu açıklıkla anlatamıyor ama, birebir sohbetlerimizde olayın vehametini anlıyoruz. Arkadaşlarımız zaten kanunda dediği gibi memur vakarına yakışır şekilde giyinmesini de, davranmasını da biliyor. Sorun onlara mobbing uygulayan zihniyette." 
 TÜZEL: MAHALLE BASKISI OTOKONTROLE DÖNÜŞÜYOR
  
 TÜİK İzmir Bölge Müdürlüğü’nde işten atılan Evren Kayaş hakkında soru önergesi veren İstanbul Bağımsız Milletvekili Levent Tüzel de etek boyu konusuna değindi. 
 Tüzel’in Kalkınma Bakanlığı tarafından henüz yanıtlanmayan soru önergesinde "Kurumda uygulanan performans kriterleri arasında iftar yemeğine katılmamak, etek boyu, mazeret izni kullanmak, hastalanmak vb. var mıdır?" ifadeleri yer aldı. Uygulamaya yönelik tepkilerini DHA ile paylaşan Tüzel şöyle dedi: 
 "AKP Hükümeti ve bürokratları, belli bir biçimi topluma yedirmeye çalışıyor. Başbakan ’Biz kimsenin kılığına kıyafetine karışmıyoruz’ diyor ama, mahalle baskısı halk üzerinde otokontrole dönüşüyor. Çalışanların ne giydiği, kılığı, kıyafeti, inancı, ibadet biçimi, yaşam kültürü onların istediği gibi değilse, çalışanın performansının düşük gösterilmesinde gerekçe olabiliyor." 
 KADINLARIN KILIK KIYAFETİYLE İLGİLİ YASA MADDESİ:
  
 Elbise, pantolon etek temiz, düzgün, ütülü ve sade, ayakkabılar ve/veya çizmeler sade ve normal topuklu, boyalı, görev mahallinde baş daima açık, saçlar düzgün taranmış veya toplanmış, tırnaklar normal kesilmiş olur. Ancak bazı hizmetler için özel iş kıyafeti varsa görev sırasında kurum amirinin izni ile bu kıyafet kullanılır. 
 Kolsuz ve çok açık yakalı gömlek, bluz veya elbise ile strech, kot ve benzeri pantolonlar giyilmez. Etek boyu dizden yukarı ve yırtmaçlı olamaz. Terlik tipi (sandalet) ayakkabı giyilmez. 
 Burcu TANER/İZMİR, (DHA)