Film gibi kurtarma operasyonu
 
 Bergama’ya bağlı Sindel Köyü’nde yaşayan evli ve iki çocuk babası İsmail Köklü, dün saat 20.00 sıralarında, hayvanlarını beslemek için traktörüyle Karadere Mevkii’ndeki besi çiftliğine gitti. Bu sırada gece boyunca yağan sağanak yağmur Bakırçay Nehri’nin taşmasına neden oldu.
 
 Taşkın nedeniyle besi çiftliğinde mahsur kalan Köklü, sabaha kadar suların çekilmesini bekledi. Yağmurun devam etmesi nedeniyle taşkın sularının daha da yükselmesi üzerine Köklü, saat 11.00 sıralarında ağabeyi Mehmet Köklü’yü (53) aradı. Ağabey Köklü, jandarma ve itfaiyeyi arayıp durumu bildirdi. 
 
 Annesi Ayşe Köklü’yü (73) de alan Mehmet Köklü, jandarma ve itfaiye ekipleriyle çiftliğin bulunduğu bölgeye gitti. Ancak, karadan çiftliğe ulaşılmasının mümkün olmaması nedeniyle Bergama Kaymakamı Ahmet Ertan Yücel’e bilgi verildi. 
 
 Kaymakam Yücel, İzmir Valisi Cahit Kıraç’ı arayıp, yardım istedi. İzmir Sivil Savunma Müdürlüğü ekipleri, Ege Ordu Komutanlığı’na ait ’trigon’ tipi helikopterle bölgeye geldi. Aşağıdan askeri yetkililerin verdiği koordinatlarla besi çiftliğinin üzerine gelen helikopterden sarkıtılan halatla inen bir sivil savunma görevlisi Köklü’yü halatla kendisine bağlayıp, yukarı çekilmesini sağlayarak kurtardı. 
 
 Helikopter, çiftliğe 200 metre mesafedeki Kaşıkçı Köyü yolunda yine halatla Köklü’yü indirdi. Burada bekleyen Ayşe Köklü’nün oğluna sarılıp, ağlaması çevredekileri duygulandırdı.
 İsmail Köklü kendisini kurtaranlara teşekkür edip, "Allah devletimizden ve milletimizden razı olsun. Mahsur kaldığım yerden film gibi operasyonla kurtarıldım" dedi. İsmail Köklü, daha sonra annesiyle birlikte sağlık kontrolünden geçirilmek üzere Bergama Devlet Hastanesi’ne götürüldü. 
 Cevdet ŞEN, DHA