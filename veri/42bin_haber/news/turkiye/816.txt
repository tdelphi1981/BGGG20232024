"Senin kafana sıkacağım"
 
 Malatya’daki Zirve Yayınevi’nde biri Alman uyruklu 3 kişinin boğazının kesilerek öldürülmesine ilişkin davanın 52. duruşması gergin başladı. 
 Geniş güvenlik önlemleri altında Malatya E Tipi ve Garnizon Komutanlığı askeri cezaevinde bulunan tutukluların mahkemeye getirilmesinin ardından Zirve Yayınevi davasının 52’nci duruşmasına, gizli tanıkların dinlenmesiyle başlandı. Ancak bu sırada ayağa kalkan tutuklu sanıklardan Varol Bülent Aral, kendilerinin tanıklara soru sormalarına izin verilmemesi nedeniyle mahkeme Başkanı Kısa ile tartıştı. 
 Mahkeme Başkanı Kısa’nın taleplerin savunmalar alındıktan sonra ele alınacağını belirtmesiyle itirazını sürdüren Aral, duruşma salonundan çıkarıldı. Jandarma tarafından dışarı çıkarılan Aral, "Yere batsın sizin adaletiniz, sahtekârlar. Bunların hesabı mutlaka sorulacak. Hayrettin Kısa senin kafana sıkacağım" diyerek bağırdı. 
 Jandarmanın ağzını elleriyle kapadığı Aral daha sonra duruşmadan çıkarıldı. Devam eden duruşmada daha sonra 2’nci iddianameyle tutuklanan İnönü Üniversitesi eski öğretim üyelerinden Ruhi Abat’ın savunmasına geçildi. Duruşmayı öldürülen Alman Tilman Geske’nin eşi Suzanne Geske de izledi., 
 Zirve Yayınevi duruşmasına davanın ilk dosyasında tutuklanan Emre Günaydın, Cuma Özdemir, Abuzer Yıldırım ile tutuksuz yargılanan sanıklar Levent Ercan Gelegen ve Hüseyin Yelki katıldı. Sanıklardan Hamit Çeker ile Salih Gürler’in sağlık nedenleri ile bugünki duruşmaya katılmadıkları belirtiildi. 
 Ek iddianemeyle birlikte tutuklanan emekli ve muvazzaf askerlerin tamamı ise duruşmada hazır bulundu. Sadece emekli Orgenerel Hurşit Tolon’un, Ergenekon davasından Silivri Cezaevi’nde tutuklu bulunduğu için duruşmaya katılmadığı bildirildi. 
 Davayla ilgili hazırlanan 19 sanıklı ek iddianamede Emekli Orgeneral Hurşit Tolon’un, Genelkurmay Başkanlığı Genel Sekreterliği görevini yürüttüğü 1993 yılı’nda, Türk Silahlı Kuvvetleri içerisinde Türkiye Ulusal Stratejiler ve Harekât Dairesi (TUSHAD) isimli gizli bir yapılanmayı kurduğu ve Ergenekon terör örgütünün talimatları doğrultusunda eylemler yaptığı ileri sürülmüştü. 
 DHA