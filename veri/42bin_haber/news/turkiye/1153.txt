Kabinede revizyon: 4 Bakan değişti
İçişleri Bakanlığı'na Muammer Güler, Kültür ve Turim Bakanlığı'na Ömer Çelik, Milli Eğitim Bakanlığı'na Nabi Avcı, Sağlık Bakanlığ'na Mehmet Müezzinoğlu getirildi. Cumhurbaşkanı Abdullah Gül ile Başbakan Recep Tayyip Erdoğan, Çankaya Köşkü'nde 40 dakikalık bir görüşme gerçekleştirdi.

Abdullah Gül ve Başbakan Erdoğan'ın görüşmesinin ardından yapılan yazılı açıklamada, İçişleri Bakanlığı'na AK Parti Milletvekili Muammer Güler, Kültür ve Turizm Bakanlığı'na AK Parti Genel Başkan Yardımcısı ve AK Parti Adana Milletvekili Ömer Çelik, Milli Eğitim Bakanlığı'na AK Parti Eskişehir Milletvekili Nabi Avcı, Sağlık Bakanlığı'na da AK Parti Edirne Milletvekili Mehmet Müezzinoğlu'nun getirildiği bildirildi.

Bakanlar İdris Naim Şahin, Ertuğrul Günay, Ömer Dinçer ve Recep Akdağ kabine dışı kaldı.

Nabi Avcı
Milli Eğitim Bakanlığı'na getirilen AK Parti Eskişehir Milletvekili Nabi Avcı, TBMM'de Milli Eğitim, Kültür, Gençlik ve Spor Komisyonu Başkanlığı görevini yürütüyordu. Avcı, 8 Ekim 1953 yılında Bilecik'te doğdu. ODTÜ İdari Bilimler Fakültesi'ni bitiren Avcı, 1974'te Kültür Bakanlığı'nda memuriyete başladı. Anadolu Üniversitesi'nin kuruluşunda görev yapan ve İletişim Bilimleri Fakültesinde öğretim görevlisi olan Avcı, Milli Eğitim Bakanlığı ve Başbakanlık Müşavirliği görevlerinde bulundu.

Çeşitli ulusal televizyon, dergi ve gazetelerde program yapımcısı, köşe yazarı ve genel yayın danışmanı olarak çalışan Avcı, 2000'de İstanbul Bilgi Üniversitesi İletişim Fakültesi'nde profesör unvanı aldı. 2003'te Başbakan Başmüşavirliği görevine getirilen Avcı, TÜBİTAK Bilim Teknoloji Yüksek Kurulu üyeliği ve UNESCO Türkiye Milli Komisyonu Başkanlığı yaptı. 24. dönemde TBMM Milli Eğitim, Kültür, Gençlik ve Spor Komisyonu Başkanı olan Nabi Avcı, çok iyi düzeyde İngilizce, orta düzeyde Almanca biliyor. Avcı, evli ve beş çocuk babası.



Ömer Çelik
Kültür ve Turizm Bakanlığı'na getirilen Adana Milletvekili Ömer Çelik, AK Parti'nin Dış İlişkilerden Sorumlu Genel Başkan Yardımcılığı görevini yürütüyordu. Adana'da 15 Haziran 1968 yılında doğan Çelik, lisans eğitimini Gazi Üniversitesi İktisadi ve İdari Bilimler Fakültesi Kamu Yönetimi Bölümü'nde tamamladı. Yüksek lisansını da aynı bölümde siyaset bilimi alanında yapan Çelik, 22'nci, 23'üncü ve 24'üncü dönemde AK Parti'den Adana milletvekili seçildi. AK Parti Merkez Karar Yürütme Kurulu üyesi olan Ömer Çelik, Mart 2010'da AK Parti Dış İlişkilerden Sorumlu Genel Başkan Yardımcılığı'na seçildi. Başbakan Recep Tayyip Erdoğan'ın siyasi danışmanlığını da yapan Çelik, iyi düzeyde İngilizce biliyor.

Mehmet Müezzinoğlu
Sağlık Bakanlığı'na getirilen Mehmet Müezzinoğlu, İstanbul Cerrahpaşa Tıp Fakültesi'nden mezun. Gümülcine'de 9 Ocak 1955'te doğan Müezzinoğlu, İstanbul Üniversitesi Cerrahpaşa Tıp Fakültesini bitirdi. İstanbul Haseki Eğitim ve Araştırma Hastanesi'nde iç hastalıkları ihtisası yapan Müezzinoğlu, Avcılarda bulunan özel bir hastanenin de kurucusu. Avcılar Yardımlaşma ve Dayanışma Vakfı, Batı Trakya Eğitim Kültür Vakfı ve Balkan Medeniyeti Derneği'nin kurucu üyesi olan Müezzinoğlu, Batı Trakya Türkleri Dayanışma Derneği'nin de üyesi. 23. dönemde İstanbul'dan milletvekili seçilen Müezzinoğlu, 2011 yılında yapılan seçimde Edirne milletvekili oldu. Orta düzeyde Yunanca, İngilizce ve Arapça bilen Müezzinoğlu, evli ve 2 çocuk babası.

Muammer Güler
İçişleri Bakanlığı'na getirilen Muammer Güler, TBMM İçişleri Komisyonu Başkanlığı görevini yürütüyordu. Mardin'de 21 Mart 1949'da doğan Güler, Ankara Üniversitesi Hukuk Fakültesi'nden mezun oldu. İlk kamu görevine Balıkesir'de maiyet memuru (kaymakam adayı) olarak başlayan Güler, Denizli'nin Çal İlçesi kaymakam vekilliği, Kırklareli-Pehlivanköy, Erzurum-Horasan kaymakamlığı yaptı. Güler, 1982 yılından itibaren İçişleri Bakanlığı Personel Şube Müdürlüğü, Daire Başkanlığı, Genel Müdür Yardımcılığı ve Personel Genel Müdürlüğü görevlerini yürüttü. Personel Genel Müdürüyken 1992'de Niğde Valiliği'ne atanan Güler, sırasıyla Kayseri, Gaziantep, Samsun Valiliği yaptı. 2003'te İstanbul Valiliği'ne atanan Güler, 2010'a kadar bu görevi yürüttü. Güler, Kamu Düzeni ve Güvenliği Müsteşarlığı'na Kurucu Müsteşar olarak atandı. Adalet ve Kalkınma Partisi'nden 24. Dönem Mardin Milletvekili olarak TBMM'ye giren Güler, TBMM İçişleri Komisyonu Başkanlığı'na seçilmişti. Güler, evli ve iki çocuk babası.

Yeni Bakanlar Kurulu

Başbakan: Recep Tayyip Erdoğan
Başbakan Yardımcısı: Bülent Arınç
Başbakan Yardımcısı: Ali Babacan
Başbakan Yardımcısı: Beşir Atalay
Başbakan Yardımcısı: Bekir Bozdağ
Adalet Bakanı: Sadullah Ergin
Aile ve Sosyal Politikalar Bakanı: Fatma Sahin
Avrupa Birliği Bakanı: Egemen Bağış
Bilim, Sanayi ve Teknoloji Bakanı: Nihat Ergün
Çalışma ve Sosyal Güvenlik Bakanı: Faruk Çelik
Çevre ve Şehircilik Bakanı: Erdoğan Bayraktar
Dışişleri Bakanı: Ahmet Davutoğlu
Ekonomi Bakanı: Zafer Çağlayan
Enerji ve Tabii Kaynaklar Bakanı: Taner Yıldız
Gençlik ve Spor Bakanı: Suat Kılıç
Gıda, Tarım ve Hayvancılık Bakanı: Mehdi Eker
Gümrük ve Ticaret Bakanı: Hayati Yazıcı
İçişleri Bakanı: Muammer Güler
Kalkınma Bakanı: Cevdet Yılmaz
Kültür ve Turizm Bakanı: Ömer Çelik
Maliye Bakanı: Mehmet Şimşek
Milli Eğitim Bakanı: Nabi Avcı
Milli Savunma Bakanı: İsmet Yılmaz
Orman ve Su İşleri Bakanı: Veysel Eroğlu
Sağlık Bakanı: Mehmet Müezzinoğlu
Ulaştırma, Denizcilik ve Haberleşme Bakanı: Binali Yıldırım