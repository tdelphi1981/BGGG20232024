Bakanlardan saldırıya büyük tepki
 
 Adana’da Akdeniz Tekstil Hammaddesi İhracatçıları Birliği (ATHİB) tarafından 1’incisi düzenlenen ‘Dokuma Kumaş Tasarım Yarışması’na Bakan Çağlayan ile birlikte katılan Bakan Ömer Çelik, şunları söyledi:
 
 "Bizim buraya hareket saatimizden birkaç saat evvel ABD büyükelçiliğine yapılan terör saldırısını şiddetle kınıyor ve lanetliyoruz. Saldırı esnasında bir polis memuru şehit oldu. Allah rahmet eylesin. Buraya gelmeden ABD elçisi Ricciardone’yi aradım. Kendilerinin iyi olduğunu, kaybedilen polis memurundan dolayı üzüntü duyduğunu belirtti. Basın mensubu sayın Didem hanım ağır yaralı. Ona ve diğer yaralılara allahtan şifa diliyoruz. Kuşkusuz etrafımızdaki gelişmeler Türkiye’nin gösterdiği gayretler, Türkiye’nin büyümesini istemeyen, etkin dış politikasından rahatsız olan bazı odakları rahatsız ediyor. Türkiye güvenli bir ülkedir, kudretli bir devlettir. Dünyanın her yerinden önlenemeyen terör saldırısı meydana gelmektedir. Türkiye terör saldırısını önlemede deneyimli kadrolara sahiptir. Canlı bombanın kim olduğu ne şekilde hareket ettiği şeklinde basına bilgiler yansıdı. Özellikle ülkemizde misafir olan yabancı devletlerin vatandaşlarına ülkemiz güvenli bir ülkedir. Burada rahat bir şekilde hayatlarını devam ettirsinler. Ülkemiz terörle mücadeleyi eninde sonunda kazanacaktır."
 
 ZAFER ÇAĞLAYAN DA KINADI
 
 Toplantıda konuşan Bakan Zafer Çağlayan da terör saldırısını kınadı. Bakan Çağlayan, şunları kaydetti: "Türkiye önemli bir sürece girdi. Ekonomide büyük hedefleri var. Hedeflerini her geçen gün gerçekleştiriyor. Türkiye de siyasi istikrar ve barış ortamı sağlandı. Önemli çalışmaların gündemde olduğu bir ortamda büyüme, istikrar ve kardeşlikten yana olmayanların, Türkiye düşmanlarının ABD elçiliğine yaptıkları alçakça saldırıyı kınıyorum. Hayatını kaybeden polise allahtan rahmet diliyorum. Tüm yakınlarının, tüm milletimizin başı sağolsun. ASO’da görevine başladığım günden itibaren tanıdığım Didem kardeşimizin ve diğer yaralılarımızın sağlığına kavuşmasını temenni ediyorum. Bunlar ülkemizin büyümesinden gelişmesinden endişe eden alçakça saldırılardır. Türkiye bu alçakla saldırılar karşısında hiçbir zaman için pes etmeyecektir. Her zaman gelişimine, dünyada barışın sağlanmasına son derece kararlı, alçakların alçakça davranışlarına rağmen evelallah büyümeye, yatırıma devam edeceğiz."
 
 Yusuf BAŞTUĞ/ ADANA, (DHA)