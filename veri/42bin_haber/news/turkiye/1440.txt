Gazeteci Didem Tuncay gözünü kaybetti
 
 Ankara Numune Eğitim ve Araştırma Hastanesi Başhekimi Prof. Dr. Nurullah Zengin, "Özellikle yüzün sağ bölümünde meydana gelen ve sağ gözü de ciddi bir şekilde etkileyen yaralanma ve buna yönelik operasyon bilgilerini sizlerle paylaşmıştık. Ama sağ gözün durumu ile ilgili medyada yer alan farklı bilgiler nedeniyle bu konuya da özellikle değinmek istiyoruz. Hafta sonu hastanemizin göz bölümünün 6 eğitim görevlisi ve ayrıca bu tür yaralanmalarda tecrübe sahibi olan Gülhane Askeri Tıp Akademisi’nden iki öğretim üyesi ile birlikte göz durumu ile ilgili kapsamlı bir değerlendirme yapıldı. Bizlerin daveti üzerine Prof. Dr. Güngör Sobacı ve Prof. Dr. Ali Hakan Durukan da bu değerlendirmeye katıldılar" dedi.
 
 GÖRME FONKSİYONLARINDA KALICI HASAR OLUŞTU
 
 Muayene bulguları yanında göze yönelik ameliyat bulguları, radyolojik bulgular ve ayrıca hasta başında yaptığımız göz ultrason bulgularının toplu olarak değerlendirildiğini ifade eden Prof. Dr. Nurullah Zengin, "Bu değerlendirmeler sonrası 7 milimetre çapında bir şarapnel parçasının sağ gözün ön tarafından göze girip arka tarafından çıkacak şekilde bir yaralanmaya neden olduğu anlaşıldı. Görme fonksiyonları açısından kalıcı bir hasarın oluştuğu yine bu değerlendirmeler sonrası tespit edildi. Fakat arkadaşlarımızın tespiti görme fonksiyonlarının kaybı ile birlikte gerek Cuma günü yapılan ameliyat gerekse bundan sonra yapılacak ameliyatlarla sağ gözün şekil bütünlüğünün sağlanabileceği yönünde oldu. Sağ göze bundan sonra yapacağımız tedavinin esas amacı bu gözün şekil bütünlüğünün sağlanması amacına yönelik olacaktır" diye konuştu.
 
 Prof. Dr. Nurullah Zengin, ,"Bunun dışında patlamanın etkisiyle sağ kulakta daha belirgin olmak üzere her iki kulak zarında delinmenin olduğu tespit edildi. Ayrıca kulak sinirlerinin de etkilenmesi saptandı. Fakat kulağın gerek zarlarının gerekse sinirlerinin etkilenmesinin geçici olacağı ve buralarda tam bir iyileşme sağlanacağını arkadaşlarımız bekliyorlar. Yine kulağa yönelik tedavimizde her iki kulağın tam olarak iyileşmesi beklentisiyle devam edecektir. Hastamızın sağlık durumu ile ilgili bilgiler bundan ibarettir" dedi. 
 DHA