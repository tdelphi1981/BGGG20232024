BDP heyeti Karadeniz turunda
BDP, 3 vekille Karadeniz turuna çıktı. Çorum valisini ziyaret eden vekiller, "Çiçeklerle karşılanmak güzeldi" dedi. 
BDP milletvekilleri Levent Tüzel, Sebahat Tuncel, Ertuğrul Kürkçü ve HDP (Halkların Demokratik Partisi) eşbaşkanı Fatma Gök, Çorum Valisi Sabri Başköy'ü makamında ziyaret etti. Basına kapalı gerçekleşen görüşme yaklaşık yarım saat sürdü. Çıkışta açıklama yapan Ertuğrul Kürkçü, devletin yaklaşımını test ettiklerini belirterek, "Çok güzel başladı gezi. Çiçeklerle karşılanmak güzeldi. Epeydir çiçekle karşınlanmıyorduk. Biber gazı etkisi uzun sürdü. Şimdi çiçek etkisini deneyeceğiz hep beraber" dedi. 
Çözüm süreci çerçevesinde Karadeniz'deki illeri ziyaret etmek için yola çıkan BDP'li 3 milletvekili ile Fatma Gök, gezilerine Çorum'dan başladı. Sabah otomobillerle polis koruması eşliğinde kente gelen milletvekilleri ilk olarak Çorum Valisi Sabri Başköy'ü makamında ziyaret etti. 
'Çiçeklerle karşılanmak güzeldi' 
Vali ile yaklaşık yarım saat basına kapalı görüşen milletvekillerinden Ertuğrul Kürkçü, çıkışta yaptığı açıklamada olumlu bir ziyaret gerçekleştirdiklerini, gezilerinin amacı hakkında bilgi verdiklerini belirtti. Kürkçü şunları söyledi: "Ziyarete vilayetten başlamak bizim açımızdan iyi oldu. Çünkü devletin yaklaşımını test etmiş olduk. Test sonuçları olumludur. Problem yok. Bugün şehirdeki diğer yaklaşımları da test etmiş olduk. Çok güzel başladı gezi. Çiçeklerle karşılanmak güzeldi. Epeydir çiçekle karşınlanmıyorduk. Biber gazı etkisi uzun sürdü. Şimdi çiçek etkisini deneyeceğiz hep beraber." 
BDP'liler daha daha sonra da yürüyerek EMEP il binasına gitti. Burada da yaklaşık 1 saat basına kapalı bir toplantı yapan vekiller, ardından Hacı Bektaş Veli Anadolu Kültür Vakfı'na gitti. Öğle yemeği yedikten sonra Levent Tüzel, Sebahat Tuncel ve Ertuğrul Kürkçü tek tek görüşlerini anlattı. 
Atatürk fotoğrafları altında 
Hacı Bektaş Veli Anadolu Vakfı'nda öğle yemeği yiyen ve basın açıklaması yapan  İstanbul Milletvekili Levent Tüzel, Sebahat Tuncel ve Mersin Milletvekili Ertuğrul Kürkçü, konuşmalarını duvarda asılı duran Hz. Ali ve Atatürk fotoğraflarının altında yaptı. Yemek yenilen salonda birinin altında 'Atam İzindeyiz' yazısının yer aldığı toplam 3 Atatürk fotoğrafının bulunması dikkat çekti. 
Kürkçü: Demokratik cumhuriyet ve demokratik özerklik 
Uzun bir gezinin başlangıcını Çorum'dan yaptıklarını kaydenen Ertuğrul Kürkçü de, "Bu kadar şefkatli ve sempatik başlamasından çok mutlu olduk. Böyle başlarsa böyle de gideceğini umuyoruz. Ummak da istiyoruz. Mesajımızı iletmek ve insanları dinlemek istiyoruz" dedi. 
Açıklamaların ardından basın mensuplarının sorularını yanıtlayan Ertuğrul Kürkçü, 'Anayasa çalışmalarında BDP'nin olmazsa olmazı nedir' sorusuna, "Bizim için önemli olan Demokratik bir cumhuriyet ve demokratik bir özerliktir. Tüm bunların anayasal bir ifadeye kavuşması önemlidir" yanıtını verdi. 
Aynı soruya Sebahat Tuncel ise, "Bu anaysa hakların anayasası olmalı. Türkiye'deki temel sorunları çözebilecek bir noktada olmalı" diye konuştu. 
Operasyonlar 'ayıp oluyor' 
Bir tarafta barış süreci devam ederken, bir tarafta da KCK'ya yönelik operasyonların yapılması konusunda ne düşündükleri sorusuna ise Ertuğrul Kürkçü'nün "Ayıp oluyor" diye cevap vermesi gülüşmelere neden oldu. 
BDP heyeti daha sonra Hacı Bektaş Veli Anadolu Kültür Vakfı'nda vatandaşlarla  görüşmeler yaptı.