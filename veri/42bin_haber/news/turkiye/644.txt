Eşinin sevgilisinden tazminat kazandı
Ankara Sincan 3. Asliye Hukuk Mahkemesi, evli erkekle birlikte olan kadını, sevgilisinin eşine 7 bin lira manevi tazminat ödemeye mahkum etti.(AA) -- Sincan 3. Asliye Hukuk Mahkemesi, evli bir erkekle birlikte olan kadını, sevgilisinin eşine 7 bin lira manevi tazminat ödemeye mahkum etti.

E.G. isimli kadın, avukatı Can Tatar aracılığıyla, 9 yıldır evli oldukları ve iki çocukları olan eşi M.G. ile ilişki yaşayan N.E. hakkında, "kişilik haklarına saldırıda bulunduğu" iddiasıyla 100 bin liralık manevi tazminat davası açtı.

Sincan 3. Asliye Hukuk Mahkemesi, kısmen kabul ettiği davada, kocasıyla birlikte olduğu E.G'yi "manevi zarara uğratan" N.E'yi 7 bin lira manevi tazminat ödemekle cezalandırdı.

Dava dilekçesinden...

Evlilik birlikteliğine devam eden E.G, dava dilekçesinde, eşi M.G'nin, kendisi de evli olan N.E. ile sık sık internette görüştüğünü, şüphelenip sorması üzerine de "üniversiteden çok sevdiğim bir arkadaşım" diye tanıştırdığını kaydetti. 

N.E'nin daha sonra kendisiyle arkadaş olduğunu ve evine gelip gittiğini anlatan E.G, "N.E, 'bu dağ başında ne işin var, sen daha iyi muhitlerde yaşamaya layıksın' diyerek, eşim vasıtasıyla beni ikna edip, kendi dairesinin birkaç bina yanındaki bir daireyi kiralamamızı sağladı. Sonra neredeyse her gün evimize gelmeye başladı" ifadesini kullandı.

"Tatile dahi gittik"

N.E. ve ailesi ile tatile dahi gittiklerini belirten E.G, dilekçesinde, dostluk ilişkilerinden dolayı böyle bir ilişkiden şüphe etmediğini kaydetti. 

Eşi iş yerindeyken, bilgisayara otomatik olarak kaydedilen yazışmaları gördüğünü ve böylece eşi M.G'nin, N.E. ile internetten tanıştığını ve ilişki yaşadığını öğrendiğini ifade eden mağdur kadın, yazışma kayıtları ve itiraflardan, eşinin N.E. ile gayriresmi bir tören yaparak karı-koca hayatı yaşamaya başladığını anladığını ifade etti. 

Eşinin sevgilisinden 100 bin lira tazminat talep eden N.G, dilekçesinde, yaşananların tarifi ve tamiri mümkün olmayan acılar yaşamasına neden olduğunu, ekonomik durumu ve çocuklarının küçük olması nedeniyle de eşinden boşanma yolunu seçmediği ifadelerine yer verdi.