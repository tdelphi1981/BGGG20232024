TBMM'de siyasi parti amblemi yasak!
Emek Partisi'nin Kürt Sorunu raporu, siyasi parti amblemi taşıdığı için polislerce TBMM'ye sokulmadı. TBMM'de önceki gün ilginç bir olay yaşandı. Evrensel Gazetesinin Parlamento muhabiri Sultan Özer, "Emek Partisi Kürt Sorunu" başlıklı rapor yanında bulunduğu için TBMM'ye sokulmadı. Rapora el koyan koruma polisleri gerekçe olarak da siyasi parti amblemi bulunmasını gösterdi.

İstanbul Milletvekili Levent Tüzel konuyu Genel Kurul'daki konuşmasında gündeme getirdi. "Meclis Koruma Müdürlüğü'nün bir işgüzarlığıyla karşılaştık" diyen Tüzel, yaşanan olayı anlattı. Koruma polislerinin uygulamalarına gerekçe olarak da Meclis Güvenliği Yönetmeliği'ni gösterdiğini belirten Tüzel, "Yani 'Üzerinde siyasi bir amblem bulunan materyal Meclis'ten içeriye sokulamaz, Meclis'te siyasi parti propagandası yapılamaz.' gibi anlaşılmaz, izah edilmez bir maddenin yürütülmesi ve bunun bir gazeteci ve bir siyasi partinin bu durumla karşılaşması kabul edilemez" dedi.

El konulan Emek Partisi'nin Kürt Sorunu başlıklı raporunun barışa hizmet edecek bir çalışma olduğunu da ifade eden İstanbul Milletvekili Tüzel, milletvekillerini raporu incelemeye çağırdı. Tüzel, "Meclis Başkanı ve idare amirlerini de bu uygulamayı ortadan kaldırarak ve düzeltmek üzere göreve davet ediyorum" diye konuştu.