Bozdağ'dan İmralı açıklaması
Başbakan Yardımcısı Bozdağ, ''Çözüm sürecinin hedefi, terörü sona erdirmek, gündemimizden terör belasını ortadan kaldırmaktır'' dedi. Bozdağ sözlerine şöyle devam etti:

"Bugüne kadar Türkiye'nin başına terörü bela edenler, terörden nemalanan kesimler, çevreler terörün devam etmesi için uğraştılar. Bundan sonra da uğraşacaklardır. Biz Türkiye olarak bu işi bitirmek için uğraştığımıza göre başkaları, bundan beslenen yapılar da elbette bu işi bitirmemek için kendilerince bir şey yapacaklardır.''

Bozdağ, çözüm sürecindeki görüşmelere ilişkin de şunları söyledi:

''Bizden önceki hükümetler döneminde de bazı devlet görevlilerinin İmralı ile görüşmeler yaptığını bütün Türkiye kamuoyu biliyor. Şu anda MHP karşı çıkıyor ama DSP-MHP-ANAP koalisyonu döneminde de görüşmeler olduğunu herkes biliyor. Bunu gündelik siyasetin konusu yapmak, gündelik siyasi rekabette ön almak için bunları konuşmak, değerlendirmek Türkiye'nin birliğine, kardeşliğine ve Türkiye'nin atmak istediği adımlara zarar vermekten başka sonuç doğurmaz. Sayın Kılıçdaroğlu'na da bir fayda sağlamaz. "