Bu hastane hasta eder!
Yüksekova'da 4 yıl önce yapılıp hizmete açılan 250 yatak kapasiteli Yüksekova Devlet Hastanesi'nde 2 gündür kaloriferler yanmıyor, asansörler çalışmıyor, tavan su akıtıyor. Hastalar ise elektrikli soba ve battaniye ile ısınıyor 
 Yüksekova ilçesinin Akalın Mahallesi’nde 60 milyon liraya 60 bin metrekare alan üzerine yapılan 4 katlı Yüksekova Devlet Hastanesi, 2 Kasım 2008’de Başbakan Recep Tayyip Erdoğan’ın katıldığı törenle açıldı. 
 Aradan geçen zaman içerisinde hastanenin asansörleri arızalanırken, bazı koridor ve odalardaki asma tavanlar da dökülüp su sızmaları oldu. Şimdiyse hastanenin 2 gündür kaloriflerleri de yanmıyor.Vatandaşlar, kaloriferlerin yanmaması nedeniyle ısınmak için evlerinden elektrikli soba ve bataniye getirdiklerini söyledi. 
 Hava sıcaklığının eksi değerlerde olduğunu bu nedenle geceyi zor geçirdiklerini anlatan hasta yakını Hüseyin Üzüm, "Çocuğum apandist ameliyatı oldu. Onu dün gece soğuktan korumak için 3 battaniye ve üzerimdeki elbiselerimi kullandım. Çok soğuktu neredeyse donacaktık" dedi. 
 'BEBEKLER DONMASIN DİYE BATTANİYEYE SARDIK'
  
 Kaloriferlerin yanmaması nedeniyle en büyük sıkıntının yaşandığı yerlerden biri de yeni doğan servisi oldu. Sezaryenle bir kız çocuğu dünyaya getiren Hatice Safalı, sorunu doktor ve hemşirelere anlattıklarını belirterek "Yaşadıklarımızı hastane yetkililerine söyledik. Gece çok soğuk olunca, evden elektrikli soba getirdik. Bebeklerimiz soğuktan donmaması için 6 adet battaniye sarmak zorunda kaldık "diye konuştu. 
 SEBEBİ SAHTE YAKIT
  
 Hastane Başhekimi Dr. Nurettin Kahan ise yakıt ihalesini alan firmanın sahte yakıt  getirdiğini, yakıt numunelerinin analize gönderildiğini, bu neden kaloriferleri yanmadığını söyledi. 
 Dr. Kahan, sorunun çözümü için gerekli tüm çabayı gösterdiklerini belirtirken, çalışmayan asansörlerin Ocak ayında faliyete gireceğini, dökülüp akan tavanlar için de ihale yapıldığını, ödeneğin alındığını yaz aylarında da yapımına başlanacağını anlattı. 
 Hamit ERKUT- Erkan ÇOBANOĞLU/YÜKSEKOVA (Hakkari), (DHA)