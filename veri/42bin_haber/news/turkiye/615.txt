Kan davasından kaçtı, talih kuşunu yakaladı
Mersin'de 800 lira aylıkla özel güvenlik görevlisi olarak çalışan 25 yaşındaki Şahin Özdemir, yılbaşı piyangosunun ortaya çıkan ilk talihlisi oldu. Özdemir ailesi, kan davası yüzünden kaçım Mersin'e yerleşmiş... 
 Milli Piyango’nun 45 milyon liralık büyük ikramiyesinin 4 talihlisinden birinin Mersin’de 800 lira aylıkla özel güvenlik görevlisi olarak çalışan 25 yaşındaki Şahin Özdemir olduğu ortaya çıkınca, ailesinin yanısıra evlerinin bulunduğu Kazanlı Beldesi halkı da büyük bir sevinç yaşadı. Aynı beldedeki akaryakıt dolum tesisinde görev yapan Özdemir, eşi ve 3 kardeşi ile birlikte 11 milyon 250 bin liralık ikramiyesini almak için Ankara’ya gitti.
 
 SEVİNÇTEN BAYILMIŞ
 
 Milli Piyango Yılbaşı Özel Çekilişi’nden büyük ikramiye İstanbul, İzmir, Adana ve Muğla’da satılan çeyrek bilete isabet etti. Adana’da satılan bileti alan talihlinin Mersin’de özel güvenlik görevlisi evli 1 çocuk babası Şahin Özdemir olduğu ortaya çıktı. 
 
 Yılbaşının ardından Milli Piyango biletlerini gazeteden kontrol eden Özdemir’in, büyük ikramiyenin ortağı olduğunu öğrendikten sonra sevinçten baygınlık geçirdiği, kendine geldikten sonra güvenli olması için çağırdığı polislerin eşliğinde notere giderek, biletin kendine ait olduğunu tescil ettirdiği anlaşıldı.
 
 KAN DAVASI YÜZÜNDEN GÖÇ ETTMİŞLER
 
 Aslen Gaziantepli olan Özdemir ailesi 15 yıl önce kan davası nedeniyle Mersin’e göç edip sonradan merkez Akdeniz İlçesi’ne mahalle olarak bağlanan Kazanlı’ya yerleşti. Baba Ökkeş Özdemir, kiraladıkları tarlalarda çocuklarıyla birlikte sebze meyve yetiştiriciliği yaparken, talihli Şahin Özdemir de bir yıl önce 800 lira aylıkla özel güvenlik görevlisi olarak işe başladı.
 
 BİLETİ 8 AYLIK KIZININ ŞANSINA ALMIŞ 
 
 Bileti 8 aylık olan kızı Duygu için aldığını söyleyen Şahin Özdemir, ikramiyesini almak için eşi Nevin ve 3 kardeşi ile birlikte Ankara’ya gitti.
 
 ÇOK YOKSULLUK ÇEKTİK
 
 Kazanlı Mahallesi’ndeki iki katlı evde oturan 7 çocuk babası 55 yaşındaki Ökkeş Özdemir, ikramiyenin oğlu Şahin Özdemir’e isabet ettiğini doğruladı. Çocuklarını yoksulluk içinde büyüttüğünü belirten Ökkeş Özdemir, "Kan davası nedeniyle 15 yıl önce Gaziantep’ten Mersin’e göç ettik. Sonra aile ile barışıp kan davasını bitirdik ama yaşamımıza Mersin’de devam ettik. Çok sıkıntılar çok zorluklar çektik" dedi.
 
 Oğlu Şahin, gelini Nevin ve diğer 3 oğlunun ikramiyeyi almak için Ankara’ya gittiğini belirten Ökkeş Özdemir, ilk iş olarak tüm çocuklarına ev alacaklarını ardından aile şirketi kurarak parayı değerlendireceklerini anlattı. Anne 51 yaşındaki Senem Özdemir ise, "Allah yüzümüze baktı, çok zor durumdaydık. Artık yoksulluktan kurtulduk, çocuklarımıza birer ev alacağız" diye konuştu.
 
 İŞİNİ BIRAKTI
 
 Şahin Özdemir’in çalıştığı şirketin ortaklarından Şerafettin Kadıoğlu, "Şahin, bir yıl önce işe başlamıştı, işine sadık bir arkadaşımız. İkramiye çıkmasına çok mutlu olduk" derken şirketin güvenlik amiri Okan Sever ise şunları söyledi:
 
 "Şirkete geldiğinde çok heyecanlıydı, eli ayağı titriyordu. Büyük ikramiyenin kendisine çıktığını söyledi. Birbirimize sarıldık. 800 lira ücretle çalışıyordu. Şu anda işe gelmiyor parasını almak için Ankara’ya gitti. İşine devam edeceğini sanmıyorum."
 
 Ali ŞEN- Mustafa İNSAN/MERSİN, (DHA)