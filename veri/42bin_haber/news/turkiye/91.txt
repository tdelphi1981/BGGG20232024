'Hayata Dönüş'ün komutanı hayatını kaybetti
Gülhane Askeri Tıp Akademisi (GATA) Haydarpaşa Eğitim Hastanesi'nde bir süredir tedavi gören ve dün hayatını kaybeden emekli Tuğgeneral Eyyüp Engin Hoş için Selimiye Camii'nde kılınan cenaze namazı sonrası askeri tören düzenlendi. 
 Türkiye genelinde, 19 Aralık 2000 tarihinde 20 cezaevine eşzamanlı olarak düzenlenen ve 32 mahkûmun ölümüyle sonuçlanan ’Hayata Dönüş’ operasyonun Bayrampaşa Cezaevi’ndeki ayağını yöneten, dönemin İstanbul Jandarma Bölge Komutanı emekli Tuğgeneral Eyyüp Engin Hoş (64), bir süredir kanser tedavisi gördüğü GATA Haydarpaşa Eğitim Hastanesi’nde dün hayatını kaybetti. 
 Emekli Tuğgeneral Hoş için, Selimiye Camii’nde öğle namazını takiben kılınan cenaze namazının ardından askeri tören düzenlendi. Törene annesi Saadet, eşi Ferhan, oğlu Baha, kızı İklim, Kuzey Kuzey Deniz Saha Komutanı Koramiral Bülent Bostanoğlu, İstanbul Jandarma Bölge Komutanı Tuğgeneral Arif Çetin, eski İstanbul Cumhuriyet Başsavcısı Aykut Cengiz Engin, silah arkadaşları ve vatandaşlar katıldı. 
 Cenaze namazının ardından Tuğgeneral Hoş’un Türk Bayrağı’na sarılı tabutu, merasim mangası tarafından eller üzerinde taşındıktan sonra askeri tören için top arabasına konuldu. Askeri tören yürüyüşünden sonra eski İstanbul Jandarma Bölge Komutanı Emekli Tuğgeneral Eyyüp Engin Hoş’un cenazesi, yarın Cuma namazını takiben kılınacak cenaze namazının ardından toprağa verileceği Sakarya’nın Akyazı ilçesine uğurlandı. 
 DHA