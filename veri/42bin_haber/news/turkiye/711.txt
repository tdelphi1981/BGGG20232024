Maden faciasında 2 işçinin daha cesedine ulaşıldı
Zonguldak Valiliği'nden, göçük altındaki 3 işçiden 2'sinin cesedine ulaşıldığı bildirildi. Göçük altındaki maden işçilerinden 42 yaşındaki Yüksel Koca ile 56 yaşındaki Hüseyin Kürekçi'nin cesetlerine bugün akşam saatlerinde ulaşıldı. 

TTK ekiplerinin 150 metrelik alandaki kömür ve taş yığınlarından oluşan göçüğün ilk 30 metresini tahliye etmesinin ardından önce Yüksel Koca'nın cesedi bulundu. 1 metre sonra da Hüseyin Kürekçi'nin cesedine ulaşıldı. 

Aynı bölgede diğer madenci 31 yaşındaki Ahmet Şeker'e ulaşmak için de çalışma yapıldı. Ancak Şeker, bulunamadı. Bunun üzerine iki işçinin battaniyeye sarılı cesetleri asansörle yerin 630 metre altından çıkarıldı.

Cesetlerin çıkarılması sırasında Vali Erol Ayyıldız, TTK Genel Müdürü Burhan İnan, Genel Müdür Yardımcısı Mustafa Şimşek, Kozlu Belediye Başkanı AK Parti'li Ali Bektaş da ocak önünde hazır bulundu. 

Ocaktan çıkarılan cesetlerin ambulanslara taşınması sırasında madencilerin yakınları ve mesai arkadaşları gözyaşlarını tutamadı. Cesetler, Zonguldak Atatürk Devlet Hastanesi morguna kaldırılırken, diğer madenci Ahmet Şeker'i arama çalışmaları sürüyor.

Sedat Hamarat'ın cenazesi toprağa verildi

Bu arada Zonguldak'ta özel kömür ocağında meydana gelen patlamada hayatını kaybeden maden işçisi Sedat Hamarat'ın cenazesi toprağa verildi.

Gelik beldesinde özel bir kömür işletmesinde meydana gelen metan gazı patlamasında hayatını kaybeden Sedat Hamarat'ın (33) cenazesi, Gökçebey ilçesine bağlı Muharremler köyü İmamlar mahallesindeki baba evine getirildi.

Hamarat'ın cenazesi, merkez camisinde ikindi namazına müteakip kılınan cenaze namazı sonrası mahalle mezarlığına defnedildi.

Madenci Hamarat'ın babası Kemal Hamarat, cenaze töreninde iki kişinin yardımıyla yürürken, "Oğlum bizim kaderimiz mi bu?" diyerek göz yaşlarını tutamadı.