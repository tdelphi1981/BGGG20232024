Esnaftan Üsküdar Belediyesi'ne "alkol" tepkisi
TESK Genel Başkanı Bendevi Palandöken, Üsküdar Belediye Meclisi'nin alkol satışı sınırlamasına tepki gösterdi. Palandöken, "Bu yasak, güzide kentimizin uluslararası arenada imajına vurulan önemli bir darbe" dedi. 

Palandöken, yaptığı yazılı açıklamada Üsküdar Belediye Meclisi'nin dini ve eğitim kurumlarına 100 metre mesafeden daha yakında bulunan bakkal, market, kuruyemişçi ve büfelerde alkollü içki satışını yasaklayan kararının hiçbir hukuki dayanağı olmadığını belirtti. 

TESK Başkanı, "Kazanılmış hakkımız olan ruhsatlarımızın iptali yoluna gidilerek, binlerce kişinin ekmeğiyle oynanmaktadır. Alınan karar keyfi ve hukuka aykırı olup, bu kuralın bakkal, market, büfe gibi İşyerleri için yeni yasak tanzim etmek için kullanılması kabul edilemez ve hukuk dışı" ifadesini kullandı.