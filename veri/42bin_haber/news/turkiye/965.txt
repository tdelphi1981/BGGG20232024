Hurşit Tolon tutuklama kararına sert çıktı
Zirve Yayınevi davasında hakkında tutuklama kararı verilen emekli Orgeneral Hurşit Tolon, avukatı aracılığıyla bir açıklama yaptı ve mahkemenin kararına sert tepki gösterdi. Tolon, "Aleyhimde hiçbir somut delil bulunmamasına rağmen TSK'dan atılmış bir müfterinin soyut iddialarına itibar etmeyi tercih eden mahkeme gerçekte beni değil TSK'yı yargıladığını kabul etmiştir" dedi.

Tolon'un açıklamasının satırbaşları şöyle:

"Türkiye'nin Ortadoğu'da çizilen yeni sınırlarının hayata geçirilmesi için bugün şanlı Türk ordusunun eski Genelkurmay Başkanı da dahil olmak üzere emekli ve muvazzaf komutanları ve subayları tutuklanmamış, gerçekte esir alınmıştır. 

TSK'dan atılmış bir müfterinin asılsız iddialarına dayalı olarak 6 yıl önce Malatya'da işlenmiş menfur cinayetlerle irtibatlandırılarak bugün aleyhimde hiçbir delil bulunmamasına rağmen mahkemece tutuklanmama karar verilmesi elbette ki bir tesadüf değildir. 

Bu davadaki tek tesadüf, benim İnönü Üniversitesi'nin daveti üzerine konferans vermek için menfur cinayetlerin işlendiği gün eşimle birlikte Malatya'ya gitmiş olmamdır. 

Gelecekte ülkemizin sınırlarının değiştirilmesi için sistematik biçimde yürütülen karalama kampanyaları ile TSK'nın yıpratılması ve itibarsızlaştırılması için yargının vasıta kılınmasından dolayı utanç duyduğumu belirtir, onursuz özgürlüğe göre şerefli esareti tercih ettiğimi aziz Türk milletine saygılarımla sunarım."