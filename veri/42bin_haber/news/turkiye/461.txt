Beyazıt'ta YÖK ve ODTÜ protestosu
Beyazıt Meydanı'nda toplanan yaklaşık 500 kişilik kalabalık, YÖK Kanunu'nda hükümetin yapmaya hazırlandığı değişikliği protesto etti. Kalabalık, Ankara'da yaşanan olaylarda öğrencileri kınayan bir açıklama yapan İstanbul Üniversitesi yönetimine de tepki gösterdi.(DHA) -- YÖK'ün tamamen kaldırılmasını isteyen ve çeşitli sivil toplum örgütleri, öğrenci dernekleri ve sendikaların bir araya gelerek oluşturduğu kalabalık, YÖK ve hükümet aleyhinde sloganlar attı. 

Polisin geniş güvenlik önlemleri aldığı protestoya Bağımsız İstanbul Milletvekili Levent Tüzel ile BDP Mersin Milletvekili Ertuğrul Kürkçü de destek verdi.

"Her yer ODTÜ her yer direniş" şeklinde slogan atan kalabalık, Ankara'da yaşanan olaylarda öğrencileri kınayan bir açıklama yapan İstanbul Üniversitesi yönetimine de tepki gösterdi.

İstanbul üniversitesi içinden çıkarak meydandaki kalabalığa katılan öğrenciler giriş kapısına "Üniversite AŞ'ye YÖK'e yasasına geçit yok" yazan pankart astı. 

Beyazıt Meydanının İstanbul Üniversitesinin giriş kapısına yakın bölümünde gerçekleşen eylem olaysız sona erdi.