Kadın doçentin fotoğrafına sansür
Samsun Ondokuz Mayıs Üniversitesi'nde (OMÜ) Yrd. Doç. Dr. Leman Tomak'ın üniversite web sitesindeki fotoğrafının sansürlendiği iddiası tepkiye neden oldu.(DHA) -- Tıp Fakültesi Biyyoistatistik ve Tıp Bilişimi Anabilim Dalı öğretim üyesi Yrd. Doç. Dr. Leman Tomak'ın akademik personel sayfasındaki straplez kıyafetle çekinmiş fotoğraflarında açık omuzların photoshopla siyah bir şerit çekilerek kapatılması sosyal medyada günün konusu olunca üniversite karıştı. 

İnternet sitelerinde yer alan haberler üniversite yönetimini de harekete geçirdi.

Ondokuz Mayıs Üniversitesi Genel Sekreteri Yrd. Doç. Dr. Selahattin Özyurt, fotoğrafın kendileri tarafından değil öğretim üyesi tarafından kapattığını söyledi. 

Üniversitenin hukuk müşavirliğince yapılan yazılı açıklamada da şöyle denildi: "OMÜ Web sayfası hazırlama yönergesi, internet ve yerel ağ servisleri kullanım yönergesi hükümleri gereği şifre değiştirme, güncelleme yetki ve sorumluluğu sadece ilgili öğretim elemanlarına verildiğinden, müvekkil rektörlüğün öğretim üyelerine ait kişisel web sayfasına müdahale edebilmesi söz konusu değildir. Üniversitemiz Tıp Fakültesi Biyoistatistik ve Tıbbi Bilişim Adabilim Dalı öğretim üyesi Yrd. Doç. Dr. Leman Tomak, rektörlük makamına vermiş olduğu 28 Aralık tarihli dilekçesinde; fotoğrafta yapılan düzeltmenin kendisi tarafından gerçekleştiğini, Ondokuz Mayıs Üniversitesi Rektörlüğü'nün kişisel web sayfasındaki fotoğrafına sansür uygulamasının asla söz konusu olmadığını, beyan etmiştir."