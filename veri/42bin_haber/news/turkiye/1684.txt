'Coplu' müdahaleye soruşturma
 
 Sivas’ta 9 Şubatta bir iş merkezinde çıkan kavgada cep telefonu dükkanı işleten esnaflar 28 yaşındaki Kubilay Karakollukçu ve 26 yaşındaki Gökhan Yelok’a polisler coplu müdahalede bulunmuştu. Güvenlik kameralarınca kaydedilen müdahale sonrası valilik ve emniyet müdürlüğü tarafından adli ve idari soruşturma başlatıldı. Sivas Emniyet müdürlüğü yaptığı açıklama ile polisler hakkında adli ve idari soruşturma başlatıldığını bildirdi.
 
 Sivas Emniyetinden yapılan yazılı açıklama şöyle: ’9 Şubat 2013 Cumartesi günü saat 19.08’de 155 Polis İmdat hattına gelen ihbar üzerine, Bankalar Caddesi’nde bulunan iş merkezine olay yerine en yakın ekibimiz intikal ettirilmiştir. 
 
 İlk ihbar ve ekibin olay yerine hareketi sırasında saat 19.09’da, 19.10 ve 19.11 sıralarında haber merkezine farklı numaralardan aranarak aynı olay için kavga ihbarları tekrarlanmış ve ek polis kuvveti talep edilmiştir. Başlangıçta aynı yerde bulunan 2 dükkan sahibi arasında meydana gelen ’mala zarar verme, tehdit, hakaret, bıçakla kasten yaralama’ olayı, polisin müdahalesi sırasında polise karşı saldırganlık ve hakaret içeren söz ve davranışlar sonucu ’Görev yaptırmamak için direnme, mala zarar verme, tehdit ve bıçakla kasten yaralama’ya dönüşmüştür. 
 
 11 ve 12 Şubat 2013 tarihlerinde yerel ve ulusal basında gündeme gelen polisin orantısız güç kullanımı iddiaları, olabilecek daha ciddi olayların önlenmesi adına müdahalede bulunulurken meydana gelmiştir. Olaya karışan görevli polis memurları tespit edilmiş ve olayla ilgili adli ve idari sorgulama başlatılmıştır.’
 
 Gökhan CEYLAN/ SİVAS, (DHA)