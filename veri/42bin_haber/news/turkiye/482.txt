Gerçek talihli parasına kavuştu
Süper Loto'dan 22 milyon lira kazanan talihli bir ay sonra ortaya çıktı. Talihlinin Kayseri doğumlu bir işadamı olduğu ve hep aynı numaraları oynadığı belirlendi. Bir vatandaş, talihlinin kendisi olduğunu ancak kuponun yıkandığı için okunamadığını iddia etmişti 
 Süper Loto’dan yaklaşık 22 milyon lira kazanan ve 22 Kasım'dan beri kayıp olan talihli ortaya çıktı.
 
 Konuyla ilgili Milli Piyango Genel Müdürlüğü'nden açıklama yapıldı. Milli Piyango İdaresi Genel Müdürü Recep Biçer, gerçek talihlinin parasını bugün aldığını açıkladı.
 
 Talihlinin parasının bulunduğu bankanın yetkilisi Atilla Zeybek, kazanan kişinin kimliği hakkında bilgiler verdi.
 
 KAYSERİ DOĞUMLU İŞADAMI
 
 Talihlinin 55 yaşında, evli ve iki çoçuğu olan Kayseri doğumlu orta ölçekli bir firmanın sahibi olan işadamı olduğu açıklandı. Zeybek, işadamının İstanbul'da oturduğunu ancak seyahat ettiği sırada kuponu Kayseri'de doldurduğunu kaydetti.
 
 AYNI NUMARALARA OYNUYOR
 
 Talihlinin normalde loto oynayan biri olmadığı ve hep aynı kuponu doldurduğu, en çok çıkan numaralarla oynadığı belirlendi.
 
 KAZANDIĞINI ÜÇ GÜN ÖNCE FARK ETTİ
 
 Talihlinin, dört-beş çekiliştir kuponları biriktirdiği için 3 gün önce kazandığını fark ettiği açıklandı.
 
 HABERLERE ŞAŞIRMIŞ
 
 Basında duyduğu haberlere bakınca şaşkınlık yaşayan talihlinin, sık sık seyahat ettiği için vakit ayıramadığı belirtildi.
 
 PARAYI NEREDE KULLANACAK?
 
 Zeybek, talihlinin parayı nerede değerlendireceğiyle ilgili olarak, "Ticaret, taşeronluk, inşaat malzemeleri işleriyle uğraşıyor. Parasını kendi işiyle ilgili değerlendirir diye düşünüyorum" dedi.
 
 'BANA ÇIKTI AMA YIKANDI' İDDİASI VARDI
 
 Bir vatandaş, paranın kendisine çıktığını iddia etmişti. İzmirli avukat Şakir Balcı, 21.7 milyon liralık Süper Loto talihlisinin İzmirli olduğunu, kendi doldurduğu kuponunun pantolonun cebinde kaldığını ve yıkandığı için bazı rakamların net olarak okunamadığını söylemişti. Ancak 324 bin TL’lik harç parasını yatıramadığı için mahkemeye başvurulamamıştı.
 
 BİLETLERİN YÜZDE 99.50'Sİ SATILDI
 
 Öte yandan yılbaşı çekilişi yaklaşırken 45 milyon liralık heyecan da katlanıyor. Milli Piyango Genel Müdürü Biçer, yılbaşı özel çekilişi için bastırılan Milli Piyango biletlerinin yüzde 99.50'sinin satıldığını açıkladı. 
 NTVMSNBC