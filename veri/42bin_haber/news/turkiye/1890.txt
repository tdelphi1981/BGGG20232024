Oyuncu Metin Serezli vefat etti
Akciğer kanseri tedavisi gören tiyatro ve sinema sanatçısı Metin Serezli, evinde hayatını kaybetti. 
Serezli'nin eşi Nevra Serezli, AA muhabirine yaptığı açıklamada, sanatçının bugün 07.00 sıralarında yaşamını yitirdiğini söyledi.

79 yaşındaki sanatçının yaklaşık 2,5 yıldır akciğer kanseri olduğunu ifade eden Nevra Serezli, vefat ettiği sırada kendisinin ve oğlunun yanında olduğunu belirtti.

Metin Serezli kimdir?

Metin Serezli, İstanbul Üniversitesi Hukuk Fakültesi, İktisat Fakültesi Gazetecilik Enstitüsü, Edebiyat Fakültesi Sanat tarihi Bölümlerinde okudu.

1954’te İstanbul Üniversitesi Gençlik Tiyatrosu’nda amatör olarak oyunculuğa atıldı.

1971’de Çevre Tiyatrosu adı ile kendi tiyatrosunu kurdu. Usta oyunculuğunun yanı sıra, yönetmenlik de yapmıştır. Nevra Serezli'den Murat adında bir oğlu var. 