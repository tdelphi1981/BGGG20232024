Konut mağdurları Taksim'e çıktı
Esenyurt'ta satın aldıkları konutların yapımının durdurulması nedeniyle mağdur olduklarını belirten bir grup, Taksim'de eylem yaptı. Galatasaray Meydanı'nda toplanan "Esenyurt Mağdurları Platformu" üyesi yaklaşık 300 kişilik grup, "Haklıyız Kazanacağız" ve "Necmi Başkan Gelsene, Kaç Kişiyiz Görsene" sloganları attı, "Esenyurt'ta Neler Oluyor" yazılı pankart taşıdı.

Taksim Meydanı'na kadar yürüyen grup adına basın açıklamasını okuyan Hasan Yılmaz, "kiracı" sıfatından kurtulabilmek, sıcak bir yuva kurmak amacıyla paralarını ve hayallerini kaptırdıklarını savundu.

Muhatap bulmakta zorlandıklarını söyleyen Yılmaz, "Bu ay içerisinde yapılacak İstanbul Büyükşehir Belediyesi Meclis toplantısında konunun artık çözülmesini istiyoruz. Tapu üzerindeki hacizlerin kaldırılmasını ve hak sahiplerine verilmesini istiyoruz" ifadelerini kullandı.

Açıklamanın ardından gruptakiler dağıldı.