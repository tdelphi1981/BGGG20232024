Bağımlılık panelinde sigara içince...
Zonguldak'ta, lise öğrencilerine yönelik düzenlenen, 'İnternet, Alkol ve Uyuşturucu Bağımlılığı' konulu panelin sunuculuğunu üstlenen Alkol ve Uyuşturucu ile Mücadele Derneği Başkanı Nejdet Özkan, panel sırasında salondan çıkıp koridorda sigara içerken kendisini gören bir öğrencinin tepkisiyle karşılaştı 
 Zonguldak Alkol ve Uyuşturucu ile Mücadele Derneği ile Karadeniz Ereğli Yeşilay Temsilciği’nce, Genel Maden İşçileri Sendikası’nda düzenlenen panele lise öğrencilerinin yanında Zonguldak Vali Yardımcısı Fethi Özdemir de katıldı. Panelin açılış konuşmasını, Zonguldak Alkol ve Uyuşturucu ile Mücadele Derneği Başkanı Nejdet Özkan yaptı. Alkol nedeniyle 6 evlilik yaptığını ve hepsinden boşandığını belirten Özkan, 2 yıl önce alkolü bıraktıktan sonra dernek kurduğunu söyledi. 
 Panelin sunuculuğunu da üstlenen Özkan’ın davetiyle konuşan Bülent Ecevit Üniversitesi Psikiyatri Ana Bilim Dalı Başkanı Doç. Dr. Nuray Atasoy, Türkiye’de erkeklerin yüzde 53’ünün, kadınların ise yüzde 20’sinin sigara içtiğini söyledi. Lise öğrencilerinin yüzde 20.1’inin sigara içtiğini belirten Doç. Dr. Atasoy, alkol kullanımında bu oranın yüzde 20, madde kullanımında ise yüzde 3.5 olduğunu kaydetti. 
 ÖĞRENCİNİN TEPKİSİ 
 Karadeniz Ereğli Yeşilay Temsilcisi Mustafa Güldeniz’in konuşmasının ardından Almanya Türk Dernekler Birliği Başkanı Bağımlılık Danışmanı Bahri Akalan’ı kürsüye davet etmek için mikrofonu eline alan Dernek Başkanı Nejdet Özkan, panel sırasında salondan çıkıp koridorda sigara içerken kendisini gören bir öğrencinin tepkisiyle karşılaştı. Zonguldak Ticaret Meslek Lisesi 11’inci sınıf öğrencisi 17 yaşındaki Muhammet Raşit Bıyık, "Burada sigaranın, alkolün zararlarından bahsediyoruz, ama dışarıya çıkıp sigara yaktınız" dedi. 
 DERNEK BAŞKANI ŞAŞIRDI 
 Öğrencinin tepkisi karşısında şaşıran ve önce, "Olur mu öyle şey" diyen Nejdet Özkan, daha sonra, "Siz beni örnek almayın. Ben Alkol ve Uyuşturucu ile Mücadele Derneği Başkanıyım. ’Siz içiyordunuz, biz de içebiliriz’ yok. Karar sizin" dedi. 
 ÖĞRETMEN DE TEPKİ GÖSTERDİ 
 Salondaki izleyiciler arasında bulunan Zonguldak Alkol ve Uyuşturucu ile Mücadele Derneği yöneticisi Çiğdem Akıllı da öğrencinin oturduğu yerden konuşmasına tepki göstererek, "Koskoca lise öğrencisisin. Ayağa kalkıp konuşmayı bilmiyorsun" dedi. Bunun üzerine söz alan Zonguldak Ticaret Meslek Lisesi öğretmeni Şükran Aydın, hem Dernek Başkanı Nejdet Özkan, hem de yönetici Çiğdem Akıllı’ya cevap verdi. Aydın, şöyle dedi: 
 "Burada bir sohbet ortamı var. ’Ayağa kalkın’ demek doğru değil. Söylemeniz gereken şuydu: ’Çocuklar zaman zaman hepimiz hata yapabiliriz. Biz olması gerektiği şeyleri söyleriz ama bazen yapmadıklarımız da olur. Az önce gerçekten ben yanlış bir şey yaptım, özür diliyorum. Siz yanlışları ölçü almayın. Söylediklerimi yaparsanız daha güzel bir yaşama sahip olursunuz.’ Siz bunu söylemediniz." 
 ÖZÜR DİLEDİ 
 Bunun üzerine Dernek Başkanı Nejdet Özkan, "Bir yanlış anlaşılma olduysa sizlerden özür diliyorum" dedi. 
 Panelde bulunan AK Parti İl Başkanı Hamdi Uçar da "Öğrenci arkadaşlarımızın Nejdet Özkan’ı deşifre etmesi iyi oldu. Ben aslında Nejdet Bey’in, ’Çok özür dilerim arkadaşlar, bundan sonra bu sigarayı içmiyorum’ demesini beklerdim. Alkol ne kadar zararlıysa sigara iki kat daha zararlıdır" dedi.
 
 DHA