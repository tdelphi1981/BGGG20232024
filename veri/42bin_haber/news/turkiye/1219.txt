İBB'den kar açıklaması
 
 Hadımköy gişelerinden TEM Otoyolu’na katılmak isteyen iki araç yoğun kar yağışı ve buzlanma nedeniyle kaza yaptı.
 
 Kaza yapan araçlarda bulunan vatandaşlar kar yağışı altında trafik polislerinin gelmesini bekledi. TEM Otoyolu’na bağlantı noktasındaki yokuşun buz tutması nedeniyle büyük tonajlı araçlar da yolda kaldı.
 
 Buzlanma nedeniyle patinaj çeken TIR’lar otoyola bağlantı noktasında trafiğin durmasına neden oldu. Polis ekipleri tarafından bölgeye çağrılan tuzlama araçları yolu tuzlayarak trafiğe açılmasını sağladı. Yol açılana kadar onlarca araç gişe çıkışında beklemek zorunda kaldı.
 
 Yoğun kar yağışı ve kazalar nedeniyle yolda ilerlemekte zorlananların arasında Galatasaray’lı yönetici Abdurrahim Albayrak da vardı. Aracıyla bir süre beklemek zorunda kalan Albayrak, tuzlama çalışmalarının ardından otomobiliyle yoluna devam etti. Yapılan tuzlama çalışmaları ve kazaya karışan araçların kaldırılmasının ardından trafik normale döndü.
 
 İBB'DEN AÇIKLAMA
 
 İstanbul Büyükşehir Belediyesi tarafından yapılan yazılı açıklamada kar yağışıyla ilgili İstanbul genelinde 908 araç ve iş makinesi ile 2 bin 266 personelin görevlendirildiği bildirildi. Açıklamada şöyle denildi :
 
 İstanbul'da öğleden sonra yağmaya başlayan kar, Silivri, Büyükçekmece, Kumburgaz, Hadımköy Küçükçekmece bölgelerinde etkili oldu. Kar yağışı nedeniyle İstanbul genelinde herhangi bir olumsuzluk yaşanmadı. Meteorolojiden alınan bilgiye göre yağışın gece de aralıklar devam edeceği, yarın ise etkisini arttırabileceği belirtildi. İstanbul Büyükşehir Belediyesi karla mücadele ekipleri AKOM koordinasyonunda dün geceden itibaren ana arterler ve katılım noktalarında 908 araç 2 bin 266 personelle tedbir aldı. 
 
 Bulut MÜLHİM-İSTANBUL DHA