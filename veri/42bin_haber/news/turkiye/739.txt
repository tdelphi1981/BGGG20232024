Bakanları beklerken zıplayarak ısınmaya çalıştılar
Hatay'ın İskenderun ilçesinde temel atma hazırlığı yapılan bölgeyi incelemeye giden Gençlik ve Spor Bakanı Suat Kılıç ile Adalet Bakanı Sadullah Ergin'i karşılamak için bekleyenler çalan müzik eşliğinde ısınmaya çalışınca ilginç görüntüler oluşturdu 
 Gençlik ve Spor Bakanı Suat Kılıç ve Adalet Bakanı Sadullah Ergin, Hatay’a yapılması planlanan 3 gençlik merkezinden ilkinin yapılacağı İskenderun’da 15 gün sonra yapılacak temel atma çalışmaları öncesi incelemelerde bulunmak üzere İskenderun’a geldi. 
 Bakanları bekleyenler İskenderun Kaymakamı Ali İhsan Su ve beraberindeki müdürler, belediye başkanları ile öğrenciler soğuk havanın azizliğine uğradı. Sert ve soğuk hava yüzünden bekleyenler yerinde zıplayıp, tören alanında çalınan müziğin ritmine ayak uydurup oynayarak ısınmaya çalışmaları ilginç görüntü oluşturdu. Gençlik merkezinin yapılacağı alana gelen iki bakan önce davetliler ile selamlaştı, sonra inşaatın yapılacağı bölgeye baktı. Mikrofonu alan Adalet Bakanı Sadullah Ergin havanın soğuk olduğunu, çok bekletmek istemediklerini belirterek "Bugün gençliğin bakanı Suat Kılıç’da aramızda. Hatay’da değişik noktalarda eğitim kurumlarımıza hizmet verecek yurtların ve gençlerimize hizmet verecek spor tesislerinin müjdesini vermek için buradalar" dedi. 
 Daha sonra konuşan Bakan Kılıç, telsiz mikrofonun sesinin kesilmesi üzerine "Kablolara basıyorlar" diye espri yaptı. Bakan Kılıç, mikrofonu sunucuya uzatarak, "Benim ismimi de bir anons edin bakalım" dedi. Sunucunun ’O sporun, o sporcunun dostu diyoruz. O bir Türkiye aşığı Gençlik ve Spor Bakanı Suat Kılıç’ diye anons etmesinin ardından konuşmasına devam eden Bakan Kılıç, "Gençlik merkezi 15 gün içinde temel atılmaya hazır hale gelmiş olacak, ama temel atmaya gelmeye zamanımız olmayacak. İskenderun gençlik merkezi, Hatay ilinde temeli atılan ilk gençlik merkezi. 
 Bunlardan birisini de Antakya ve Kırıkhan’a yapacağız. Genç kardeşlerimiz buradan istifade edecekler. İki kat 1500 metre kare üzerine oturacak olan toplamda 2 bin 400 metre kare kapalı alanı olan gençlik merkezini 350 günde başlayıp bitireceğiz. Bu arada bin kişilik İskenderun yüksek öğrenim öğrenci yurdunu da ihalesini vereceğiz. Bununda şimdiden hayırlı uğurlu olmasını müjdesini vermek istiyorum" diye konuştu. 
 ÖZEL MAÇI BAKAN BAŞLATTI
  
 Daha sonra İskenderun Kapalı Spor Salonu’na geçen her iki bakanı burada jimnastik kıyafetli kreş öğrencileri ellerinde çiçeklerle karşıladı. Bakanlar için salonda oturanlar ’Sadullah abi hoş geldin, Suat Abi Hoş geldin’ harf grubundan oluşan pankartlar açtı. Bakan Kılıç, mikrofonu alıp yazıları okuyup teşekkür ederek indirmelerini istedi. Bakan Kılıç, Özel İkem Koleji ile Cumhuriyet Anadolu Lisesi erkek basketbol takımlarının özel maçının başlatmak için sahaya indi. Topu alan Bakan Kılıç, önce yerde sektirdi, daha sonra topu sürerek hava atışına çıkacak basketbolcuları peşine taktıktan sonra hava atışıyla maçı başlattı. 
 Gençlik ve Spor Bakanı Suat Kılıç’ın yanına gelen iki genç kız öğrenci Ticaret Meslek Lisesi öğrencisi olduklarını, kapalı spor salonlarının kullanılmaz halde olduğunu ileterek yenisini yapılmasını istediler. Bakan Suat Kılıç ise medeni cesaretlerinden ötürü kız öğrencileri kutladığını, sorunlarını Kaymakam Ali İhsan Su’ya anlatmalarını istedi. 
 SAÇMA ABSÜRT İDDİA
  
 Bir gazetecinin, Suriye Dışişleri Bakanının, Türkiye’nin Suriye’deki fabrikaları yakıp talan edildiği iddiasının Birleşmiş Milletlere taşıdığı sorusuna Adalet Bakanı Sadullah Ergin,"Saçma absürt bir iddia. Suriye Dışişleri Bakanı bunlarla uğraşacağına kendi ülkelerinde yapması gerekenleri yapsınlar" dedi. 
 DHA