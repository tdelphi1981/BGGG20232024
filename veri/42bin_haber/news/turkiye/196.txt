Türkiye'nin ilk bölgesel havalimanı açılıyor
"Türkiye'nin ilk bölgesel havalimanı" olan Kütahya'nın Altıntaş ilçesindeki Zafer Havalimanı, 25 Kasım'da yapılacak törenle Başbakan Recep Tayyip Erdoğan tarafından hizmete açılacak. Törene, Ulaştırma, Denizcilik ve Haberleşme Bakanı Binali Yıldırım ile Orman ve Su İşleri Bakanı Veysel Eroğlu'nun da katılması bekleniyor. AA muhabirinin edindiği bilgilere göre, Afyonkarahisar, Kütahya ve Uşak illerinin ihtiyacının karşılanması amacıyla Ulaştırma, Denizcilik ve Haberleşme Bakanlığı'na bağlı Devlet Hava Meydanları İşletmesi (DHMİ) Genel Müdürlüğü'nce 28 Temmuz 2010'da düzenlenen ihaleyi, IC İçtaş inşaat firması kazanmıştı. 

Genel Müdürlük ile firma arasında 23 Aralık 2010'da imzalanan ihale sözleşmesine göre yap işlet devret modelini kapsayan işin yapım süresinin 36 ay, işletme süresinin de 29 yıl 11 ay olması öngörülmüştü. Yüklenici firmaya yer tesliminin ardından inşaata başlanmış, bakanlar Eroğlu ve Yıldırım'ın katılımıyla Altıntaş ilçesine bağlı Alibey köyü yakınındaki arazide 22 Nisan 2011'de temel atma töreni gerçekleştirilmişti. Yüklenici firmanın bağlı olduğu IC Yatırım Holding Yönetim Kurulu Başkanı İbrahim Çeçen, törende, inşaatı 30 Ağustos 2013'e kadar tamamlamayı taahhüt etmişti. 

Havalimanı, firma görevlilerinin yoğun çalışması sonucu sözleşmede öngörülen süreden 18 ay, temel atma töreninde taahhüt edilen süreden de 9 ay önce, 18 ayda tamamlandı.

Tesis, Kütahya il merkezine 45, Afyonkarahisar il merkezine 55, Uşak il merkezine de yaklaşık 100 kilometre uzaklıkta bulunuyor.

Bölgedeki termal turizm merkezlerine talebi artıracak

Zafer Havalimanı, 3 bin metre boy, 45 metre eninde beton kaplamalı, her türlü hava koşullarında iniş ve kalkış yapılabilecek teknik cihazlarla donatılmış pist, bağlantı taksi yolu, 5 uçak kapasiteli apron ve terminalden oluşuyor. 17 bin 600 metrekare kapalı alana sahip terminalde 20 check-in noktası, 4 çıkış kapısı, iç ve dış hat gelen yolcu salonları bulunuyor.

Check-in noktaları ve diğer bölümler, en ileri teknolojiler kullanılarak, yolcu ve bagaj güvenliğini maksimum seviyede sağlayan cihazlarla donatıldı.
Ticari alanlar, Afyonkarahisar, Kütahya ve Uşak'ta üretilen yöresel yiyecek ve içecekler, el sanatları ve benzeri ürünlerin pazarlanmasına imkan sağlayacak şekilde dizayn edildi.

Havalimanı açıldıktan sonra başlangıçta bazı havayolu şirketlerince iç hat seferlerine başlanması, bundan birkaç ay sonra Düsseldorf, Köln, Brüksel gibi kentlere dış hat seferleri düzenlenmesi hedefleniyor.

Yılda 3 milyon yolcuya hizmet verebilecek şekilde inşa edilen havalimanından iç ve dış hatlar olmak üzere yılda 2 milyon kişinin geçiş yapması
ve tesisin Afyonkarahisar, Kütahya, Uşak illerindeki termal merkezlere talebi artırması öngörülüyor.

Tesisin 25 Kasım'da gerçekleştirilecek açılış törenine, Başbakan Erdoğan'ın yanı sıra bakanlar Eroğlu ve Yıldırım'ın da katılması bekleniyor.