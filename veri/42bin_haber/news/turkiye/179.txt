Öldürülen teröristin babasından BDP VE PKK'ya tepki
Hatay kırsalında güvenlik güçleriyle girdiği çatışmada ölü ele geçirilen PKK'lı terörist 19 yaşındaki Baran Gülümser'in Adana Adli Tıp Kurumu Morgu'ndaki cenazesini babası Arif Gülümser teslim aldı 
 Acılı baba, işlemler sırasında destek amacıyla yanına gelmek isteyen BDP il yöneticilerine tepki gösterdi. Cenazenin uçakla İstanbul’a nakil masrafı da Emniyet Müdürlüğü tarafından karşılandı.
 
 12 Kasım’da Hatay’ın İskenderun İlçesi Hamaçınar Beldesi’ndeki çatışmada ölü ele geçirilen PKK’lı terörist ’Dilgeş-Dersim’ kod adlı Baran Gülümser’in Adana Adli Tıp Kurumu Morgu’nda 10 gündür bekletilen cenazesini almak için baba Arif Gülümser ile 2 yakını geldi.
 
 Cumhuriyet Savcılığı’nca yapılan işlemlerin tamamlanmasının ardından morga giren baba Arif Gülümser, 4 yıl önce meslek lisesinde okurken kandırılıp, dağa götürüldüıünü ve bir daha da haber alamadığını belirttiği oğlunun cesedini teşhis etti. 
 
 Nöbetçi Cumhuriyet Savcısı’na oğlu Baran’ı 4 yıldır görmediğini söyleyen Arif Gülümser’in, "Onların çocukları sefahat içinde yaşarken, benim oğlum dağda, 4 yıl geçirdi. Onlar oğlumu öldürdüler. Oğlumu kandırıp terörist yapan PKK’lıların da, PKK’nın da Allah belasını versin. Sonları oğlumdan daha kötü olsun. Onlarla bizim işimiz olmaz" diye ifade verdiği öğrenildi.
 
 Gazetecilerin sorularını cevaplamak istemeyen Arif Gülümser, "Oğlumu kurban ettiler. Ne olur, acılıyım, fazla üzerime gelmeyin. Kimseyle konuşmak istemiyorum" dedi. Acılı babanın bu arada yanına gelen bazı BDP’li yöneticilere de çıkıştığı duyuldu. BDP’liler, bu gerginlik üzerine Adli Tıp’tan ayrıldı.
 Çatışmada ölen Baran Gülümser, İstanbul’da meslek lisesi 2’inci sınıfta okurken  örgüt üyeleri ile tanıştı. Kısa süre sonra dağ kadrosuna katılan Gülümser’i bulmak için BDP ve İHD’den yardım isteyen baba Arif Gülümser, oğlunun ölüm haberini Roj TV’nin yerine kurulan Sterk TV’den öğrendi. İstanbul’dan Adana’ya gelen baba Arif Gülümser, 4 yıldan beri görmediği oğluna son kez morgda baktı.
 
 İşlemlerin tamamlanmasının ardından özel bir ambulansla Adli Tıp Kurumu Morgu’ndan alınan Baran Gülümser’in cenazesi, Adana Emniyet Müdürlüğü’nce masrafları karşılanarak uçakla İstanbul’a gönderildi.
 
 Fatih KARAÇALI/ADANA (DHA)