ODTÜ'de Erdoğan protestosu
Göktürk-2 uydusunun uzaya gönderilmesi nedeniyle ODTÜ yerleşkesindeki TÜBİTAK Uzay'da düzenlenen programa katılan Başbakan Recep Tayyip Erdoğan'ı protesto etmek isteyen gruba polis müdahale etti. ODTÜ'de Fizik Bölümü önünde toplanan öğrenciler saat 15.30'da TÜBİTAK Uzay'a doğru yürüyüşe geçti. Ellerindeki 'Bilimi satan, emperyalist savaş çığırtkanı Tayyip ODTÜ'den defol' pankartıyla yürüyüş yapan öğrencilere polis müdahale etti. 

Polis ekiplerinin biber gazlı müdahalesinin ardından öğrenciler barikat kurdu.  Polisin kullandığı biber gazı nedeniyle  ODTÜ yerleşkesinde yoğun dumanların  çıktığı görüldü. 

Bazı öğrencilerin çöp kutularını ateşe verdiği olaylarda, tazyikli su ve gaz bombasından etkilenenler oldu. Atılan taşların isabet ettiği bazı polisler de yaralandı. Yaralı polisler ambulansla hastaneye kaldırıldı.

Törenin ardından Başbakan Erdoğan'ın ayrılmasıyla polis de kampüsü terk etti.

Bir süre daha slogan atan protestocular yaklaşık dört saat süren eylemi sonlandırıp dağılmaya başladı.