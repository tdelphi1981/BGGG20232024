Mahkum koğuşu ateşe verdi
 
 Adana'nın Ceyhan ilçesindeki M Tipi Cezaevi'nde bir mahkum tarafından çıkarılan yangında 7 mahkum yaralandı. 
 
 Büyükmangıt Mahallesi'ndeki M Tipi Cezaevi'nde saat 17.00 sıralarında uyuşturucu suçundan hükümlü olduğu belirtilen ancak adı açıklanmayan bir mahkum, henüz bilinmeyen nedenle çocuk koğuşundaki battaniye ve yatakları ateşe verdi. Jandarmalar ve gardiyanlar, yangını söndürmek için alarma geçti.
 
 Bölgeye çok sayıda itfaiye, jandarma ve polis ekibi sevk edilirken, yükselen yoğun dumandan zehirlenen 7 kişi, Ceyhan Devlet Hastanesi'ne kaldırılarak tedaviye alındı. 
 
 
 
 Bir saatte söndürüldü 
 
 Ceyhan M Tipi Cezaevi'nde çocuk koğuşunda çıkan yangın, itfaiye ekiplerinin bir saatlik çalışmasıyla kontrol altına alındı. Yangında 7 mahkumun yaralandığı, 7 infaz koruma memurunun da dumandan etkilendiği belirtildi. Ambulanslarla Ceyhan Devlet Hastanesi'ne kaldırılan yaralı mahkumlar Sultan Şehmus Gecer, İsa Pınarbaşı, Metin Çiçek, Mehmet Pala, Furkan Akyol, Mehmet İplikçi ve Mahsun Manga ilk müdahalenin ardından Adana'daki Numune Hastanesi Seyhan Uygulama Merkezi'ne sevk edildi. Dumandan zehirlenen 7 infaz koruma memurunun ise tedavisinin sürdüğü belirtildi. 
 
 
 
 
 
 Kavga sonucu çıkmış 
 
 Ceyhan Kaymakamı Gürbüz Karakuş, yangın çıkan M Tipi Kapalı Cezaevi'ne gelip, yetkililerden bilgi aldı, incelemelerde bulundu. Karakuş, cezaevinden çıkarken yaptığı açıklamada, "15-18 yaş arasında adli suçtan yatan hükümlülerin kaldığı koğuşta 7 mahkum arasında henüz bilinmeyen bir nedenle kavga çıkmış. Kavga sırasında battaniyeler ateşe verilmiş. Yangın bu şekilde çıkmış. Uyuşturucu suçundan hükümlü bir mahkumun yangını başlattığı bilgisi var. Cezaevi idaresi durumu erken fark ederek, yangının büyümeden kontrol altına alınmasını sağladı. Biri cinayet diğerleri uyuşturucu suçundan hükümlü mahkumların ilk tedavileri Ceyhan'da yapıldı, Adana'ya sevkleri sağlandı" diye konuştu. 
 
 DHA