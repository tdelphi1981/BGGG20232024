TEİS: doktorlar e-reçeteleri bilgisayar çıktısı olarak vermeli
 
 1 Ocak’ta uygulamaya başlanacak e-reçete sisteminin, altyapı eksikleri nedeniyle dün yürürlüğe girdiğini hatırlatan Nurten Saydan şu açıklamayı yaptı: 
 "15 Ocak itibariyle başlayan e-reçete uygulamasında daha önce yapmış olduğumuz uyarılar sonucu şimdiye kadar korkulan olmadı. Sistemde ufak tefek kesintiler yaşanıyor, ancak TEİS olarak bunu 24 saat takip ediyoruz ve ilgili birime ilettiğimiz zaman hemen düzeltiyorlar. 
 İyi niyetle yola çıkılan bu sistem doktora, eczacıya ve hastaya bir çok kolaylık sağlıyor. Örneğin, eczacı manuel reçete ile 80’in üzerinde işlem ve kontrol yaparken, e-reçete ile bu işlem sayısı 20’lere kadar azalmıştır." 
 ’Hastaya çıktı verilsin’ 
 Doktorların hastaya küçük bir kağıda elle şifre yazmak yerine, e-reçetenin bir bilgisayar çıktısını alarak vermeleri gerektiğini belirten Eczacı Saydan şöyle devam etti: 
 "Çünkü bazı durumlarda yazılar birbirine karışıyor, okunmuyor, hasta şifreyi kaybedebiliyor. Eczacı bunu deneme- yanılma yöntemiyle bulmaya çalışıyor. Eğer bulunamazsa hasta ilacını alamadığından tekrar doktora dönmek zorunda kalıyor. 
 Bu durum eczacı ile vatandaşı karşı karşıya getirdiği gibi, mesai ve zaman kaybına neden olmaktadır. E-reçete yazan hekimlerimiz, Sağlık Bakanlığı talimatları ve SGK’nın son duyuruları doğrultusunda e-reçeteyi bilgisayar çıktısı olarak hastalara verirlerse sorun ortadan kalkacaktır." 
 DHA