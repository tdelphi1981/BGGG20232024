Askere 'disko' bitiyor
TSK Disiplin Kanunu Tasarısı, TBMM Milli Savunma Komisyonu'nda kabul edildi. Disiplinsizliğe karşı oda hapsi (disko) verilemeyecek. Bu ceza, sadece karasuları dışındaki gemilerde uygulanacak 
 TSK Disiplin Kanunu Tasarısı, TBMM Milli Savunma Komisyonu’nda kabul edildi. AK Parti Kırıkkale Milletvekili Oğuz Kağan Köksal başkanlığında toplanan komisyon, TSK Disiplin Kanunu Tasarısı’nı verilen bazı değişiklik önergeleriyle kabul etti.
 
 Tasarıyla disiplin koğuşu ve kıtada oda hapsi cezaları kaldırılıyor. Barış zamanında, Türk karasuları dışındaki gemilerde hizmet yerini terk etmeme cezası gerektiren bir disiplinsizlik yapan personele, eylemin niteliği ve disipline olan olumsuz tesiri göz önüne alınarak, gemi komutanı tarafından hizmet yerini terk etmeme cezası yerine oda hapsi cezası verilebilecek. Verilen bu cezanın karasuları dışında yerine getirilemeyen kısmı, hizmet yerini terk etmeme cezası olarak yerine getirilecek.
 
 Uyarma, kınama, hizmete kısmi süreli devam ve aylıktan kesme cezaları disiplin amirleri, hizmet yerini terk etmeme ve oda hapsi cezaları disiplin kurulları ve disiplin amirleri, Silahlı Kuvvetler’den ayırma cezası yüksek disiplin kurulları tarafından verilecek.
 
 Tasarıya göre aşırı derecede borçlanma ve borçlarını ödeyememe, ahlaki zayıflık, ideolojik veya siyasi amaçlı faaliyetlere karışmak, iffetsiz kimseyle evlenmek veya yaşamak, gayri tabii mukarenette bulunmak, Türk Silahlı Kuvvetleri’nden (TSK) ayırma sebebi sayılacak.
 
  