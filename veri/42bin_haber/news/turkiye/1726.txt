Antalya'da silahlı çatışma
Antalya'da silahlı çatışma: 1 polis yaralı. Alanya'da çeşitli tarihlerde silahla yaralama olaylarına karışan bir kişiyi takip ederken çıkan silahlı çatışma sonucunda vücuduna kurşun isabet eden komiser yardımcısı yaralandı.

İlçeye bağlı Tosmur beldesinde daha önce silahla yaralama olaylarına karıştıkları gerekçesiyle aranan S.Ç'nin (31) yerini tespit eden polis, bu kişi ile yanındakilerin bulunduğu 07 HDH 80 ve 07 NIA 17 plakalı otomobilleri takip etmeye başladı.

Bir süre devam eden takibin ardından Güzeller Sokak'ta sıkıştırılan 07 HDH 80 plakalı otomobilden polisin "dur" ihtarına ateşle karşılık verildi.

Otomobilden açılan ateş sonucu Alanya Emniyet Müdürlüğü Terörle Mücadele Büro Amir Yardımcısı, komiser yardımcısı Ökkeş Aslan karnından vuruldu. Yaralı polis, polis otomobili ile Alanya Devlet Hastanesi'ne götürülerek tedavi altına alındı.

Otomobilde bulunan S.Ç ile F.K. (33), R.Ş. (23) ve O.K. (25) gözaltına alındı. Farklı bir yöne giden 07 NIA 17 plakalı otomobilde bulunan M.Ç. (32) E.G. (26), M.A. (21), B.B. (18) ve T.S. (31) de kısa süren kovalamanın ardından yakalandı.

Otomobillerde yapılan aramada toplam 3 adet pompalı tüfek, bir tabanca, çok sayıda mermi ve bir miktar esrar ele geçirildi.

Bu kişilerin arkadaşları olduğu belirtilen kadınlar T.H. (30) ve H.A. (20) da evlerinde gözaltına alındı. Evlerde yapılan aramada da yaklaşık 150 gram esrar bulundu.

Zanlılar, emniyetteki işlemlerinin ardından adliyeye sevk edildi.

Bu arada yaralı polis memurunun sağlık durumunun iyi olduğu öğrenildi.