133 yıllık hayal gerçeğe dönüşüyor
 
 Başbakan Recep Tayyip Erdoğan tarafından 13 Mayıs 2012’de temeli atılan 14 bin 700 metrelik Ovit Tüneli’nin Rize ve Erzurum tarafında, bir süre önce tünel açma çalışmalarına başlanmıştı. Tünelin giriş kotu 1919 metre, çıkış kotu 2236 metre ve tünel içi boyuna eğim yüzde 2.13 olarak yapılıyor. 2015 yılı sonunda bitirilmesi planlanan tünel ile 133 yıl önce gündeme gelen Rize-Erzurum kara yolu, 250 kilometreden 200 kilometreye düşecek. Tünel 14 bin 700 metre uzunluğu ile Türkiye’nin en uzun, dünyanın ise en uzun tünellerinden biri olacak. Çift tüp şeklinde inşa edilmeye başlanan tünel projesinin 800 milyon liraya mal olması hedefleniyor. 
 ÇALIŞMALAR DEVAM EDİYOR
  
 AK Parti Rize Milletvekili Hasan Karal, beraberindeki 15 sivil toplum kuruluşu temsilcisi ile birlikte Ovit Tüneli çalışmalarını yerinde inceledi. Karal, tüneli gezerek, çalışmalar hakkında yetkililerden bilgi aldı. 
 Gezi sonrası gazetecilere açıklama yapan Karal, kış şartları olmasına rağmen 280 kişilik ekiple Ovit Tüneli çalışmalarının aksamadan devam ettiğini belirtti. 
 Ovit Dağı’nın her iki taraftan da delinerek tünelin yaklaşık 900 metrelik bölümünün tamamlandığını vurgulayan Karal, "Bunu görmemiz bizleri ayrıca mutluluğa sevk etmiştir. Ancak tünelin başlangıç kısımları olması hasebiyle çalışmalar ilk etapta beklenenden biraz yavaş ilerliyor. Bir iki ay içerisinde zeminde ilerlendikçe çalışmalar ivme kazanacak" dedi. 
 TOPLUMLARI BİRLEŞTİREN NİTELİKTE BİR TÜNEL
  
 Ovit Tüneli’nin yalnızca bir ulaşım projesi olmadığını, sosyolojik niteliğinin de bulunduğunu ifade eden Karal, "Proje hedeflenen tarihte tamamlanacak. 2-3 sene sonra Ovit Dağı sıkıntı dağı olmaktan çıkacak. Toplumları birleştiren, farklı kesimlerin tanışmasına ve birbirini anlamasına zemin hazırlayan psikolojik ve sosyolojik nitelikte bir tünel olacak. Sadece ulaşımı sağlayan bir tünel değil aynı zamanda şu veya bu nedenlerle birbirinden uzak kalmış Türkiye toplumunun farklı kesimlerinin de bir araya geleceği ve birbiriyle buluşup, tanışacağı bir zemini de Ovit Tüneli sağlayacak" diye konuştu. 
 TİCARİ HAYAT CANLILIK KAZANACAK
  
 Ovit Tuneli’nin Türkiye’nin en büyük projelerinden biri olduğunu dile getiren Karal, şöyle devam etti: 
 "Türkiye’nin en büyük tünelinin bölgemizde yapılıyor olması beraberinde birçok farklı çalışmayı da bölgemize kazandıracak. Ovit Tüneli ile beraber çok ciddi bir ticari hayat canlılığı göze çarpacak. Burada yapılacak her türlü ticari aktivitenin rahat bir zeminde ilerlemesinin de önü açılmış olacak. Ovit Tüneli bittiğinde İyidere-İkizdere arasındaki güzergah, Türkiye’nin stratejik açıdan en canlı bölgelerinden biri olacak." 
 OVİT ŞANTİYESİNDE ÇIĞ ÖNEMLİ
  
 Öte yandan Şantiye Şefi Hasan Alper Eryiğit ise çalışmalara Eylül ayından itibaren başladıklarını, 280 kişilik ekiple 24 saat kesintisiz çalışmalara devam ettiklerini belirtti. 
 Kış şartları nedeniyle biraz sıkıntı yaşadıklarını anlatan Eryiğit, "Kar ve soğuğa karşı tedbir alarak çalışmalarımızı sürdürüyoruz. Toplamda 900 metre tünel delinmiş durumda. Tünellerin giriş kısmı olduğu için yavaş ve zor ilerliyor. 1,5 ay içinde daha sağlam zemine ulaşıp günde 30 metre hızla ilerlemeyi planlıyoruz" dedi. 
 İsviçreli bir firma ile oluşabilecek çığ riskine karşı görüştüklerini söyleyen Eryiğit, "Uzmanları buraya getirdik. Çığ konusunda riskli olan alanları belirledik. Mayıs ayında güvenliği daha da artırmak amacıyla çığ bariyerleri yapılacak. Kar olmadığı için henüz risk yok. Çığ riskini önlemek için yağan karı patlatma yöntemi ile indiriyoruz" şeklinde konuştu. 
 AA