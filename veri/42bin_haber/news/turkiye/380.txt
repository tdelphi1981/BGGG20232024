Ergenekon'da tahliye yok, suç duyurusu var
Ergenekon Davası'na bakan mahkeme heyeti, eski Genelkurmay Başkanı emekli Orgeneral İlker Başbuğ'un da bulunduğu 67 sanığın tahliye taleplerini reddetti. Avukatlara ise suç duyurusunda bulunuldu 
 İstanbul 13. Ağır Ceza Mahkemesinde görülen Ergenekon Davası’nda dün gece sanıkların taleplerinin tamamlanmasının ardından mahkeme heyeti Eski Genelkurmay Başkanı emekli Orgeneral İlker Başbuğ, CHP milletvekilleri Mustafa Balbay ve Mehmet Haberal, emekli Tuğgeneral Veli Küçük’ün de aralarında bulunduğu 67 tutuklu sanığın tahliye taleplerini reddetti. Heyet, duruşmayı 27 Aralık 2012’ye erteledi.
 
 Verilen aranın ardından gece yarısı tekrar başlayan duruşmada Mahkeme Başkanı Hasan Hüseyin Özeese, 4 maddelik ara kararı açıkladı. 
 
 Özese, 13 Aralık Perşembe günü yapılan duruşmada mahkemenin usulü işlemleri yerine getirdiği sırada avukatlarının usulsüz olarak söz istediği ancak avukatlara söz verilmediğini hatırlattı. Israrla söz isteyen avukatlara söz verilmeyeceğinin belirtilmesine karşın avukatların söz istemeye devem ettiğini belirten Mahkeme Başkanı Özese, avukatların 4 kez duruşmaya ara verilmesine neden olarak yargılamayı engellediklerini ifade etti. 
 
 Mahkeme heyeti, avukatların, elleriyle masalara, ayaklarıyla yere vurarak tempo tuttuklarını, ek iddianamenin okunması gibi usulü işlemlerin yapılmasını ve üye hakimlerin konuşmasını engellediklerini vurguladı.
 
 AVUKATLAR HAKKINDA SUÇ DUYURUSU
 
 Mahkeme Başkanı Özese, esas hakkındaki savunmaya kadar duruşmalardan men cezası olmasına karşın yeni yasal düzenlemelere dayanarak duruşmaya giren avukat Vural Ergül’ün, o günkü oturumda mahkemeyi hedef alacak şekilde ayağa kalkarak 3 kez slogan attığını söyledi. 
 
 Mahkemenin Vural Ergül’ü duruşma salonun dışına çıkarılmasına karar verdiğini anımsatan Mahkeme Başkanı Özese, Ergül’n çevresini saran sanık avukatları tarafından bunun engellendiğini ve duruşmanın başlamasının 1,5 saat süreyle engellendiğini belirtti. Mahkeme heyeti, yargılamanın belirli bir süre engellenmesine neden olan avukatlar hakkında gereğinin yapılması için Silivri Cumhuriyet Başsavcılığı’na suç duyurusunda bulunulmasına karar verdi.
 
 Tutuklu sanıklar Aykut Metin Şükre, Erkan Ayyıldız, Kenan Özay ve Selçuk Özkan hakkında "Silahlı terör örgütüne silah temin etmek" suçundan hazırlanan ek iddianameye ilişkin sanıkların savunmalarını yapmaları için bir sonraki celeseye kadar süre verildi
 
 Serpil KIRKESER / İstanbul,(DHA)