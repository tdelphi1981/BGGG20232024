Oyak Renault'da karşıt sendika kavgası
Bursa'da Oyak-Renault Otomobil Fabrikası'nda toplu iş görüşmesi öncesi yetkili sendika Türk Metal'in hazırladığı taslağı yetersiz bulan işçiler, iş bırakma ve oturma eylemi yaptı. Vardiya değişikli sırasında Türk Metal ve Birleşik Metal üyesi işçiler arasında kavga çıktı; 3 işçi sopa, bıçak ve yumruk darbeleriyle yaralandı. Polisin çevresinde önlem aldığı fabrikada 22 işçi işten çıkartıldı. Otomotiv sektörünün önemli kuruluşlarından Oyak Renaul'ta önümüzdeki günlerde başlayacak toplu iş görüşmesi öncesi yaşanan gerginlik bu sabah bıçak, sopa ve yumrukların kullanıldığı kavgaya dönüştü. Toplam 6 bin işçinin üç vardiya halinde çalıştığı Oyak Renault'taki olaylar, toplu iş sözleşmesi yetkisi olan Türk-İş'e bağlı Türk Metal yöneticilerinin geçtiğimiz hafta hazırladıkları taslağı işçilerle paylaşması sonucu yaşandı. DİSK'e bağlı Birleşik Metal'in de yapılanma içerisinde olduğu Oyak Renault'da, hazırlanan paketi beğenmeyen, dün akşam vardiyasındaki kaporta bölümünde çalışan işçiler iş bıraktı. İdare binası önünde oturma eylemi yapan çalışanlar, işverenle işbirliği yapmakla suçladıkları sendika yöneticilerini istifaya çağıran sloganlar attı.

Sabah saatlerinde kavga çıktı

Oyak Renault Otomobil Fabrikası'ndaki gerginlik bu sabah saat 08.00'de vardiya değişiminde kavgaya dönüştü. Bosch'ta çalışan bir grup Birleşik Metal İşçisi Oyak Renault'ta çalışanlara destek vermek için fabrika gönüne gelince başlayan sataşma bıçaklı, sopalı ve yumruklu kavgaya dönüştü. Yaşanan olaylarda Bosch'ta çalıştığı bildirilen Mesut Bakır (33), Naci Turan (35) ve Onur Arsil (29) yaralandı. Yaralı işçiler ambulanslarla hastanelere kaldırıldı. Polis, özellikle vardiya değişimi sırasında fabrika önünde aldığı önlemleri artırdı.

Sabah 22 işçi farbikaya giremedi

Olayların ardından vardiyaya gelenlerden 22 işçi, kapıda kartlarını okutamadı. Fabrikaya giremeyen Türk Metal Sendikası üyesi 22 işçiye fabrika yetkililerinden de herhangi bir açıklama yapılmadı. Vardiya çıkışında diğer arkadaşlarına tepki gösteren işçiler, "Biz dün kimin için mücadele ettik. Vicdanınız rahat ise, servislerinize binin ve gidin. Taşkınlık yapmaya gerek yok. Biz burada sadece hakkımızı arıyoruz. Gelin hakkımızı savunalım" diye çağrıda bulundu. İşçilerden bazıları ise insanların başbakanını, cumhurbaşkanını kendisi seçerken, sendikasını seçememesinin haksızlık olduğunu dile getirdi.

Vardiyadan çıkan işçiler, işten çıkarılan arkadaşlarına alkışlarla bir süre destek verdi. Ancak daha sonra işçiler servislerine binerek, fabrikadan ayrıldılar. Polislerin fabrika girişinde güvenlik önlemi aldığı olayda, güvenlik görevlilerinin de işçilerin kamera görüntülerini almaları dikkat çekti. İşten çıkarılan bazı işçiler ise, kartlarını yaktı.

Türk Metal: "Marjinal gruplar ortalığı karıştırıyor"

Oyak Renault'da toplu iş sözleşmesi yapma yetkisine sahip olan Türk Metal Nilüfer Şubesi Başkanı Ruhi Biçer gelişmelerle ilgili şunları söyledi:

"Bizim hazırladığımız toplu iş görüşmesi öncesi taslak çok iyi. Saat ücreti 5.5 TL'nin altında olan işçi arkadaşların ücretlerine artı 40 kuruş fark talep edeceğiz. Toplu iş sözleşmelerine bireysel emekliği de kattığımızda ilk altı aydaki artışın yüzde 24.44 olduğu ortaya çıktı. Asgari ücrete yüzde 3 zam öngörüldüğü, kamu sözleşmelerinin yüzde 3- 4 oranında anlaşmaya gidildiği günümüzde bu artış az değil. Yaşanan olayları fabrika içersindeki bir grup marjinal görüşlü kişilerin, çalışanların ekmeğine kan doğraması olarak kabul ediyorum. Ayrıca olaylar çıktığında ben ve arkadaşlarım fabrika içerisindeydik. Daha sonradan öğrendik" 

Birleşik Metal: "Hesabı sorulacak"

Birleşik Metal İş Merkez Yönetim Kurulu Üyesi Özkan Atar ise, Türk Metal yöneticilerini suçlayarak, yaşanan olayların hesabını soracaklarını söyledi. Oyak Renault'da işçilerin çok ağır şartlarda 1000- 2000 TL arasında ücretle çalıştığını belirten Atar şöyle konuştu:

"Türk Metal önümüzdeki günlerde başlayacak olan 2012- 2014 toplu iş görüşmesi sözleşmesi öncesi hazırladıkları taslağı çalışanlar ile paylaşmadılar. Hazırlanan taslak açıklandığında doğal olarak tepki ile karşılaştılar. Metal işçilerinin, kendi geleceğiyle ilgili ekonomik ve sosyal hakları söz konusu olunca, görüşlerinin alınması gerekirdi. Bu onların en demokratik haklarıdır. Metal işçilerinin özgürlük ve hak arayışı direnişi sürdürecektir. Hesabı sorulacaktır."