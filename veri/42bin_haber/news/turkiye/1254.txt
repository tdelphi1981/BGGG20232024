Büyük Menderes taştı, yol kapandı
 
 Hafta sonu da etkili olan sağnak yağmur Büyük Menderes Nehri’ni taşırdı. Söke Ovası’ndaki binlerce dekar alan sular altında kaldı. Taşkın nedeniyle Akçakaya Köyü’nde ova kıyısındaki evlerin avlularını su bastı. 
 
 Sular, Burunköy girişine kadar ulaştı. Söke Ovası Sulama Birliği ekipleri sürekli olarak teyakkuz halinde beklerken, Sarıçay’da taşkına karşı iş makinesi ve kamyonlara toprak taşınarak takviye yapıldı.
 
 Taşkın suları Söke’ye 25 kilometre mesafedeki Özbaşı-Çalıköy yolunda asfaltın üzerinden aşması ise tedirginliğe neden oldu. Önceki yıllarda bir kişinin sel sularına kapılarak yaşamını yitirdiği bölgede inceleme yapan Söke Ovası Sulama Birliği Müdürü Ömer Yıldız, kaymakamlık ve jandarma ile irtibata geçip tedbsir amacıyla yolun kapatılmasını istedi. 
 
 Yıldız’ın talebi üzerine yol bugün saat 17.00 itibari ile trafiğe kapatıldı. Bu güzergaha gidecek olan sürücüler uyarılıp, Sarıkemer - Yeşilköy Yolu’nu kullanabilecekleri açıklandı.
   
 DHA