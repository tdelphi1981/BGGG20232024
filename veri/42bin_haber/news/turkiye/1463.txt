Sakık'a yanıt: "Bu aşağılık düşünceler... "
MHP Genel Başkanı Devlet Bahçeli, "Kafkaslardan, Boşnaklardan gelenler, bu ülkenin sahipleri değilsiniz, haddinizi bilin" diyen BDP Milletvekili Sırrı Sakık'a yanıt verdi. Bahçeli, "Bize göre dağda Mehmetçiğe sıkılan kurşun ile Meclis'te ifade edilen bu aşağılık düşünceler arasında hiç bir fark yoktur" dedi. Partisinin grup toplantısında konuşan Bahçeli gündemdeki konulara ilişkin açıklamalarda bulundu. 

Şanghay Beşlisi:
Bahçeli, Başbakan Erdoğan'ın Şanghay Beşlisi çıkışını, "AB ile katolik nikah kıymanın yollarını arayan Erdoğan, şimdi boş atıp dolu tutmanın derdine düşmüştür" sözleriyle yorumladı. 

Başbakan'a seslenen Bahçeli, "Üyelik sürecini tek taraflı askıya al da cesaretini görelim" dedi. 

İmralı görüşmeleri:
Bahçeli konuşmasında İmralı ile görüşmeleri bir kez daha eleştirdi. 

MHP lideri, "PKK'nın silahla yapamadığı ne varsa hükümet çözüm maskesi ile aşama aşama yerine getirmektedir" diye konuştu. 

Tutuklu komutanlar:
MHP lideri Bahçeli, "Başbuğ ve kuvvet komutanlarına terör örgütü mensubu diyenleri tarih affetmez" diyen Başbakan'a "Elini taşın altına koyma vakti gelmiştir" sözleriyle yanıt verdi. 

Bahçeli, MİT mensuplarının yargılanmasını Başbakan onayına tabi kılan düzenlemeyi hatırlattı, "Benzer düzenlemeyi kuvvet komutanları için de yapalım" çağrısında bulundu.