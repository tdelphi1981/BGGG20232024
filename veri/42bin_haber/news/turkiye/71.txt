Diyabete karşı mavi yürüyüş
İzmir Halk Sağlığı İl Müdürlüğü, diyabet hastalığını hatırlatmak, hastalık konusunda farkındalık yaratmak için mavi şemsiyelerle yürüyüş düzenledi 
 Dünya Sağlık Örgütü tarafından her yıl insülinin bulunduğu 14 Kasım Dünya Diyabet Günü nedeniyle İzmir’de mavi yürüyüş düzenlendi. İzmir Halk Sağlığı İl Müdürlüğü tarafından düzenlenen yürüyüşe çeşitli sivil toplum örgütleri ve üniversitelerin temsilcileri katıldı. 
 Gündoğdu Meydanı’nda başlayarak Cumhuriyet Meydanı’na kadar süren yürüyüşe katılanlar ellerinde mavi şemsiyeler ve diyabet ile ilgili pankartlar taşıdı. Diyabetin insanın birlikte yaşamak zorunda olduğu bir hastalık olduğunu söyleyen İzmir Halk Sağlığı İl Müdürü Bediha Türkyılmaz, diyabet konusunda manzaranın içaçıcı olmadığını dile getirdi. 
 Hareketsiz yaşam, sağlıksız beslenme, stres ve sigara gibi bir çok faktörün diyabete sebep olduğunu anlatan Türkyılmaz, 
 "Başta diyabet olmak üzere diğer hastalıklardan korunmak için sağlıklı yaşamaya çaba göstermek gerekiyor. İnsan sağlığını hayatı boyunca olumsuz etkileyecek hastalıklardan korunmak için birtakım alışkanlıkları değiştirmek gerekiyor" diye konuştu. 
 Dünya Diyabet Günü dolayısıyla, Hilton Oteli de gece boyunca mavi ışıklarla aydınlatıldı. 
 DHA