"Artık silahı gömün"
Mardin'de konuşan Başbakan Erdoğan, "Artık silahı gömün, silahı bırakın. Savaş kolay, barış zordur. Biz zora talibiz" dedi. 
Erdoğan, Mardin'de toplu açılış töreninde yaptığı konuşmada, kentte Artuklu Üniversitesi'ni kurduklarını belirterek, bir binaya tabela asmakla yetinmediklerini, bu üniversitesinin bölgenin en canlı, en renkli, en coşkulu üniversitelerinden biri olduğunu söyledi. 
Artuklu Üniversitesi'nde 2009 yılında bir ilki gerçekleştirdiklerini, Yaşayan Diller Enstitüsü'nü açtıklarını hatırlatan Erdoğan, enstitüde Kürt Dili ve Kültürü, Süryani Dili ve Kültürü ile Arap Dili ve Kültürü ana bilim dalı alanlarında kaliteli nitelikte master ve doktora öğrencileri yetiştirdiklerini dile getirdi. 
-"Savaş kolaydır, barış zordur"- 
Türkiye genelinde kardeşliğin büyüdüğünü ve ebedi olacağını belirten Erdoğan, "Hep beraber sizin de bu terörü artık Türkiye'nin gündeminden çıkarma mücadelemize destek vermeniz lazım. Büyümenin, ilerlemenin, çözümün özellikle de kardeşliğin önünde duran bu terörü bizim Türkiye'den söküp atmamız gerekiyor. 
Bunu beraber yapacağız. Biz bu ülkede artık acıları değil, başarıları konuşmak istiyoruz. Bu ülkede biz artık ölümleri değil, sevinçleri konuşmak istiyoruz. Biz bu ülkede artık silahların değil, fikirlerin, siyasetin konuşmasını istiyoruz" dedi. 
"Savaş kolay, barış zordur. Biz zora talibiz" ifadesini kullanan Erdoğan, fikiri olanın, düşüncelerine inananın silaha başvurmayacağını, eline silah almayacağını vurguladı. Erdoğan, silahın, fikri olmayanların, kendi fikrine, kendi düşüncesine inanmayanların, güvenmeyenlerin bir yöntemi olduğuna işaret ederek, sözlerini şöyle sürdürdü: 
"İşte biz silahların art arda çekildiği bir dönemi geride bırakıyoruz. Diyoruz ki lütfen artık silahı gömün, silahı bırakın, biz size diyoruz ki şu sıkılı yumrukların olduğu bir toplum barış toplumu olmaz ve bir barış, huzur, kardeşlik ortamını tesis etmek için samimiyetle çalışıyoruz, bu samimiyetin karşısında samimiyet bekliyoruz. Kardeşlerim Allah'ın izniyle, sizlerin desteğiyle, hayır duasıyla biz bu terörü Türkiye'nin gündeminde söküp atacak, kardeşliği daha güçlü şekilde tesis edeceğiz. Elinizden bir şey geliyorsa, lütfen elinizle düzeltin, o yanlışı elinizle düzeltin. Eğer elinizden bir şey gelmiyorsa o zaman o yanlışı lütfen dilinizle düzeltin. Elinizden, dilinizden bir şey gelmiyorsa en azından gönülden dua edin ve bu süreç düze çıksın." 
Başbakan Erdoğan, Mardin'e sevdalarının hiç eksilmeyeceğini, Mardin'in aşkla, sevdayla, kardeşlikle büyümeye devam edeceğini söyledi.