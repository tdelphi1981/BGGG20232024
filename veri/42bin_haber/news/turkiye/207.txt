Van'da bir ilköğretim okulu kundaklandı
Van'da, PKK sempatizanları tarafından kundaklanan TOBB İlköğretim Okulu'nda maddi hasar oluştu. 
Edinilen bilgiye göre, dün gece Yalım Erez Mahallesi'nde bulunan Türkiye Odalar ve Borsalar Birliği ilkokulu ve ortaokulu 15 kişilik bir grup tarafından taşlanarak yakıldı. Okulun arka kapısını kırarak içeri giren şahıslar sınıflara benzin döküp ateşe verip camları kırdı. Okul içerisinde ki sınıflarda birçok sıra ve tahta yanarak kullanılamaz hale geldi. Olay yerine gelen itfaiye ekipleri olaya kısa sürede müdahale edip söndürme çalışmaları yaparken, özel harekat polisleri bölgede operasyon başlattı. Bu arada okul içerisindeki çamları kırarken yaralanan şahısların olduğunu da tespit eden polis ekipleri sınıflardaki kan örnekleri üzerinden yola çıkarak hastaneleri abluka altına aldı. 
Olayın ardından okula gelen Van Milli Eğitim Müdürü Ali İhsan Sayılır okula girerek incelemelerde bulundu. Bunu yapanların insanlıktan çıktığını söyleyen Sayılır, "Bunu yapanlar insan olamaz. Artık ne diyebilirim ki. Kimse çocuklarımızın eğitimini engelleyemeyecek" dedi. Okul güvenlik kameralarının da kayıt almadığı ve bozuk olması da dikkat çekti. Polis, okulda detaylı incelemelerde bulunurken, Olay yeri İnceleme ve Kimlik Tespit Şube Müdürlüğü ekipleri ise olay yerinden topladığı delilleri incelemek üzere Emniyet Müdürlüğüne götürdü. Polis, olayla ilgili geniş çaplı operasyon başlattı.