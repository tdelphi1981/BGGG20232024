'İntihar değil, cinayet'
 
 Konya'nın Meram İlçesi’nde vatani görevini yaparken 2010 yılında, nöbet tuttuğu kulübede başından vurulmuş halde ölü bulunan ve intihar ettiği açıklanan 20 yaşındaki Piyade Çavuş Mesut Yücel’in babası 49 yaşındaki Bekir Yücel, oğlunun bir çok askerin tutuklandığı Balyoz Operasyonu öncesi görmemesi gereken bir şeye şahit olduğu için infaz edilmiş olabileceğini iddia etti. Baba Bekir Yücel’in şikayeti üzerine açılan dava kapsamında Adana Cumhuriyet Başsavcılığı, Mesut Yücel’in mezarını açtırarak alınan numuneleri, İstanbul Adli Tıp Kurumu’na gönderdi.
 
 Merkez Seyhan İlçesi’nde babası ile fırın ve kafe işletirken vatani görevini yapmak üzere Konya’nın Meram İlçesi’ne giden Piyade Çavuş Mesut Yücel, iddiaya göre arkadaşının nöbetini tutarken 9 şubat 2010’da tezkeresine 5 ay kala başından vurularak öldürülmüş halde bulundu. Yücel’in ailesine oğullarına intihar ettiği açıklandı. Cenazesini kent merkezindeki Asri Mezarlık’taki aile kabristanlığında toprağa veren baba Bekir Yücel, olayın meydana geldiği en yakın askeri mahkemenin bulunduğu yer olan Ankara’da Deniz Kuvvetleri Komutanlığı’na oğlunun cinayete kurban gitmiş olabileceğini iddia ederek şikayet dilekçesi verdi. Açılan dava kapsamında Adana Cumhuriyet Başsavcılığı, Mesut Yücel’in ölümünün aydınlatılması için mezarının açılmasına karar verdi. Bugün görevliler, Yücel’in mezarını açarak aldıkları numuneleri İstanbul Adli Tıp Kurumu’na gönderdi.
 
 OĞLUM CİNAYETE KURBAN OLDU
 
 Oğlunun açıklandığı gibi intihar etmesinin mümkün olmadığını savunan Bekir Yücel, Askeri Cumhuriyet Savcısı’nın tuttuğu zabıtlarda dahi tutarsız ifadeler olduğunu iddia etti. Bir insanın G-3 piyade tüfeğini başına doğrultup tetiğe basamayacağını iddia eden baba şöyle konuştu:
 
 "Oğlumun parasızlıktan askerde sıkıntılı olduğunu ve bunalıma giriş olabileceğini söylediler. Ne benim, ne ailemin maddi sıkıntısı yok, o zaman da yoktu. Oğlum 3 dükkan çalıştırırken askere gitti. Parasını hiç eksik etmedik. Bir insan tüfeğini başına doğrultup nasıl tetik düşürebilir? Hadi düşürdü diyelim, başında G- 3 Piyade Tüfeği’nin vücudunda bırakabileceği emareler yok. Oğlumun öldüğü dönemden çok kısa bir süre sonra Balyoz Operasyonu başladı. Konya’nın Meram İlçesi’nden de yakalanıp tutuklananlar oldu. Benim tahminim, oğlum görmemesi gereken bir şey gördü. Birileri oğlumu yere diz çöktürüp infaz etti. Oğlum öldüğü günden beri hep bir yanımız eksik. Annesi, ben ve 2 kardeşi hep ona ne olduğunu soruyoruz. Bunun aydınlanmasını istiyoruz."
 
 Murat KİBRİTOĞLU, DHA