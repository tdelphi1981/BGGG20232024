Cemil Çiçek, Devlet Bahçeli ile görüştü
MHP Genel Başkanı Devlet Bahçeli, TBMM Başkanı Cemil Çiçek ile görüşmesinde, Anayasa Hazırlık Komisyonu'ndaki çalışmalarına devam edeceklerini söyledi. Bahçeli, "Yarıda bırakmak ve sivil bir anayasanın parlamento sistemi içinde hazırlanmasını başka türlü bir amaç için tıkamak doğru olmaz" dedi. Çiçek ile Meclis'teki makamında bir araya gelen Bahçeli, görüşmenin ardından gazetecilere açıklama yaptı. Bahçeli, Çiçek'ten Anayasa Uzlaşma Komisyonu'nun çalışmaları hakkında ayrıntılı bilgi aldıklarını belirterek, Çiçek'e teşekkür etti.

Çiçek'in diğer siyasi parti temsilcileriyle de görüştükten sonra çalışmaların geleceğine ilişkin düşüncelerini kamuoyuyla paylaşabileceğini dile getiren Bahçeli, "Biz MHP olarak, 7 ayı aşkın süredir sürdürülen çalışmaların başarılı olduğunu vurguladık. MHP olarak, sonuna kadar bu çalışmalara katkı sağlamayı düşündüğümüzü ve MHP'yi temsil eden değerli milletvekili arkadaşlarımızın da Sayın Meclis Başkanlığı'nın çalışma programı çerçevesinde kendilerine yardımcı olacağını ifade ettik" dedi.

Gazetecilerin sorularını da yanıtlayan Bahçeli, basına yansıyan "makul süre" konusunun görüşmede gündeme gelip gelmediği sorusu üzerine, Çiçek'in bu konuyu değerlendirmeler sonrasında kamuoyuyla paylaşabileceğini zannettiğini söyledi.

Çalışmaların devamı için MHP'nin herhangi bir talebi olup olmadığının sorulması üzerine Bahçeli, "Hayır. Biz, bugüne kadar komisyon oluşurken, komisyonun çalışma usul ve esaslarına sadık kalmak şartıyla faaliyetlerimizi sürdüreceğimizi ve katkı sağlayacağımızı tekrar ifade ettik" diye konuştu. 

Bahçeli, başka bir soru üzerine başkanlık sisteminin görüşmede ele alınmadığını, bunun komisyonda görüşülecek konu olduğunu belirtti. 

MHP lideri, bir gazetecinin "Süreç bütün çabalara rağmen tıkanırsa, AK Parti kendi teklifini sunacağını açıkladı. Sizin tavrınız ne olur?" sorusu üzerine, bunun, kesin ifadelerle cevaplandırılamayacağını söyledi. 

Anayasa Uzlaşma Komisyonu ile 19 Ekim 2011'den itibaren yeni anayasa faaliyetine başlanıldığını anımsatan Bahçeli, "Türkiye için yazık olur. Önemli de mesafe alındı. Zannediyorum 40'a yakın madde üzerinde mutabakat sağlandığı ifade edilmektedir. Bunu herhangi bir şekilde yarıda bırakmak ve sivil bir anayasanın parlamento sistemi içinde hazırlanmasını başka türlü bir amaç için tıkamak doğru olmaz" diye konuştu.