'Karayılan hava saldırılarında mağarada oluyor'
Silahlı terör örgütüne üye olmak suçundan tutuklu yargılanan Ahmet Güreş Irak'taki Xınere kampında kalan Cemal Kod adlı Murat Karayılan'ın hava saldırılarından mağaraya girerek kurtulduğunu söyledi 
 Silahlı terör örgütüne üye olmak suçundan Erzurum 2’nci Ağır Ceza Mahkemesi’nde tutuklu yargılanan PKK’nın İran’daki kolu olan PJAK militanı Ahmet Güreş, İran sınırına yakın Irak’taki Xınere kampında kalan Cemal Kod adlı Murat Karayılan’ın hava saldırılarından, kaldığı yerin arka kapısından mağaraya giren bölme sayesinde kurtulduğunu söyledi. 
 Ağrı’nın Doğubayazıt İlçesi’nde 23 Mayıs 2012’de gözaltına alınan 'Şexo Tercan’ kod adlı Kahramanmaraşlı 41 yaşındaki Ahmet Güreş, Erzurum 2’nci Ağır Ceza Mahkemesi’nde yargılanmaya başladı. Türkiye’den 1980’de Almanya’ya giden Ahmet Güreş kaçak yolla Fransa’ya gittiğini ve bu ülkeye iltica ettiğini anlattı. Fransa’da terör örgütüne katıldığını belirten Ahmet Güreş, 18 yıl önce gittiği İran’da bir takside silah, bomba yakalatınca 5 yıl hapis yattığını ve cezasını çektikten sonra Gürbulak Sınır Kapısı’nda Türk makamlarına teslim edildiğini bildirdi. 
 'SIĞINAKLAR 3-4 KİŞİLİK YAPILIYOR'
  
 Ahmet Güreş, 25 Mayıs 2012’de Ağrı Terörle Mücadele Şube Müdürlüğünde verdiği ifadesinde örgüt ile ilgili ilginç detayları anlattı. Örgütün her kampta kendine göre sığınak yaptığını bildiren Güreş, Xınere kampı ile ilgili olarak "Xınere kampı, İran ile PKK arasında ilişkilerin iyi olduğu zamanlarda İran’a giderken tam sınırdaki boğazda sağlı sollu konuşlandırılmıştı. Bu kampta 4 doçka vardı. Xınere’de 2 ideolojik eğitim okulu var. Bu kampların adı Mazlum Doğan eğitim kampı. Kamplarda eğitim 2-3 ay sürüyor ve örgüt mensubu sayısı 50-100 arasında değişiyor. Kamp alanındaki sığınaklar için tepelerin altı kompresör veya TNT ile deliniyor. İnsan boyu yüksekliğindeki sığınaklar 3-4 kişilik yapılıyor. Tünel şeklinde ve 5-6 metrelik tüneller ise zikzaklı kazılıyor" diye konuştu. 
 'ELEKTRİK ENERJİSİNİ KENDİLERİ ÜRETİR'
  
 Biri erkeklerin, diğeri kadınların olmak üzere iki kamp olduğunu söyleyen Güreş "Erkeklerden Cemal kod adlı Murat Karayılan sorumluydu. Bu kampın adına ’Başkanlık konseyi’ deniyor. Murat Karayılan’ın kaldığı evin arka kapısı hava saldırılarından kurtulmak için mağaranın içine giriyor. Bayanlara ait kapmın sorumlusu Zaho kod adlı Suriyeli örgüt mensubudur. Kampta, HPG’ye ait cephane birimi vardı. Cephanelik Xınere kampının güneyinde kalır. Bu kampların elektrik enerjisini kendileri üretirler. Gıda ve giyecek ihtiyaçlarını İran istihbaratı ve Irak Barzani grubunun bilgisi dahilinde geldiğini biliyorum. Hakurk kampı ise, Xınere kampına 7-8 saat mesafede. Bu kamp Şırnak ili sınırına yakındır" dedi.