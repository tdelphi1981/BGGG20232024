Üniversitede yangın
Çanakkale 18 Mart Üniversitesi Terzioğlu Yerleşkesi'ndeki Fen-Edebiyat Fakültesi'nde henüz bilinmeyen bir nedenle yangın çıktı. Laboratuvarların bulunduğu binada başlayan yangında can kaybı yaşanmadı. Çanakkale 18 Mart Üniversitesi Terzioğlu Yerleşkesi'ndeki Fen-Edebiyat Fakültesi'nde dün saat 23.45 sıralarında henüz bilinmeyen bir nedenle yangın çıktı. Laboratuvarların bulunduğu binada başlayan yangına Çanakkale Belediyesi'ne bağlı itfaiye ekipleri müdahale etti. İtfaiye ekiplerinin yangını söndürme çalışmaları sürüyor. 

Çanakkale Onsekiz Mart Üniversitesi (ÇOMÜ) Rektörü Prof. Dr. Sedat Laçiner, Fen Edebiyat Fakültesi binasında çıkan yangınla ilgili olarak, "Yangın deney yapılmayan kimya laboratuvarında çıkmış, henüz çıkış nedeniyle ilgili kesin bir bilgiye sahip değiliz. İlgili ekipler araştırma yapıyorlar" dedi.

Laçiner, yaptığı açıklamada, fakülte binasının 3. katında bulunan kimya laboratuvarında çıkan yangında her hangi bir can kaybı yaşanmadığını ve bölümde deney yapılmadığını söyledi.

Laboratuvardan en son saat 22.30'da çıkış yapıldığını ve 1 saat sonra yangının başladığını anlatan Laçiner, "Yangının ardından patlamalar olduğunu biliyoruz. Ancak neyin patladığını bilmiyoruz. Laboratuvarda çok miktarda kimyasal madde var. Şu anda yangın tamamen söndürüldü. İtfaiye ekipleri soğutma çalışmalarını tamamlıyor. Çıkış nedeni hakkında henüz bir bilgiye sahip değiliz. İlgili arkadaşlar çıkış nedeni hakkında araştırma yapıyorlar" diye konuştu.