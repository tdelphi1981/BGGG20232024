3 PKK'lı için Diyarbakır'da tören yapıldı
 
 Dün akşam THY’nin tarifeli uçağı ile İstanbul aktarmalı olarak Paris'ten Diyarbakır’a getirilen ve merkez Bağlar ilçesindeki Özel Bağlar Hastanesi morguna kaldırılan cenazeler, çiçeklerle süslenmiş Diyarbakır Büyükşehir Belediyesi ile Nusaybin ve Ergani ilçe belediyelerine ait cenaze araçlarına konuldu. 
 
 Kortejin önünde, öldürülen 3 kadının büyük boy fotoğrafları yer aldı. Cansız, Doğan ve Söylemez’in posterlerinin altında yazılar yer aldı. 
 
 Cenazelerin bulunduğu hastane bahçesine gelen BDP Genel Başkan Yardımcısı Gültan Kışanak, BDP’li milletvekilleri Ertuğrul Kürkçü ve Emine Ayna ile Diyarbakır Büyükşehir Belediye Başkanı Osman Baydemir’in de aralarında bulunduğu kalabalık, cenaze araçlarıyla kortej halinde hastane bahçesinden çıkarak törenin yapılacağı Batıkent Meydanı’na doğru hareket etti. Kalabalığın cenaze araçlarını yürüyerek takip etmesi nedeniyle konvoy ağır ilerledi. 
 
  
 BEYAZ KAŞKOL TAKILDI
  
 Hastane önünde toplanan gruptakilerin çoğunluğunun siyah kıyafet giyinip beyaz kaşkol taktığı, ellerinde ölen kişilerin fotoğrafları dışında, "Hepimiz Sakine’yiz", Hepimiz Fidan’ız", Hepimiz Leyla’yız" yazılı pankartlar taşıdığı görüldü. Öte yandan cenaze töreninin yapıldığı Batıkent Meydanı’nda sabahın erken saatlerinden itibaren yoğun hazırlık vardı. Cenazeye çok sayıda yerli ve yabancı gazeteci katıldı. 
 
 CENAZELER MEMLEKETLERİNE GÖNDERİLDİ
 
 Sakine Cansız, Leyla Söylemez ve Fidan Doğan için Batıkent Meydanı'nda yapılan törene BDP Genel Başkanı Selahattin Demirtaş, Mardin Bağımsız Milletvekili Ahmet Türk, BDP Grup Başkanvekilleri, Diyarbakır Belediye Başkanı Osman Baydemir, PKK'lıların aileleri ve çok sayıda Diyarbakırlı katıldı. 
 
 Cenazeler, törenin ardından karayoluyla memleketlerine gönderildi. Sakine Cansız'ın cenazesi Tunceli'de, Leyla Söylemez'in cenazesi Mersin'de ve Fidan Doğan'ın cenazesi Kahramanmaraş'ta toprağa verilecek. 
 
 POLİS YOK, GÜVENLİĞİ BDP'LİLER SAĞLADI 
 
 Herhangi bir provokasyon olmasın diye polisin hiçbir güvenlik önlemi almadığı görüldü. Güvenliği BDP’liler sağladı.
 
 KEPENKLER AÇILMADI 
 
 Diyarbakır’daki cenaze töreni öncesi Hakkari kent merkeziyle Yüksekova, Şemdinli ve Çukurca’da bugün işyerleri kepenk açmadı. Nöbetçi eczane ve fırın dışında tüm işyelrenin kapalı olduğu Hakkari ve ilçelerinde sesizlik hakim.