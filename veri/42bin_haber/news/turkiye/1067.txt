İddianame kabul edildi
İzmir Cumhuriyet Başsavcılığı'nın, ''gizli belge ve bilgi bulundurma'' soruşturmasına ilişkin hazırladığı iddianame kabul edildi. İzmir Cumhuriyet Başsavcılığı'nca "fuhuş yaptırılan kadınlar aracılığıyla yüksek rütbeli askeri personelin uygunsuz görüntülerini çektikleri, bu görüntülerle şantaj yaparak bazı askeri bilgileri elde ettikleri" iddia edilen suç örgütüne yönelik başlatılan soruşturmada iddianame, 15 gün önce tamamlanıp ilgili mahkemeye gönderilmişti.

Terörle Mücadele Kanunu (TMK) 10. maddesiyle görevli Cumhuriyet Savcısı Zafer Kılınç tarafından hazırlanan yaklaşık 2 bin sayfalık iddianame, İzmir 12. Ağır Ceza Mahkemesi'nce kabul edildi.

Soruşturma kapsamında bugüne kadar çoğunluğu emekli ve muvazzaf asker 93 kişi tutuklanmış, çok sayıda kişi tutuksuz yargılanmak üzere bırakılmıştı.

Tutuklular arasında 1 travesti ve 19 kadın ile Marmaris'te marina işletmeciliği yapan bir işadamı da bulunuyor.