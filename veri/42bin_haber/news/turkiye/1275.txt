Doğu Anadolu kara kışa teslim oldu
 
 Van Valiliği'nden yapılan yazılı açıklamada, kentte dün sabah saatlerinde başlayan kar yağışı sonucu merkez ve ilçelerde 199 köy yolunun ulaşıma kapalı olduğu, yağışın etkisini yitirdiği bölgelerde yol açma çalışmalarına başladığı belirtildi. 
 Karayolları 11. Bölge Müdürlüğü yetkilileri de Van-Bahçesaray ve Yüksekova-Dağlıca yollarında halen ulaşım sağlanamadığını, bu yollarda karla mücadele çalışmalarının devam ettiğini bildirdi. Meteoroloji 14. Bölge Müdürlüğü yetkilileri ise bölgede havanın parçalı, zamanla çok bulutlu, akşam saatlerinden itibaren aralıklı kar yağışlı geçmesinin beklendiğini bildirdi. Ayrıca bölge genelinde kuvvetli buzlanma, don olayı, yer yer sis hadisesi beklendiğini kaydeden yetkililer, yüksek kar örtüsü ve artan sıcaklık nedeni ile yaşanabilecek muhtemel çığ tehlikelerine karşı da uyarıda bulundu. 
 Kar yağışı ve tipi nedeniyle 62 köyle ulaşımın sağlanamadığı Bitlis'te karla mücadele çalışmaları aralıksız sürdürülüyor. Meteoroloji İl Müdürlüğü yetkilileri, kent merkezinde kar kalınlığının 154, yüksek kesimlerde ise 180 santimetreye ulaştığını belirterek, muhtemel çığ hadiselerine karşı uyarıda bulundu.  
 Muş'ta dün etkili olan yoğun kar yağışı ve fırtına sebebiyle merkez ve ilçelere bağlı 122 köy yolu ulaşıma kapandı. 
 Sabah saatlerinde İl Özel İdaresi'ne bağlı karla mücadele ekiplerinin yol açma çalışmalarına başladığını belirten Köy Yolları Şube Müdürü Fesih Çakır, ulaşıma kapalı köy yollarında çalışmalara başlandığını ifade etti. 29 köyle ulaşımın sağlanamadığı Hakkari'de, yol açma çalışmalarına başlandığını bildiren yetkililer, dün akşam saatlerinde düşen çığ nedeniyle kapanan Hakkari-Çukurca karayolunun, ekiplerin sabah saatlerine kadar süren çalışmasıyla tekrar ulaşıma açıldığını belirtti. 
 AA