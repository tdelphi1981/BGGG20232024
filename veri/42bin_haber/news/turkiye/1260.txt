Zehir kutuları barajda ada oluşturdu
 
 Bayramiç ilçesinde üç gün boyunca etkili olan yağmur, tarlalarda kullanılan zirai ilaç atıklarını önce Kara Menderes Çayı’na, oradan da Bayramiç Barajı’na sürükledi. Çalı çırpı ve odun parçalarıyla birlikte zirai ilaç ambalajları Bayramiç Barajı’nın Kurşunlu ile Molla Hasanlar Köyleri arasında kalan bölümünde yüzeyde adacık oluşturdu. 
 İçme suyunu Kara Menderes Çayı’ndan karşılayan Bayramiç ve çevre köyleri için zirai atıklar tehdit oluştururken, tarım sektöründe zirai ilaç kullanımının ne denli yüksek olduğu gerçeği de ortaya çıktı. 
 Kurşunlu Köyü Muhtarı Muharrem Güler, yaşanan olayı bir çevre felaketi olarak değerlendirirken, "Hayatım boyunca hiç bu kadar zirai ilaç atığını bir arada görmedim. Bu tablo, aynı zamanda tarım sektöründe ne kadar çok zirai ilaç kullanıldığının göstergesi. Aslında bu atıklar yakılarak yok edilmeli. Ama bilinçsiz şekilde atılınca çevre tahribatına yol açıyor" dedi. 
 Bu arada Bayramiç Barajı’nın çevredeki birçok köyün içme suyu ihtiyacını karşılayan su kuyularını beslediğine dikkat çekildi. 
 DHA