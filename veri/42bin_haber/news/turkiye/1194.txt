Sevag'ın katil zanlısı koruma istemiş
Askerliğini yaptığı Batman'daki birlikte vurularak öldürülen Ermeni asıllı er Sevag Şahin Balıkçı'nın katil zanlısı askerin, savcılıktan koruma istediği ortaya çıktı. Batman'da vatani görevini yaparken kaza kurşunuyla hayatını kaybettiği açıklanan Ermeni asıllı er Sevag Şahin Balıkçı'nın katil zanlısı, savcılıktan koruma istemiş. Avukatı,  tutuksuz yargılanan sanık askerin Ermenilerin kuracağı söylenen bir terör örgütünün tehdidinde olabileceğini söyledi. Son duruşmada bazı tanıklar da bir astsubayın olayı örtbas etmeye çalıştığını iddia etti.

Ermeni asıllı er Sevag Şahin Balıkçı, Batman'ın Kozluk ilçesi Gümüşgörgü Jandarma Karakolu'nda bir başka askerinden silahından çıkan kurşunla hayatını kaybetmişti. Onu öldüren silahın sahibi er Kıvanç Ağaoğlu'nun tutuksuz yargılandığı davaya, Diyarbakır 2'nci Hava Kuvvet Komutanlığı Askeri Mahkemesi'nde devam edildi.

Duruşmada bazı tanıklar olayın ardından Astsubay Sadrettin Ersöz'ün olayı gören askerleri kazan dairesinde toplayıp 3 ayrı toplantı yaptığını, kendilerinin de ifadelerine müdahale etmek istediğini, olayın üzerini kapatmak istediğini öne sürdü.

Balıkçı ailesinin avukatı da "Olay yerindeki tüm tanıkların gerçeği gizlediği ve yalan söylediği ortaya çıktı" dedi.

Tanıkların yeniden dinlenmesini ve sanık Kıvanç Ağaoğlu'nun tutuklanmasını talep etti. Mahkeme tutuklama talebini reddedip duruşmayı erteledi.