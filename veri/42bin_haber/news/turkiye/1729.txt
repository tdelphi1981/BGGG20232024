Ergenekon'da mütalaa açıklanacak
Ergenekon Davası'nda duruşma savcılarının hazırladıkları esas hakkındaki mütalaayı açıklamaları bekleniyor. 
İstanbul 13. Ağır Ceza Mahkemesi'nde görülen, eski Genelkurmay Başkanı emekli Orgeneral İlker Başbuğ, CHP milletvekilleri Mustafa Balbay ve Mehmet Haberal ile emekli Tuğgeneral Veli Küçük'ün de aralarında bulunduğu 67'si tutuklu 275 sanığın yargılandığı ve 4 yılı aşkın süredir devam eden Ergenekon Davası'nın 276. duruşması bugün yapılacak. 
Jandarma tazyikli su ile müdahale etti

13 Aralık 2012 tarihinde Silivri Cezaevi önünde yaşanan olayların ardından, Silivri Ceza İnfaz Kurumları Yerleşkesi'nin çevresinde jandarmanın aldığı yoğun güvenlik önlemleri dikkat çekti. 
Jandarma, bariyerleri aşarak duruşma salonuna girmek isteyen gruba tazyikli su ile müdahale etti.

 Yoğun güvenlik

Cezaevine giderken kullanılan güzergah üzerine bariyerler konulurken, güzergah üzerinde güvenlik güçleri önlem aldı.

 Ayrıca E-5 Karayolundaki Silivri Cezaevi sapağı ile TEM’den gelirken kullanılan cezaevi sapağına da arama noktaları kuruldu. 
Sivil toplum örgütlerini taşıyan araçlar cezaevi kampüsünün bulunduğu alana alınmayarak TEM otoyolu bağlantı yoluna park ettirildi. Vatandaşlar telle örgülü alanda bulunan duruşma salonun önüne yürüyerek alındı.

 Öte yandan mütalaanın açıklanmasının beklendiği 13 Aralık 2012 tarihinde görülen duruşmaya göre Silivri'ye gelen vatandaşların sayısının az olması da dikkat çekti.