Taş atarak vitrin camını kırdığı kuyumcuyu soydu
 
 Olay dün akşam saatlerinde Ova Mahallesi Şakirpaşa Caddesi üzerinde bulunan Berfin Kuyumculuk’ta meydana geldi. İddiaya göre, caddenin kalabalık olduğu saatte 20- 25 yaşında kar maskeli bir kişi kuyumcunun önüne geldi. Yol çalışması nedeniyle cadde üzerinde duran yaklaşık 5 kilo ağırlığındaki kaldırım taşını alan saldırgan, Mahfız Yel’e ait kuyumcu dükkânının vitrine hızla fırlattı. İşyerinin camı atılan taşla parçalandı. 
 Kuyumcu Mahfız Yel’in, içeride bulunan yeğeni Birhat Yel’i korumak için hamle yapmasını fırsat bilen maskeli saldırgan, eldiven taktığı elleriyle vitrindeki altınları toplamaya geldi. Saldırganın attığı taş başını sıyırdığı Birkat Yel yere düşerken, soyguncu vitrinde bulunan 52 Adana burması bileziği aldı. 
 İZİNİ KAYBETTİRDİ 
 Yeğeniyle ilgilenirken soyulduğunu fark edip olayın şokunu üzerinden atan Mahfız Yel de Ova Mahallesi’nin ara sokaklarına doğru koşan saldırganın peşine düştü. Ellerinde bilezikler ile kaçan hırsız, Ova Mahallesi 2 sokakta kendisini bekleyen arkadaşının plakasız motosikletine binip izini kaybettirdi. 
 Olay yerine gelen polisler çevrede geniş güvenlik önlemi alırken, hırsızların kaçabileceği güzergâhlarda çalışma başlattı. Polis ekiplerinin yaptığı bütün araştırmalara rağmen bilezikleri çalan hırsızlar bulunmadı. Kuyumcu Mahfız Yel, piyasa değeri yaklaşık 55 bin lira olan 52 adet bileziğinin çalındığını söyledi. Kuyumcu Yel, "Yeğenim ile birlikte işyerinde oturuyorduk. Bomba attılar sandım. Hemen yeğenimi korudum. Hırsızın peşinden koştum ama yakalayamadım" dedi. 
 DHA