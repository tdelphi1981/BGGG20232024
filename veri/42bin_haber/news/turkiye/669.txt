'Sokaktan topluyoruz, top oynuyoruz'
Diyarbakır'ın Ergani İlçesi'nde hayata geçirilen "sokaktan topluyoruz, top oynuyoruz" projesi kapsamında ilk etapta ulaşılan 290 çocuk spora yönlendirildi 
 Ergani Kaymakamı Erdinç Yılmaz, yaptığı açıklamada, projenin yaklaşık 1 ay önce hayata geçirildiğini, çalışmalar sonucunda ilk etapta 290 çocuğa ulaştıklarını söyledi. 
 
 Çocukların öğretmen ve antrenörler eşliğinde ilk idmanlarını Atatürk Stadı’nda yaptığını anlatan Yılmaz, amaçlarının risk altında bulunan tüm çocukları bir araya getirip, onları sokak ve kötü ortamlardan uzak tutmak, sporla tanıştırmak ve hayata daha iyi bakmalarını sağlamak olduğunu bildirdi. Çocukların gelecek nesillerin yegane teminatı olduğunu dile getiren Yılmaz, öncelikle çocukları sokaktaki kötü alışkanlıklardan uzak tutmanın en başta gelen görevleri arasında bulunduğunu belirtti.
 
 "Çocukların kahvehane ve internet kafe köşelerinden alınıp yeşil sahalara ve spora kazandırılması hepimiz açısından çok önemlidir. Bu projeye katkısı olan herkesi kutluyorum. Çalışmalarda, çocukların gözlerindeki ışıltıyı ve inancı gördüm. İnşallah bunların içinden de yıldız futbolcular çıkar" diyen Yılmaz, sokaktan topladıkları çocukların aynı zamanda birer yıldız adayı olabileceğini vurguladı.
 
 Yılmaz, şöyle konuştu: "Milli takıma dünya sporuna faydalı olacak yıldız futbolcular çıkabileceğine inanıyorum. Bu potansiyel Ergani’de var. Birkaç kez Erganili gençlerimiz Türkiye Şampiyonu oldu. Projeyle spora kazandırdığımız gençler, geleceğe daha güvenle ve umutla bakacak. Onları böyle yetiştireceğiz. Bu konudaki çalışmalarımız her zaman devam edecek. Bunlara gerekli yardımları yapacağız. Şu anda spor yapabilecekleri gerekli bütün malzemelerin siparişini verdik. Projenin çok faydalı olabileceğine inanıyorum. Proje, 6 ay sürecek." 
 
 AA