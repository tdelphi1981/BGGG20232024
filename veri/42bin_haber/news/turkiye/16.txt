Fırtınada botları sürüklenen kişileri polis kurtardı
Antalya'da balık tutmak için denize açıldıkları botları fırtınada sürüklenen 6 kişi, deniz polisi ve Sahil Güvenlik Komutanlığı'na bağlı iki zodyak bot ile kıyıya çıkarıldı 
 Konyaaltı sahilinden balık tutmak için iki şişme bot ile denize açılan İsmail Gül, Aziz Aytar, Veysel Gül, Alaattin Polat, Ahmet Polat ve Baki Satır, balık tutma telaşına dalınca, rüzgarın etkisiyle açığa sürüklendi.  
 Kıyıdan uzaklaştıklarını fark eden ve fırtınanın etkisiyle iyice açığa sürüklenen 6 kişi, kürek çekerek kıyıya çıkmayı başaramayınca 155 Polis İmdat hattını arayarak yardım istedi.  
 Olay yerine sevk edilen deniz polisi ve Sahil Güvenlik Komutanlığı’na bağlı iki zodyak bot ile alınan İsmail Gül, Aziz Aytar, Veysel Gül, Alaattin Polat, Ahmet Polat ve Baki Satır, Kaleiçi Marina’ya çıkarıldı. Denizde zor anlar yaşadıkları yüzlerinden okunan arkadaşlar, tuttukları balıkları da yanlarına alarak evlerine doğru yola çıktı. Antalya Meteoroloji Bölge Müdürlüğü görevlileri, şiddetli fırtınanın pazartesi günü saat 10.00’a kadar devam edeceğini belirterek balıkçıları uyardı. 
 Denizde saatte 70 kimometreye kadar hıza ulaşan fırtına nedeniyle, sabah saatlerinde de 5 kişinin deniz polisi tarafından kurtarıldığı belirtildi.  
 DHA