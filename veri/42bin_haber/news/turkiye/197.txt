"Rusya'yı kaygılandıracak bir durum yok"
Türkiye'nin NATO'ya resmen başvurmasının ardından gözler Patriot sistemlerinin nereye yerleştirileceğinde ve komutanın kimde olacağında. Dışişleri Bakanı Ahmet Davutoğlu, "Türkiye'nin içinde olduğu bir NATO komutası çerçevesinde yürütülecek" dedi. Patriot sisteminin savunma amaçlı olduğunu tekrarladı. Davutoğlu ve Suriye Muhalif ve Devrimci Güçler Ulusal Koalisyonu (SMDK) Başkanı Ahmed Muaz el-Hatib, Ankara Palas'ta yaptıkları görüşmenin ardından basın mensuplarının sorularını yanıtladılar.

Bir gazetecinin, Türkiye'nin, hava savunma sisteminin NATO tarafından desteklenmesi talebine ilişkin sorusu üzerine Bakan Davutoğlu, bu sistemin, kararda ve talepte yer aldığı gibi savunma sistemi olduğuna işaret ederek, "Hiçbir ülkenin özellikle de Rusya'nın bu konuda herhangi bir kaygı beyan etmesini gerektirecek bir durum yok" dedi.

Türkiye'nin şu anda, çok yoğun bir çatışmanın sürdüğü Suriye ile 910 kilometrelik sınıra sahip olduğuna işaret eden Davutoğlu, şöyle devam etti:

"Türkiye kendi güvenliği ile ilgili her türlü tedbiri alır, kendi ulusal kapasitesi ile alır, ittifak sistemi içinde alır. Zaten bu konunun teknik detayını bilenler gayet vakıftırlar ki, bunu Rusya da gayet iyi bilir. Bu, savunmaya dönük bir sistemdir."

"Türkiye'nin içinde olduğu bir NATO komutasında yürütülecek"

Davutoğlu, bir gazetecinin, Türkiye'nin, hava savunma sisteminin NATO tarafından desteklenmesi talebine ilişkin sorusu üzerine, Patriotlarla ilgili elinde imkan olan ülkelerle
yürüttükleri müzakerelerde belli bir aşamaya gelindiğini ve mutabakatlar sağlandığını bildirdi.

NATO'nun birkaç ordudan oluşan bir yapı olmadığını vurgulayan Davutoğlu, NATO'nun Türkiye'nin de içinde olduğu, Türkiye'nin askeri yetkililerinin de içinde olduğu ortak bir komuta sisteminin bulunduğuna dikkati çekti.

Davutoğlu, şunları kaydetti:

"Bazen öyle tartışmalar oluyor ki, sanki NATO ayrı bir yapı, Türkiye ayrı bir yapı ve ikili bir ilişki varmış gibi. Hayır. Türkiye Cumhuriyeti Devleti kendi iradesi ile yürüteceği askeri operasyonlarda kendi kararlarını alır ve yürütür. Bu konuda hiçbir tereddüt hasıl olmaz.

Ama, NATO çerçevesinde yapılan savunma planlamalarında Türkiye'nin de içinde olduğu ve Türkiye'nin muvafakatı olmadan zaten işlemeyen bir sistem var, karar alma mekanizması var. Bu anlamda yürütülen operasyonlar da NATO sistemi içinde alınır ve uygulanır. Özellikle de teknik olarak, bir takım 'tetik, vesaire tartışmaları var.' Operasyonel çalışmalar o kadar detaylı yapılır ki, bu süreçler en başından bellidir. Hangi aşamada ne tür sistemlerin, kararların devreye gireceği de Türkiye'nin içinde olduğu bir NATO komutası çerçevesinde yürütülür.

Bu konuda herhangi bir ihtilaf da yoktur. Nasıl kararlar alınacağı bellidir. Bunun nasıl uygulanacağı da bellidir."

Bu sistemin savunmaya dönük bir sistem olduğunu vurgulayan Davutoğlu, Suriye'den Türk sınırına yönelik ihlaller ve Türk askeri uçağına saldırı gerçekleştirildiğini anımsattı.

Davutoğlu, "O günden bugüne de NATO sistemi içinde yürütülen çalışmalar vardır. Devlet olmak aynı zamanda tedbir gerektiren bir özelliktir. Türkiye, kendi halkının güvenliği ve ülkesinin güvenliği için her türlü tedbiri alır. Bu tamamıyla savunma amaçlı bir adımdır" diye konuştu.

Suriye Ulusal Koalisyonu

Suriye Muhalif ve Devrimci Güçler Ulusal Koalisyonu'nun (SMDK) İstanbul'da ofis açma olasılığıyla ilgili soru üzerine Davutoğlu, Suriye Ulusal Konseyi'ni ve SMDK'yı tanıdıklarını anımsatarak, şöyle devam etti:

"Dolayısıyla bu konuda hiçbir tereddüt yoktur. Biz bütün konuları, Suriye'nin geleceği ile ilgili konuları, şimdi Sayın Muaz el-Hatib ile olduğu gibi hep Suriye Ulusal Koalisyonu ile konuştuk, konuşmaya devam ediyoruz. Suriye Ulusal Koalisyonu'nun İstanbul'da bir ofisinin, merkezinin olması da önemlidir, ilişkinin sürdürülmesi babında. Siyasi bir temsilci olarak da o ofiste bulunan arkadaşlarımızı siyasi bir temsilci olarak göreceğiz"

Davutoğlu, Aralık ayının başında yapılacak Suriye'nin Dostları Grubu toplantısında da bu konuda, bütün diğer destek veren ülkelerle beraber ortak bazı kararlar alabileceklerini de söyledi.

"Koalisyon, tamamen Suriye'nin yerli oluşumudur"

Hatip, Türkiye'de açacakları ofisin temsil düzeyiyle ilgili bir soru üzerine, İstanbul'da açılacak ofisin Suriye halkının çıkarlarını temsil edeceğini söyledi.

SMDK ile ilgili basında çıkan bazı haberlerin gerçeği yansıtmadığını da ifade eden Hatib, "Koalisyon, tamamen Suriye'nin yerli oluşumudur. Dış komplolara yönelik her türlü ima gerçeği yansıtmamaktadır. Suriye halkının kararlarına müdahale etmeye çalışacak herhangi bir dış faktöre karşı herkesten önce biz karşı duracağız" diye konuştu.