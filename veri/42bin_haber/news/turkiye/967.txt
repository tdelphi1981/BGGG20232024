'6 yıl adalet için çok uzun'
 
 CHP Genel Başkan Yardımcısı Sezgin Tanrıkulu, gazeteci Hrant Dink’in öldürülmesine ilişkin "Altı yıl adalet için çok uzun bir süre. Adalet yerini bulmadığı sürece, Dink ailesi ve onun yüz binlerce seveninin acısı daha da taze, daha da yakıcı hale geliyor" değerlendirmesinde bulundu.
 
 Tanrıkulu, Dink’in öldürülmesinin 6. yılı dolayısıyla yaptığı yazılı açıklamada, tehdit, iftira ve karalama çabalarına rağmen gerçekleri anlatmaktan vazgeçmeyen Hrant Dink’in cenazesini kaldıran yüz binlerce insanın acısının ilk günkü kadar taze olduğunu savundu.
 
 "Sadece Hrant gibi bir ’iyi güvercinin’ artık aramızda olmaması kadar, faili meçhul kalması da can yakıyor, onur kırıyor" ifadelerini kullanan Tanrıkulu, "Hrant’ın katillerinin değil, Hrant’ın kendisinin mahkum edilmesi, ’faili meçhul’ hükmünü giymesi, bu cinayetin olduğu günden bu yana kesintisiz iktidar olanların alnının lekesidir" görüşünü dile getirdi.
 
 Dink’in failinin meçhul kaldığını, çünkü suikastının arkasındaki esas faillerin hala hesap vermediğini, korunduğunu iddia eden Tanrıkulu, "ellerindeki istihbaratlara rağmen Dink cinayetini engellemediğini" ileri sürdüğü isimlerin terfi ettirildiğini öne sürdü.
 Tanrıkulu, söz konusu isimlere istifa etmeleri çağrısında bulunarak, şöyle devam etti: "Altı yıl, adalet için çok uzun bir süre. Adalet yerini bulmadığı sürece, Dink ailesi ve onun yüz binlerce seveninin acısı daha da taze, daha da yakıcı hale geliyor. Bu toplumun ’iyi kalbini’ temsil edenlerin tümünün onuru zedeleniyor. Dink’in cenaze törenine yüz binlerce insan katıldı. O yüz binlerce insan hala ilk günkü gibi kararlılıkla adaletin sağlanmasını talep ediyor."
   
 AA