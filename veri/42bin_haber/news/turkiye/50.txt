CHP'den AK Parti'ye AB eleştirisi
CHP Genel Başkan Yardımcısı Faruk Loğoğlu, "AKP'nin beceriksiz kişilerin egemenliğinde, partizanca yönettiği AB sürecinin sonu tam üyelik değil, çağdaş dünyadan uzaklaşmış bir Türkiye'dir" iddiasında bulundu. Loğoğlu, yaptığı yazılı açıklamada, iktidarın ülkenin geleceğini ve yurttaşların yaşam kalite ve standartlarını yakından ilgilendiren Avrupa Birliği'ne tam üyelik hedefini gündeminden çıkardığını ileri sürdü.

AK Parti'nin reform sürecini zamanla bilinçli olarak yavaşlattığını ve hatta durma noktasına getirdiğini iddia eden Loğoğlu, AB sürecinin yavaşlatılmasına paralel olarak demokrasi, hukukun üstünlüğü, insan hakları, kadın-erkek eşitliği ve laiklik dahil, toplumsal yaşamın hemen her alanında ülkenin geriye gitmeye başladığını öne sürdü.

Loğoğlu, AB'nin, yargı bağımsızlığı ve tarafsızlığı, bireysel özgürlükler, basın özgürlüğü, kadın hakları, sosyal politika, serbest ve adil piyasa ekonomisi alanlarında geri gidişlerin durdurulması ve eksikliklerin tamamlanması için Türkiye'ye çağrıda bulunduğu savundu.

İktidarın bu değerlendirmeleri ve çağrıyı yaptığı için AB kurumlarını ağır ifadelerle suçladığını iddia eden Loğoğlu, şunları kaydetti:

"AKP bu ilkesiz ve ülkemizin geleceği açısından endişe verici tutumunu, görevi Türkiye'deki değişimi izleyerek reform gündemini düzenlemek ve geliştirmek olan Reform İzleme Grubu'nun (RİG) Bursa'da gerçekleşen 27. toplantısında da sürdürmüştür.

Hükümetin ilgili Bakanları ve diğer üst düzey yetkililerinden oluşan RİG, AB ilerleme raporunun iyi niyetle bağdaşmadığını ve AB Komisyonu'nun yetkilerini aştığını ileri sürmüştür. Hatta, İlerleme Raporu'nun siyasi kriterler bölümü; 'gereğinden fazla ayrıntılı ve uzun' olduğu gerekçesiyle eleştiri konusu yapılmıştır. Yapısı itibarıyla çoğulculuktan uzak ve sadece iktidar partisinin görüşlerini partizanca bir anlayışla dile getiren RİG'nin tepki ve değerlendirmeleri toplumumuzun AB üyeliğine genel bakış açısını yansıtmamaktadır."

AB üyelik sürecinin, çoğulcu, toplumun her kesiminin katılımının sağlandığı, demokratik bir yaklaşım ve yönetim gerektirdiğini vurgulayan Loğoğlu, "AKP iktidarı başına buyruk bir anlayışla AB'ye tam üyelik hedefinden vazgeçerek reform gündemini terk etmiş, bu tutumunu eleştiren AB İlerleme Raporu'nu da çöpe layık görmüştür" değerlendirmesinde bulundu.

RİG'in gerçeklerle örtüşmeyen ve inandırıcı olmayan açıklamalar yaptığını kaydeden Loğoğlu, "AB konusunda, AKP kendi masalını kendi dinlemeye devam etmektedir. AKP'nin beceriksiz kişilerin egemenliğinde, partizanca yönettiği AB sürecinin sonu tam üyelik değil, çağdaş dünyadan uzaklaşmış bir Türkiye'dir" ifadesini kullandı.

Loğoğlu, Türkiye'nin AB'ye tam üyelik sürecinin partiler üstü ve akılcı bir yönetim ve şeffaf bir liderlik gerektirdiğini belirterek, iktidarın ve AB içindeki Türkiye karşıtı grupların gündemi ne olursa olsun, CHP'nin ilerici gündeminin parçası ve bir çağdaşlaşma projesi olarak gördüğü AB'ye tam üyelik hedefinin takipçisi olmaya devam edeceğini aktardı.