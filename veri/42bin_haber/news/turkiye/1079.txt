Diyarbakır'da F-16 pistten çıktı
 
  Diyarbakır Valisi Mustafa Toprak, olayda pilotun ve uçağın zarar görmediğini, "Uçağı çıkarma çalışmaları nedeniyle Diyarbakır Havaalanını geçici olarak uçuşlara kapattık" dedi.
 
 Olay, Diyarbakır’da bulunan 2’inci Hava Kuvvet Komutanlığı’nda bu akşam saat 18.00 sıralarında meydana geldi. 8’inci Ana Jet Üssü’nden havalanmak üzere olan F-16 savaş uçağı teknik arıza nedeniyle pistten çıkıp, yan taraftaki toprak alanı kaydı. Pilot ve uçağın zarar görmediği belirtilirken uçağı piste çekmek üzere kurtarma çalışması başlatıldı ve havaalanı geçici olarak uçuşa kapatıldı. Diyarbakır Valisi Mustafa Toprak, kazayla ilgili şu açıklamayı yaptı:
 
 "Bir F-16 uçağı pistte seyrederken teknik bir arıza nedeniyle pisten çıkıp toprak zemine kayıyor. Uçakta bulunan bir pilot kazadan yara almadan kurtuluyor. Uçakta da herhangi bir hasar bulunmuyor. Uçağı toprak zeminden çıkarma çalışmaları sürüyor. Bu çalışmaların sürmesi nedeniyle Diyarbakır Havaalanı’nı geçici olarak uçuşlara kapattık. Uçak bulunduğu yerden alındıktan sonra havaalanı uçuşlara açılacak."
 
 TSK: F-16 KALKIŞ SIRASINDA PİSTTEN ÇIKTI
 
 Genelkurmay Başkanlığı, Diyarbakır’da pist dışına çıkan savaş uçağı ile ilgili açıklama yaptı. Açıklamada, saat 17.27’de, Diyarbakır’da görev uçuşu için kalkış esnasında bir F-16 savaş uçağının pist dışına çıktığını, olayda can kaybı ve hasar meydana gelmediği belirtildi. Açıklamada ayrıca ’Olayla ilgili olarak idari tahkikat başlatılmıştır’ denildi.
 
 DİYARBAKIR, (DHA) 
  