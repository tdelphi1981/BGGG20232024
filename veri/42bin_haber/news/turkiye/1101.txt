Domuz gribi, kuş gribi ile karıştırılınca...
 
 Alanya’da öksürük ve nefes darlığı şikayetiyle 15 gün önce Alanya Devlet Hastanesi’nde tedaviye alınan 46 yaşındaki E.İ., 1 hafta önce Başkent Üniversitesi Alanya Hastanesi’ne sevk edildi. 
 Burada yapılan tetkikler sonucunda üst solunum yolu enfeksiyonu teşhisi konulan hasta, yoğun bakım ünitesinde tedaviye alındı. Hastadan alınan salgı numunesi ise Ankara Refik Saydam Hıfzıssıhha Merkezi’ne gönderildi. Burada yapılan tetkikler sonucunda hastada H1N1 (domuz gribi virüsü) tespit edildi. Yoğun bakım ünitesinde tedavi gören hastanın hayati tehlikesinin olmadığı, Ankara’dan tahlil sonuçlarının gelmesiyle birlikte tedavinin planlanan şekilde sürdüğü belirtildi. 
 'EYVAH KUŞ GİRİBİ' AÇIKLAMASI 
 Alanya’daki yerel bir gazetenin olayı bugün ’Eyvah! Kuş gribi’ başlığıyla yayımlaması paniğe neden olurken, Başkent Üniversitesi Alanya Hastanesi’nden yazılı açıklama yapıldı. Paniği gideren açıklamada, şu bilgilere yer verildi: 
 "Hastanemize farklı yerlerden gelen 2 hasta yatırılarak tetkikleri yapılmıştır. Ayrıca tanıda viral pnömoni düşünülerek viral markerler Hıfzıssıhha tarafından çalışılmıştır. Bu çalışma sonunda bir hastamızda H1N1 tespit edilmiş ve tedavisi planlanmıştır. Hastalarımızda hiçbir şekilde kuş gribi tespit edilmemiş olup, ilgili birimler bu konuda bilgilendirilmiştir." 
 DHA