Cumhurbaşkanı Gül'den "PKK'lılara infaz" yorumu
Cumhurbaşkanı Gül Fransa'da 3 kadının öldürülmesine ilişkin, "İşin aslının öğrenilmesi için birkaç güne ihtiyaç var" dedi. Gül, Uşak Valiliğini ziyareti sırasında basın mensuplarının gündeme ilişkin sorularını yanıtladı.

Bir basın mensubunun Fransa'da 3 kadının öldürülmesi ile ilgili olarak çeşitli yorumlar yapıldığını hatırlatması ve yeni başlayan sürece etkisi olup olmayacağını sorması üzerine Gül, şu anda yapılan değerlendirmelerin tahminlere dayandığını ifade etti.

Gül, "İşin aslının, perde arkasında ne var öğrenilmesi için bir kaç güne ihtiyaç vardır. Bir kaç gün sonra bu işin aslı nedir, nasıl olmuştur, kimler hangi niyetle bu işleri yapmışlardır,
bu bilgileri verirler ilgili kurumlarımız. Ve o zaman biz de işin doğrusunun ne olduğunu görürüz. Ama şu anda ne söylenirse çeşitli tahminlerden öteye geçmez" diye konuştu.

Gül, olayın süreci etkileyip etkilemeyeceğinin yeniden sorulması üzerine de şunları kaydetti:

"Bizim terörü Türkiye'nin gündeminden çıkarmak için kararlığımız ortadadır, ama bu işler zor işlerdir biliyorsunuz. Dünyanın her tarafında da zor işlerdir. Bu kadar çok cana kıymış, bu kadar çok kirli işlere karışmış bir terör örgütüyle mücadele etmek çok kolay da değildir, ama terörü Türkiye'nin gündeminden çıkarmak için bütün yöntemlerin, metotların kullanılması da şüphesizdir ki kaçınılmazdır. O bakımdan bakalım nereye gidecek? İşin aslı nedir? Bunları bir kaç gün geçtikten sonra en doğru şekilde bileceğiz."

Cumhurbaşkanlığı seçimi

"Uşaklılar size büyük ilgi gösterdi. Cumhurbaşkanlığı seçimini de halk yapacak. Aday mısınız?" sorusuna da Gül, "Bakalım" diye yanıt verdi. Gül, Uşak'a uzun bir aradan sonra ziyaret eden ilk cumhurbaşkanı olmaktan duyduğu memnuniyeti ifade etti.

"Birbirimizin kıymetini bilelim"

"Ülkemizin ve birbirimizin kıymetini bilelim" diyen Gül, farklı düşünceler, siyasi görüşler ve gelenekler olabileceğini ancak Türkiye sınırları içerisindeki bütün farklılıkların zenginlik olduğunu, farklılıklara saygı gösterilmesi gerektiğini ifade etti.

Cumhurbaşkanı Gül, "Hepimiz bu ülkenin vatandaşı olduğumuz için, hepimizin bu ülkeyi daha zengin, müreffeh ve huzurlu yapmak için de uğraşmamız lazım. Bunun için de içinde bulunduğumuz, sahip olduğumuz, atalarımızın fedakarlıklarla bize emanet ettiği ülkenin kıymetini bilmemiz gerekir" diye konuştu.