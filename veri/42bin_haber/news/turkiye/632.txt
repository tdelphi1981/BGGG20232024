Öcalan ile sürpriz görüşme
BDP milletvekili Ayla Akat Ata ve bağımsız milletvekili Ahmet Türk, İmralı Cezaevi'ne giderek Abdullah Öcalan ile bir görüşme gerçekleştirdi.(DHA) -- Başbakan Recep Tayyip Erdoğan'ın İmralı'da Abdullah Öcalan ile görüşmelerin sürdüğünü açıklamasından sonra, BDP'nin merak edilen İmralı ziyareti bugün gerçekleşti. 

Dün Ankara'dan İstanbul'a geçen Demokratik Toplum Kongresi Başkanı ve Mardin Bağımsız Milletvekili Ahmet Türk ile avukat kökenli BDP Batman Milletvekili Ayla Akat'ın bugün İstanbul'dan İmralı Adası'na giderek Abdullah Öcalan ile görüştü. 

Öcalan ile görüşmeleri yaklaşık iki saat sürdü. 

Adaya sabah giden Ahmet Türk ile Ayla Akat, öğleden sonra İstanbul'a döndü.

Öcalan'ın "hedef Kürt sorunun çözümü kapsamında silaha ihtiyaç duyulmayacak bir ortamın yaratılması, bu doğrultuda müzakerelere başlandı. Herkes hassas ve dikkatli olsun" dediği belirtiliyor. 

Görüşme sonrasında BDP'liler de bir durum değerlendirmesi yaptı. 

Ancak değerlendirmelerin kısa bir süre daha süreceği ifade ediliyor. Yarın ya da cumartesi günü İmralı'ya giden Ahmet Türk ve Ayla Akat'ın bir basın toplantısı düzenlemeleri ve Öcalan'ın mesajlarını da kamuoyuyla paylaşmaları bekleniyor. 

Görüşmeyi değerlendiren BDP eş Başkanı Selahattin Demirtaş "olumlu geçti, açıklama önümüzdeki günlerde yapılacak" dedi. 

Gazetecilerin "görüşme olmuş mu?" sorularını cevaplayan BDP İstanbul Milletvekili Sırrı Süreyya Önder de, "Evet ajanslara düştü zaten, ne kadar sürdüğünü bilmiyorum" dedi. 

BDP yöneticileri ile PKK'nın Avrupa sorumluları, İmralı'dan gelecek açıklamaların kendilerini bağlayacağını açıklamışlardı. 

20 yıl sonra buluştular

Abdullah Öcalan, 20 yıl sonra Ahmet Türk'le bu kez İmralı'da bir araya geldi. 

Ahmet Türk, DEP Genel Başkanı olduğu 8 Haziran 1993 tarihinde Lübnan'ın Bareliyas kasabasında Abdullah Öcalan'la buluşmuştu. 



PKK'nın ateşkes ilan ettiği açıklanan bu toplantıda Abdullah Öcalan, dönemin DEP Genel Başkanı Ahmet Türk, Irak Kürdistan Yurtseverler Birliği lideri Celal Talabani ve Kürdistan Sosyalist Partisi Genel Sekreteri Kemal Burkay'la birlikte poz vermişti.