Bakanlık'tan özel okullara kılık kıyafet bildirisi
Özel okulların, sonraki öğretim yılı için okul öğrenci kıyafetini belirlemek amacıyla velilerden muvafakat belgesi almaları gerektiği bildirildi. Milli Eğitim Bakanlığı (MEB), özel okullarda öğrenci kıyafetinin nasıl belirleneceğine ilişkin il milli eğitim müdürlüklerine yazı gönderdi.

MEB Özel Öğretim Kurumları Genel Müdürlüğü'nün Müsteşar Emin Zararsız imzalı yazısında, Bakanlığa bağlı tüm resmi ve özel okullarda öğrenim gören öğrencilerin kılık ve kıyafetlerini düzenleyen yönetmeliğin 27 Kasım'da Resmi Gazete'de yayımlanarak yürürlüğe girdiği hatırlatıldı.

Özel Öğretim Kurumları Kanunu'na göre faaliyette bulunan, milletlerarası okullar, yabancı okullar ve azınlık okulları hariç diğer tüm özel okul öncesi, ilkokul, ortaokul ve liselerde öğrenim gören öğrencilerin de ilgili Yönetmeliği hükümlerine tabi olduğunun vurgulandığı yazıda, son günlerde özel okullara ilişkin bazı sivil toplum örgütlerinin yöneticileri tarafından, özel okullarda Yönetmelik hükümlerine aykırı olarak tek tip forma uygulamasına devam edileceği yönünde kamuoyuna yanlış bilgiler verildiği bildirildi.

İllerdeki özel okullarda, öğrenci kılık ve kıyafetlerinde ilgili yönetmelik hükümlerinden farklı uygulamalara gidilmemesi için açıklama yapılmasına ihtiyaç duyulduğu ifade edilen yazıda şunlar kaydedildi:

"Söz konusu Yönetmeliğin 3. maddesinin 2. fıkrasında sadece özel okullara ilişkin farklı uygulama olarak; "... Ancak, velilerin en az yüzde 60'ının muvafakatiyle, Milli Eğitim Bakanlığı'na bağlı özel kurumlara ait okul öncesi, ilkokul, ortaokul ve liselerde 4. maddede yer alan sınırlamalara uyulmak kaydıyla, okul yönetimlerince okul kıyafeti belirlenebilir" hükümlerine yer verilmiştir.

Bu kapsamda, özel okullar, her öğretim yılının sonunda, bir sonraki öğretim yılı için okul öğrenci kıyafetini belirlemek amacıyla öğrenci velilerinden imza muvafakat belgesi alacaklardır. Muvafakat belgelerinin yukarıdaki Yönetmelik hükmü doğrultusunda değerlendirilmesi sonucunda, okul kıyafeti uygulamasına yeter sayıda talep bulunması halinde, belirlenen okul kıyafetine ilişkin karar ve karara esas belgeleri ile birlikte bağlı bulundukları il milli eğitim müdürlüklerine bildirmeleri gerekmektedir."