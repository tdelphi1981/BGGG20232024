1,5 ton altın Atatürk Havalimanı'nda bekliyor
1,5 ton külçe altını bir Afrika ülkesinden Dubai'ye götüren kargo uçağı, Atatürk Havalimanı'na iniş yaptı. 5 gündür uçak alanda bekliyor... 
 Bir Afrika ülkesinden yüklenen 1,5 ton külçe altını Dubai’ye götüreceği belirtilen kargo uçağının yakıt ikmali ve personel değişimi için Atatürk Havalimanı’na 1 Ocak’ta zorunlu iniş yaptığı, halen eksik belgeleri nedeniyle kalkış yapamadığı bildirildi. 
 Bir özel kargo şirketine ait Airbus-A300 F tipi "Adıyaman" adlı TC-ABK kuyruk tescilli kargo uçağı, 1 Ocak Salı günü Atatürk Havalimanı’na yakıt ikmali ve personel değişimi için zorunlu iniş yaptı. 
 Bunun üzerine uçakta denetim yapan Gümrük Muhafaza Müdürlüğü ekipleri, uçakta 1,5 ton külçe altın bulunduğunu, uçağın Dubai’ye gitmek için bir Afrika ülkesinden kalkış yaptığını, ancak gerekli evraklarının eksik olduğunu belirledi. 
 Kapıları mühürlenen uçak Atatürk Havalimanı’nda apronda boş bir alana park edildi. Uçağın başında 4 gündür özel güvenlik ekibi nöbet tutuyor. 
 Uçağın eksik evraklarının tamamlanmasının ardından tekrar hareket edeceği belirtildi.