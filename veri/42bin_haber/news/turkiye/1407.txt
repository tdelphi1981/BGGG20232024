Viranşehir'de olaylı gösteri
 
 Şanlıurfa, Viranşehir’de 5 kişinin gözaltına alındığı gerginlik sırasında BDP Şanlıurfa Milletvekili İbrahim Binici’nin, kalabalığı dağımak için gaz bombası kullanan polislerin üzerine ’Şerefsiz’ diyerek yürüdüğü ve  ’Vururum atanı’ diyerek silah çekme girişiminde bulunduğu  öne sürüldü.
 
 Viranşehir’de, Suriye’deki Kürtler’e destek için düzenlenen etkinlikte PKK lehine slogan atan gruba müdahale eden polisler ile BDP Şanlıurfa Milletvekili İbrahim Binici arasındaki diyalog kameralar tarafından kaydedildi. Görüntülerde müdahale sırasında gazdan kendisi de etkilenen BDP’li Binici’nin, polislerin yanına gelerek, "Ne diye atıyorsunuz. Bekle bekle. Milletvekili olarak buradayım. Hangi şerefsiz attı" dedi. Milletvekili İbrahim Binici’nin "Vururum atanı" dedikten sonra elini beline götürdüğü görüldü.
 
 KIŞANAK’TAN POLİSLERE TEPKİ
 
 Gerginliğin ardından Viranşehir Belediyesi Kültür Merkezi’nde basın toplantısı düzenleyen BDP Genel Başkan Yardımcısı Gültan Kışanak, polislerin müdahalesine tepki gösterdi. Olanların ’kışkırtma’ ve ’faşizan uygulama’ olduğunu ifade eden Kışanak şöyle konuştu:
 
 "İçişleri Bakanlığı bize ’Partiniz gidip bu etkinliği yapabilir’ diyor. Etkinlikte sıkıntı yaşanmayacağı sözüne rağmen bugün burada faşizan bir saldırı ile karşı karşıya kaldık. BDP parlamentoda bulunan 4 partiden biridir. Esad’ın yaptığı saldırıdan beter bir saldırı ile halkın üzerine geldiler. Direkt biz milletvekillerini hedef alarak sıkmaya başladılar. Burada benim şoförüm yaralandı. Başbakan açıkça çıkıp bu saldırıyı bize izah etsin."
 
 DHA