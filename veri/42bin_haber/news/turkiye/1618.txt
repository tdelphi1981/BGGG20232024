Erdoğan'dan ikinci Cilvegözü açıklaması
Başbakan Erdoğan Cilvegözü'ndeki patlamayla ilgili, "Hadise aydınlatıldığında tereddütsüz gereken her adımı atacağız" dedi.(Cnnturk.com) -- Partisindeki grup toplantısında konuşan Erdoğan, Cilvegözü Sınır Kapısı'nda dün yaşanan patlamayı değerlendirdi. 

Erdoğan, "Olayın meydanba geldiği andan itibaren yapılan spekülasyonlar yanlış ve art niyetliydi. Adalet, İçişleri ve Gümrük ve Ticaret Bakanımızı olayla birlikte Hatay'a gönderdik. Olayın mahiyeti ortaya çıktığında arkadaşlarımız gerekli açıklamaları yapacaktır" diye konuştu. 

"Buradan siyasi arayışa girenlerin tavırları insaf ve vicdanla bağdaşmaz" diyen Başbakan, "Suriye'de bu kadar yoğun çatışmaların yaşanırken maalesef Türkiye bu durumdan etkileniyor" ifadesini kullandı. 

Erdoğan sözlerine, "Olayın aydınlığa kavuşması için sabır ve sağduyu ile bekleyeceğiz. Hadise aydınlatıldığında tereddütsüz gereken her adımı atacağız" diye devam etti.

ABD Büyükelçiliği'ne saldırı:
Erdoğan, ABD Büyükelçiliği önünde saldırıyı gerçekleştiren canlı bombanın Avrupa ülkelerinden Türkiye'ye geldiğini hatırlatarak, ''Bu muhabbet nedir? Avrupa ülkeleri ile teröristler arasındaki bu muhabbet nedir? Bu muhabbet daha ne kadar devam edecek?'' diye sordu.

Kılıçdaroğlu'na eleştiriler:
Başbakan konuşmasında CHP lideri Kılıçdaroğlu'na yönelik sert eleştirilerde de bulundu. 

"CHP Genel Başkanı Türkiye hakkında bir karalama kampanyası yürütüyor" diyen Erdoğan sözlerine şöyle devam etti: 

"CHP Genel Başkanı'nın ülkesini karalamak için kullandığı gazetecilerin 4'ü ABD Elçiliği'ne saldıran örgütün üyesidir. DHKP-C'ye Kılıçdaroğlu'nun üye olduğunu duyarsanız şaşırmayın. Adı avukat diye bunlara söz söylenmeyecek mi? Suç işleyen bedelini öder. Biz CHP Genel Başkanı'nın sempatisinin kaynağını merak ediyoruz. Bu muhabbetin kaynağını öğrenmek istiyoruz. CHP Genel Başkanı ciddi bir bocalama yaşıyor."

Engellilere atama müjdesi:
Başbakan Erdoğan, kamuya 8 bin 115 engelli alınacağını, 2012'de engelli sınavına giren üniversite mezunları arasından da öğretmen atanacağını da açıkladı

Başbakan Recep Tayyip Erdoğan, AK Parti TBMM grup toplantısında yaptığı konuşmada, engelli istihdamını 5 kat artırarak toplam 27 bin 224'e çıkardıklarını vurgulayarak, ''2013 yılında 8 bin 115 engelli kardeşimizi kamuda istihdam edeceğiz'' dedi..

Erdoğan, ''Öğretmen yetiştiren yüksek öğretim kurumlarından mezun olan ve 2012'deki engelli sınavına giren adaylar arasından engel durumları ve alanları uygun olanların öğretmen olarak atamalarını gerçekleştireceğiz'' dedi.

Ücretsiz ulaşım müjdesi:
Erdoğan ayrıca şehitlerin ve gazilerin çocukları ile anne babalarının da artık toplu ulaşımdan ücretsiz yararlanacağını açıkladı. Engelliler ve 65 yaş üstü vatandaşlar da ücretsiz seyahat edebilecek.