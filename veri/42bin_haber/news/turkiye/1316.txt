Yemekhaneyi şikayet ettiler, kaçak çıktı
 
 İzmir’in Bornova İlçesi’nde bulunan Ege Üniversitesi Kampüsü içindeki KYK yurdundaki 13 blokta yaklaşık 5 bin öğrenci kalıyor. Bloklardan biri KYK yemekhanesi olarak hizmet veriyor. 
 Ancak yemekhane "Armera Gıda, Taşımacılık, İnşaat, Temizlik, Tekstil, Danışmanlık Petrol ve Madencilik Sanayi ve Ticaret Limited Şirketi’ tarafından işletiliyor. Öğrenciler yemek fiyatlarının yüzde 50 oranında artırılmasına rağmen porsiyonların azaltıldığı gerekçesiyle aylardır "Müşteri değil, öğrenciyiz" sloganıyla eylem yapıyor. 
 Kendilerini Rektörlük binasına zincirlemelerine rağmen sorunları çözülmeyen öğrenciler, Gıda, Tarım ve Hayvancılık İl Müdürlüğü’ne şikayet dilekçesi yazdı. Yetkililer, incelemede yemekhanenin ’işyeri açma ve çalışma ruhsatı’ olmadığını tespit etti. Bu ihbar üzerine Bornova Belediyesi Zabıta Müdürlüğü harekete geçti ve ruhsatsız olan yemekhane için tutanak tuttu. Ruhsat alınmazsa yemekhanenin mühürleneceği belirtildi 
 BAŞBAKAN BURS VE KREDİLERE ZAM YAPTI, MADDİ SIKINTILARI OLMAZ 
 Kredi ve Yurtlar Kurumu İzmir Bölge Müdürü olan Kemalpaşa eski Belediye Başkanı AK Parti’li Yakup Karaca, belediyenin bugüne kadar yemekhaneden ruhsat istemediğini öne sürerek, "Burası ilköğretim ve liselerin kantinleri gibi ruhsatsız işletiliyordu. 
 Sonra gelip ruhsat istediler biz de ’isteyemezsiniz’ demedik. Ruhsat için başvuracağız. Böylece yemekhane daha iyi denetlenmiş olur" dedi. Karaca, yemek fiyatlarının zamlanması konusunda ise "Başbakan burs ve kredilere zam yaptı. Artık öğrencilerin maddi sıkıntısı olmaz, doyarlar" dedi. 
 YURT BİNALARI DA KAÇAK ÇIKTI 
 Bornova Belediyesi, KYK’ya ait olan 1966 yılında yapılmış yurt bloklarının da kaçak olduğunu tespit etti. Karaca, yurt binalarının kaçak olmasıyla ilgili olarak "Üniversiteler eğitim yuvaları. Burası özel imar alanı ve yetki üniversitede" dedi. 
 Bornova Belediyesi ise ilçe sınırları içindeki tüm ilköğretim ve lise kantinlerinin imara uygun olanlarını ruhsatlandırdıklarını, KYK yemekhanesi ve bazı yurt binalarının Gıda, Tarım ve Hayvancılık İl Müdürlüğü’nün ihbarı üzerine kaçak ve ruhsatsız olduğunu tespit ettiklerini açıkladı. 
 Ruhsatsız olduğu tespit edilen yurt binalarının durumunun Encümen’de inceleneceği bildirilirken, ruhsat almaları için kurumların uyarıldığı ve gerekli sürenin verildiği ifade edildi. 
 DHA