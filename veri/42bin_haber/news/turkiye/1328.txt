Cezaevlerinde 'Denetimli Serbestlik' heyecanı
 
 Kocaeli’deki cezaevlerinde yaklaşık 600 kişinin yasadan yararlanacağı belirtilirken, tahliyelerin ancak işlemler tamamlandıktan sonra birkaç gün içinde başlayabileceği kaydedildi.
 
 >>> 15 BİN MAHKUMA TAHLİYE YOLU
 
 İzmit Kandıra Karayolu’nun 20’nci kilometresinde bulunan F Tipi Cezaevi’nin yanındaki Kocaeli Açık Ceza İnfaz Kurumu’ndan da, yasanın onaylandığı açıklanınca tahliyeler beklendi. 
 
 İzinli olarak çıktığı cezaevine geri dönen Murat Önkal, "Ben 5 yıl 3 ay ceza aldım.  Bir sene cezası olan 6 ay burada kalıyordu. Yasanın yürürlüğe girmesiyle 6 ay şartı da kalktı. 
 
 Ben de bu yasadan faydalanacaklar arasındayım. 50 gün sonra tahliye olacağım için çok mutluyum. Yasa bir çok insanı cezaevinden kurtaracak" diyerek sevincini dile getirdi.
 
 SİVAS’TA CEZAEVİNDEN TAHLİYELER BAŞLADI
 
 Denetimli Serbestlik ile ilgili yasanın yürürlüğe girmesiyle birlikte Sivas Açık Ceza İnfaz Kurumu’ndan tahliyeler başladı. Yasayla birlikte Sivas’ta 140’ı erkek 81’i kadın olmak üzere toplam 221 hükümlü tahliye olacak.
 
 Ceza ve Güvenlik Tedbirlerinin İnfazı ile Denetimli Serbestlik ve Yardım Merkezleri ile Koruma Kurulları Kanunu’nda değişiklik yapılmasına dair kanun kapsamında Türkiye genelindeki mahkumlar tahliye edilmeye başlandı. Açık Cezaevi’nde cezasının son 6 ayını kesintisiz olarak geçiren, 1 yıl ve daha az süre cezası kalan iyi halli hükümlüler Sivas’ta da öğlenden sonra işlemlerinin tamamlanmasının ardından Açık Ceza İnfaz Kurumu’ndan tahliye edilmeye başlandı. Tahliye olmanın mutluluğunu yaşayan hükümlüler cezaevi nizamiyesinden dışarı adım atar atmaz, yakınları ile özgürlüğe kavuşmanın mutluluklarını paylaştı. Bazı mahkum yakınları ise tahliye haberinin üzerine saatler öncesinden Açık Ceza İnfaz kurumu önüne gelerek bekledi. Cezaevinden 3 yaşındaki kızı Eylül ile birlikte tahliye olan kadın mahkumlardan Sibel Gül, "İçeride bulunan mahkum arkadaşlarımız var. İnşallah kısa sürede onlar da çıkar. Başbakana çok teşekkür ediyorum. Şu anda mutluluktan şoktayım. Bekliyordum böyle bir tahliye ama işin doğrusu ümidimizi kesmiştik" dedi.
 
 Çeşitli suçlardan hükümlü olan kadın ve erkek mahkumlar da uzun yıllardır cezaevinde yattıklarını, artık hür olmanın mutluluğunu yaşadıklarını belirterek, yasayı düzenleyenlere teşekkür etti.
 
 Kanun kapsamında Sivas Açık Ceza İnfaz Kurumu’ndan 81’i kadın olmak üzere 221 hükümlünün tahliye edileceği belirtildi.
 
 Düzenleme kapsamında Metris Cezaevi’ndeki mahkumların bir kısmı bugün tahliye oldu. Ağır hasta olan mahkumlar cezaevine ait ambulans araçlarıyla tahliye işlemlerinin ardından evlerine bırakıldı. Bazı mahkumlar ise özel araçlarıyla cezaevinden ayrıldı. 3 yıldır mahkum olduğunu ve bugün düzenleme kapsamında tahliye olduğunu söyleyen Avni Sarı, sevinç gözyaşı döktü. 
 
 Cezaevinden çıktığı sırada basın mensuplarının sorularını yanıtlayan Sarı, "3 yıldır felç olarak cezaevinde yatıyorum. Türkiye Cumhuriyeti’nden Allah razı olsun. Tahliye haberini duyunca en çok 3. sınıfa giden kızıma kavuşacağım için çok mutlu oldum. Dünyalar bizim oldu. İçerdekileri de Allah kurtarsın" dedi.
 
 "AİLEMİN TAHLİYE OLDUĞUMDAN HABERİ YOK"
 
 Düzenlemeden faydalanan bir başka mahkum ise, "Evime kavuşuyorum. 5 yıldır cezaevindeyim. Tahliye haberini duyunca dünyalar benim oldu. Evdekilerin tahliye olduğumdan haberleri yok. Onlar için sürpriz olacak" diye konuştu.
 
 Söz konusu düzenleme kapsamında Metris Cezaevi’nde bugün 13 mahkumun tahliye edildiği, Adli Tıp Kurumu’ndan gelecek rapor doğrultusunda tahliyelerin yarın da devam edeceği öğrenildi.
 
 ELAZIĞ’DA 154 MAHKUM TAHLİYE EDİLDİ
 
 Elazığ Açık Ceza İnfaz Kurumu’ndan akşam saatlerinde tahliyeler başladı. Elazığ’da yasanın yürürlüğü girmesiyle 154 mahkumun tahliye edildiği belirtildi.
 
 Denetimli Serbestlik Yasası’nın Cumhurbaşkanı Abdullah Gül’ın onaylamasının ardından cezaevlerinde hakaret, yaralama, tehdit gibi suçluların aralarında bulunduğu 1.5 yılın altında cezaları kalan mahkumların tahliyelerine başlandı.
 
 Elazığ’da yasa kapsamında 154 hükümlünün tahliye edileceği belirtilirken, bugün dosyaları tamamlanan mahkumların tahliyelerine akşam saatlerinde başlandı. Cezaevi önünde yakınları tarafından karşılanan tahliye edilen hükümlüler, büyük mutluluk yaşadıklarını dile getirdi.
 
 DHA