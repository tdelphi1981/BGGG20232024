Polislik için boy şartı düzenlemesi
Emniyet Teşkilatı Sağlık Şartları Yönetmeliği'nde yapılan değişiklikle Güvenlik Bilimleri Fakültesi ile Polis Meslek Eğitim Merkezlerine ve Polis Meslek Yüksek Okulu ön lisans programına alınacak kadın öğrencilerin boy şartı 162 santimetre olarak belirlendi 
 Emniyet Genel Müdürlüğü'ne bağlı eğitim öğretim kurumlarına alınacak öğrencilerde, Emniyet Teşkilatı'na ilk atamalarda, öğrencilikte veya memuriyette hastalanma durumlarında, malullük, vazife malullüğünde, idari polisliğe geçişlerde, hizmet sınıfı değişikliklerinde ve atamalarda aranacak sağlık şartlarına ilişkin esas ve usulleri düzenleyen “Emniyet Teşkilatı Sağlık Şartları Yönetmeliğinde Değişiklik Yapılmasına Dair Yönetmelik” Resmi Gazete'nin bugünkü sayısında yayımlanarak yürürlüğe girdi.
 
 Buna göre, Güvenlik Bilimleri Fakültesi ile fakülte ve yüksekokul lisans programlarına, Polis Meslek Eğitim Merkezlerine ve Polis Meslek Yüksek Okulu ön lisans programına alınacak öğrencilerin boy şartı erkeklerde değişmezken, kadınlarda 165 santimetreden 162 santimetreye düşürüldü.
 
 Polis Koleji'ne alınacak öğrencilerde ise “bedensel ve hormonal gelişim devam ettiğinden” boy sınırı, 13 yaş erkelerde 139'dan 142 santimetreye, kızlarda 144'den 147 santimetreye; 14 yaş erkeklerde 144'ten 145 santimetreye, kızlarda 147'den 154 santimetreye; 15 yaş erkeklerde 151 santimetre sınırı değişmezken, kızlarda 157 santimetreye çıkarıldı. 16 yaş erkeklerde ve kızlarda 156 santimetre olan boy sınırı, 160 santimetreye yükseltildi.
 
 Yönetmelikle göz sorunlarına ilişkin, “Göze ait hiçbir operasyon ve lazer müdahalesi geçirmemiş olacaktır” ve “Refraktif cerrahi ile yapılan her türlü düzeltme girişe engel teşkil eder” ibareleri kaldırıldı.
 
 Polis Koleji'ne girişte yeni kriterler
 
 Öte yandan Polis Koleji'ne alınacak aday öğrencilerle ilgili usul ve esasları düzenleyen “Polis Koleji'ne Giriş Yönetmeliği” de Resmi Gazete'nin bugünkü sayısında yayımlanarak yürürlüğe girdi.
 
 Buna göre, Polis Koleji'ne başvuracaklarda alkol ve kumar alışkanlığı bulunmamak, uyuşturucu veya psikotrop maddeleri hiç kullanmamış olmak, fuhuş ve fuhşa aracılık suçlarıyla genel ahlaka aykırı oyun, temsil, film, video band, teyp kaseti, VCD, şarkı sözü ve teknolojinin gelişimiyle ortaya çıkan zararlı yayın, yayım ve benzeri işlerde çalışmamış veya bu işler nedeniyle hüküm giymemiş olmak şartları aranacak.
 
 Bu sayılan suçların herhangi birinin uzlaşma yoluyla sonuçlandırılması, mahkemece hükmün açıklanmasının geri bırakılmasına karar verilmesi ya da başka bir tedbire çevrilmesi de Polis Koleji'ne girmeye engel teşkil edecek.
 
 Koleje başvurularda anarşi ve terör eylemleriyle bu tür toplantı, yürüyüş ve mitinglere karışmamış, desteklememiş ve katılmamış olmak kriterleri de aranacak. 
 AA