Silahla marketi bastı, 1 paket sigara gasp etti
 
 Osmangazi İlçesi Çakırhamam Mahallesi’nde 2007 yılında bir otobüs firmasına ait bilet satış gişesine tabancayla giren Mesut T., görevliyi etkisiz hale getirdikten sonra kasada bulunan 550 lira ile çalışanlara ait cep telefonunu gasp etti. 
 Polisin yaptığı araştırmada kimliği belirlenen T., İstanbul’da yakalandı. ’Silahlı soygun yapmak’ suçundan yargılanıp hüküm giyen ve Eskişehir’de cezaevinde 6 yıl yatan Mesut T., 4 ay önce cezaevinden çıktı. 
 Bursa’ya dönen Mesut T., geçen çarşamba gecesi saat 21.00 sıralarında merkez Yıldırım İlçesi Karağaç Mahallesi’nde bulunan markete geldi. Şüpheli, burada kasiyer Ç.A.’ya tabanca çekerek paraları vermesini istedi. Kasada para olmadığını öğrenen şüpheli, bu kez bir paket sigara alarak olay yerinden uzaklaştı. 
 İhbarın ardından polisin yakalamaya çalıştığı şüpheli, dün sabah Emniyet Müdürlüğü’ne silahı ile gelip teslim oldu. Gözaltına alınan Tütüncü, ’silahlı gasp suçundan’ çıkartıldığı nöbetci mahkemece tutuklandı. 
 DHA