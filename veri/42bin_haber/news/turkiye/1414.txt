Polis memuru intihar etti
Bilecik Emniyet Müdürlüğü'nde görevli polis memuru, beylik tabancası ile intihar etti. 
Bilecik Emniyet Müdürlüğü Bölge Trafik Şubesi'nde görev yapan polis memuru M.A (30), beylik tabancasını alarak evinden sinirli bir şekilde ayrıldı. Eşi, arkadaşlarını arayarak, "M. evden sinirli bir şekilde çıktı, kendine bir şey yapmasından korkuyorum" dedi. Bunun üzerine polis memurları hemen M.A'yı aramaya başladılar. 
Cep telefonunu kapatan M.A, 11 EE 681 plakalı arabasıyla Bilecik'ten Adapazarı istikametine doğru yola çıktı. Osmaneli'nin İçmeceler mevkiine gelen M.A, aracı yol kenarına çekerek, beylik tabancasını çıkarıp başına dayadı ve tetiğe bastı. M.A'nın peşine düşen mesai arkadaşları, aracı ve meslektaşlarının cansız bedenini yol ortasında buldular. 
Kızının çorapları yanındaydı 
Olay yerine gelen Jandarma ekiplerinin araştırmasından sonra M.A'nın cesedi Bilecik Devler Hastanesi morguna kaldırıldı. Bu sırada, yan koltukta duran bir çift çorap görenleri duygulandırdı. Çorapların, M.A'nın 2 aylık kızına ait olduğu ve yanında taşıdığı öğrenildi.