Yanlış tedavi hayatını kararttı
 
 Büşra şimdi 18 yaşında bir lise öğrencisi. Kol ve bacaklarını kaybettiğinde ise 16 yaşındaydı. Romatizma tedavisi için yattığı hastaneden kolları ve bacakları olmadan çıkan Büşra Akbaş’ın hastanenin 3 doktoru ve Sağlık Bakanlığı aleyhine açtığı tazminat davasının 8 inci duruşması Anadolu 14. Asliye Hukuk Mahkemesi’nde görüldü. 
 RAPOR GELMEDİ 
  
 Duruşmaya Büşra Akbaş, Büşra’nın annesi Handan Akbaş ve taraf avukatları katıldı. Ailenin doktor ihmali ve hatası olduğu iddiasını değerlendiren 14. Asliye Hukuk Mahkemesi, konuya ilişkin Adli Tıp Kurumu’ndan yaklaşık 10 ay önce rapor istedi. Ancak rapor 10 aydır mahkemeye ulaşmadığı için duruşma ertelendi. 
 KOLLARINDAN VE BACAKLARINDAN OLDU
  
 16 yaşındayken yattığı bir hastanedeki tedavisi sırasında kullandığı ilaçların yan etkisi nedeniyle vücudunda bezeler çıktığı iddia edilen Büşra Akbaş ve yakınlarının anlatımlarına göre kol ve bacakların kesilmesine neden olan süreç, hastanede düşük dozda radyasyon verilip taburcu edilmesiyle başladı. 
 Görmediği, el ve ayaklarını hissetmediği belirtilen genç kız, bu kez özel bir hastaneye sevk edildi. 11 günlük bu süreç sonunda kangren olduğu anlaşıldı. 
 Hastanede konunun uzmanı doktor olmadığı için muayene dahi edilmediği iddia edilen genç kızın kol ve bacakları ailenin kararıyla götürüldüğü Ankara GATA’da yapılan bir operasyonla kesildi. 
 Bir kolun dirsek altından, diğer kolun bilekten, iki bacağın ise dizaltlarından kaybıyla sonuçlanan süreç ailenin anlatımıyla toplam 20 gün sürdü. 
 5 MİLYON LİRALIK TAZMİNAT
  
 Aile, her iki hastanenin üç doktoru ve Sağlık Bakanlığı aleyhine Anadolu 14. Asliye Hukuk Mahkemesi ve 5. İdari Mahkemesi’ne başvurarak 5 milyon liralık tazminat davası açtı. 300 gündür beklenen Adli Tıp Raporunun sonucu ikinci bir davaya bu kez ceza davasına dönüşebilecek. 
 "HEDEFLERİM VAR, KOŞMAK İSTİYORUM" 
  
 Başka bir çare kalmadığı için kollarını ve bacaklarını kestirmek zorunda kaldığını ifade eden Büşra, "Olayın ardından hemen dava açtım. Bu 8. duruşma, hâlâ gelecek raporu bekliyorum, artık gelmesi lazım" diye konuştu. 
 Lise son sınıf öğrencisi olduğunu söyleyen Akbaş, okul hayatına devam ettiğini ve üniversite sınavlarına hazırlandığını ve derslerinin iyi olduğunu kaydetti. Büşra, "Hedeflerim var, koşmak istiyorum" dedi. 
 Arzu KAYA / İstanbul, (DHA)