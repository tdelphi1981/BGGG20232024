Deniz Feneri davası başladı
Almanya'daki Deniz Feneri e.V. bağlantılı soruşturma sonucunda 20 sanık hakkında açılan davanın görülmesine başlandı. İstanbul 6. Ağır Ceza Mahkemesi tarafından, İstanbul Adalet Sarayı'ndaki büyük salonda yapılan duruşmaya, aralarında Zahid Akman, Zekeriya Karaman, Mustafa Çelik'in de bulunduğu 14 tutuksuz sanık ile müştekiler CHP Milletvekili Mahmut Tanal, avukat Zeynel Öztürk ve tarafların avukatları katıldı. Diğer 6 tutuksuz sanık ise duruşmaya gelmedi.

Sanık ve avukatların yoklamasının yapıldığı duruşmada söz alan müşteki Mahmut Tanal ile sanık avukatlarından Ersan Şen arasında müdahillik konusunda kısa süreli tartışma yaşandı.

Müştekiler Mahmut Tanal ve Zeynel Öztürk, tekrar söz alarak, davaya katılma talebinde bulunduklarını söyledi.

Duruşmada daha sonra sanıkların kimlik tespitine geçildi. Sanık Zahid Akman, evli ve 5 çocuk babası olduğunu belirterek, yayıncılık yaptığını, aylık gelirinin 25 bin lira olduğunu ifade etti. Zekeriya Karaman, evli ve 3 çocuk babası olduğunu belirterek, yöneticilik yaptığını, aylık gelirinin 40 bin lira olduğunu dile getirdi. Mustafa Çelik, evli ve 3 çocuk babası olduğunu söyleyerek, ticaretle uğraştığını, aylık gelirinin 20 bin lira olduğunu kaydetti.

CHP Milletvekilleri İlhan Cihaner, Kadir Gökmen Öğüt, Ömer Süha Aldan, Ali Özgündüz ile sanık yakınlarının izlediği duruşma, müdahillik talebinde bulunan avukatların taleplerinin alınmasıyla devam ediyor.

İddianameden

Ankara Cumhuriyet Başsavcılığı'nca hazırlanan iddianamede, 20 sanığa "özel belgede sahtecilik", "kamu görevlisinin sahtecilik suçuna iştiraki" ve "hizmet nedeniyle güveni kötüye kullanma" suçlamaları yöneltildi, 25 şüpheli hakkında ise "ek takipsizlik kararı" verildi.

Hazırlanan iddianame, Ankara 3. Ağır Ceza Mahkemesi tarafından kabul edildi ancak suçlama konusu eylemlere ilişkin yargılama yerinin İstanbul olduğuna kanaat getirilerek, "yetkisizlik" kararıyla dava dosyası, görevli ve yetkili İstanbul Ağır Ceza Mahkemesi'ne gönderildi.

Dosyaya bakmakla görevlendirilen İstanbul 6. Ağır Ceza Mahkemesi de Ankara Ağır Ceza Mahkemesi'nin "yetkisizlik" kararını yerinde bularak, davanın kendi mahkemelerinde görülmesine karar verdi.

CHP'liler açıklama yaptı

Duruşma öncesinde CHP'liler, adliye önünde toplanarak "Deniz Feneri davasını söndürmeyeceğiz" yazılı pankart açtı. Burada basın açıklaması yapan Tezcan, davaya konu olan olayın "yüz yılın yolsuzluğu olduğunu" öne sürerek, şunları söyledi:

"Tarihin en büyük yolsuzluğuna imza atılmıştır. Bugün burada bütün engellemelere rağmen davanın bu noktaya gelebilmesi ne yazık ki bizlerin içini ferahlatacak noktada değildir. Çünkü bugün burada olması gereken sanıkların çoğu, bu davada bulunmamaktadır. Bu davanın sanıkları sadece bugün mahkemeye çıkarılanlar değildir. Alman yetkilileri ülkelerinde davayı sürdürürken, 'Bu işin  asli failleri burada değildir. Türkiye'dedir' dediler."

Bu davaları adalet anlayışıyla soruşturan savcıların, baskılara maruz kaldığını iddia eden Tezcan, "Davayı namusuyla savunan savcılar, sanık durumuna düştüler. Mahkeme önünde yargılanmak durumunda kaldılar. Görevden el çektirildiler" diye konuştu.

Bülent Tezcan, davanın üstünün örtüldüğünü de ileri sürerek, "Ama bunu büyük bir cesaretle söylüyoruz. Başından beri bu davaya, soruşturmaya sahip çıkan yurtseverler, milletvekilleri, aydınlar ve Türk halkı bu yolsuzluğun arkasını bırakmayacak" ifadelerini kullandı.

CHP'li Milletvekilleri Kadir Gökmen Öğüt, İlhan Cihaner ve Mahmut Tanal'ın katıldığı açıklamanın ardından, gruptakiler bir süre daha slogan attıktan sonra dağıldı.