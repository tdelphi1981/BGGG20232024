"Özel iletişim vergisi kaldırılsın" önerisi
Meclis İnternet Araştırma Komisyonu raporunu tamamladı. Meclis Başkanlığı'na sunulan raporun öneriler bölümünde bilgiye erişimin ve internetin Anayasa'da temel hak olarak düzenlenmesi gerektiği belirtildi. Raporda, bilişim sektörünün potansiyelinin harekete geçirilmesi, tek bir elden koordine edilmesi amacıyla bilişim bakanlığı kurulabileceği belirtiliyor. 

Sözkonusu bakanlığın, özellikle kişisel verilerin korunması, bilgi güvenliğinin sağlanması konusunda etkin görevler üstlenebileceği ifade edildi.

Bilişim suçlarına da değinilen raporda, bilişim, elektronik haberleşme ve siber suçlar alanında ihtisas sahibi hakim ve savcıların yetiştirilmesinin sağlanması ve bu alanlarda ihtisas mahkemeleri kurulması önerildi. 

Raporda ayrıca, özel iletişim vergisinde mobil ve sabit ayrımının kaldırılması, kademeli olarak indirime gidilmesi ve özel iletişim vergisinin tamamen kaldırılması önerildi.  

Raporda, "internet yayıncılığı çalışanlarının basın çalışanı sayılabilmesini teminen, basın kanununu kapsamına alınmalı" tavsiyesinde de bulunuldu.