İşte öldürülen terörist sayısı
 
 Genelkurmay Başkanlığı, Anadolu Ajansı'nın, geçen yıl terörle mücadele kapsamında yapılan hava destekli operasyonlar, etkisiz hale getirilen teröristlerin sayısı ve ele geçirilen mühimmat miktarıyla ilgili sorularını cevaplandırdı. Buna göre, geçen yıl İl İdaresi Kanunu çerçevesinde valilik oluru ile yurt içindeki terörle mücadele operasyonlarının 75'inde hava unsurları da kullanıldı.
  
 Hükümet tezkeresi kapsamında Irak'ın kuzeyinden Türkiye'ye yönelik terör tehdidi ve saldırıları bertaraf etmek, terör örgütünün tertip ve düzenini bozmak ve faaliyetlerini etkisiz kılmak için düzenlenen 86 hava harekatında da bölücü terör örgütüne ait 426 hedef vuruldu.
  
 Güvenlik güçlerinin mücadelesi sonucu yurt içinde 560 teröristin ölü ele geçirildiği 2012 yılında, 24 terörist yaralı, 72 terörist de sağ olarak yakalandı. Teslim olan terör örgütü üyeleriyle etkisiz hale getirilen terörist sayısı 698 oldu.
  
 Çeşitli kaynaklardan teyit edilen istihbaratlar sayesinde yurt dışında yapılan operasyonlarda 413'ü ölü, 304'ü yaralı olmak üzere 717 terörist etkisiz kılındı. Geçen yıl yurt dışından güvenlik güçlerine 143 terörist teslim olurken yurt dışında toplam 860 terörist etkisiz hale getirildi.
  
 Geçen yıl yurt içi ve yurt dışında etkisiz hale getirilen toplam terörist sayısı bin 558 olurken, terörle mücadele kapsamında, 3 havan, 420 uzun namlulu silah, 51 tabanca, 8 uçaksavar, 38 roketatar, 221 roketatar mühimmatı, 764 el bombası, 280 havan mühimmatı, 48 bin muhtelif mühimmat ile 3 bin 350 kilogram patlayıcı madde ele geçirildi.
 
  