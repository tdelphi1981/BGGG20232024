İstanbul'da tren yolu kullananlar dikkat!
İstanbul’da banliyö tren hatlarının yüzeysel metroya dönüştürülmesi çalışmaları nedeniyle Kazlıçeşme-Halkalı arasında seferlere ara verildi. Uygulamadan haberdar olmayan vatandaşlar istasyonlara geldiğinde büyük şaşkınlık yaşadı. 

Banliyö tren hatlarının yüzeysel metroya dönüştürülmesi çalışmaları kapsamında Kazlıçeşme - Halkalı istasyonları arasında yapılan seferler durduruldu.

Uygulamadan haberi olmayan vatandaşlar işlerine gidebilmek için sabah erken saatlerde tren istasyonlarına geldi. 

İstasyon görevlilerinin kendi imkanlarıyla hazırladığı ve tren seferlerinin iptal edildiğini belirten yazıları gören vatandaşlar büyük şaşkınlık yaşadı. Seferlerin iptalinden haberi olan ancak otobüs seferlerinin hangi güzergahtan yapıldığını bilmeyen vatandaşlar da soluğu tren istasyonlarında aldı. Güvenlik görevlilerinden bilgi alan vatandaşlar işlerine gidebilmek için otobüslere yöneldi.

Bazı vatandaşlar uygulamaya tepki gösterdi. Zeytinburnu Tren İstasyonu’na gelen bazı vatandaşlar otobüslerin sahil yolundan geçtiğini öğrenince "Biz sahile nasıl gideceğiz. Vatandaşın anasını ağlattılar" şeklinde tepki gösterdi. Her gün işine trenle gittiğini söyleyen bir vatandaş ise "Artık Yedikule’ye yürüyüp oradan otobüslere binecekmişiz. Her sabah trenle işime gidiyordum" şeklinde konuştu.

TCDD tarafından yapılan yazılı açıklamada vatandaşların ulaşımını sağlamak amacıyla ilk etapta Halkalı-Küçükçekmece arasında 15 otobüsle günlük 105 sefer, Küçükçekmece-Yenikapı arasında ise 40 körüklü otobüs ile günlük 200 sefer yapılacağı belirtildi. 

TCDD, Yedikule-Sirkeci arasında ise banliyö trenlerinin çalışmaya devam edeceğini duyurdu. Yedikule-Sirkeci arasında 15 dakikada bir tren çalışacak.