Taner Yıldız'dan "uçak" açıklaması
Enerji ve Tabii Kaynaklar Bakanı Taner Yıldız, uçağının Erbil'e inişine Irak hükümeti tarafından izin verilmemesinin ardından ortaya atılan "Uçağının ABD tarafından indirilmediği iddiası"na ilişkin, "Bir gazetenin doğru dürüst yazmadığı konuyla alakalı böyle bir spekülasyon yapmak doğru değil. Bu devlet işi, ciddi bir iştir. Biz ABD yetkilileriyle görüşüyoruz. Böyle bir konu zaten söz konusu değil" dedi. Kentteki temaslarının ardından Gaziantep Üniversitesi (GAÜN) Camisi'nde cuma namazı kılan Bakan Yıldız, çıkışta bir gazetecinin, "Bir gazetenin haberine göre, Erbil'e uçağının ABD tarafından indirilmediği" yönündeki iddiayı hatırlatması üzerine açıklama yaptı. 

Yıldız, "Bir tane gazetenin doğru dürüst yazmadığı konuyla alakalı böyle bir spekülasyon yapmak doğru değil. Bu devlet işi, ciddi bir iştir. O açıdan biz ABD yetkilileriyle zaten görüşüyoruz. Böyle bir konu zaten söz konusu değil" diye konuştu. 

Bakan Yıldız, "Enerji Bakanlığı'nın bütçesi" hakkındaki soru üzerine de şunları kaydetti:

"Enerji ve Tabii Kaynaklar Bakanlığı'nın bir merkez idari kısmının bütçesi vardır. Bağlı ilgili ve ilişkili kuruluşların bütçesi de farklıdır. Bizim yaklaşık 28 tane genel müdürlükte yürüttüğümüz çalışmalarda ayrılan bütçe 4 milyar TL civarındadır. O açıdan öyle bir karşılaştırma yapmak olmaz. Dediğim gibi merkez idari kısmın bütçesi tabii ki sınırlıdır."