Ayşe'yi ABD'den gelen ilik kurtardı
 
 Aksaray’da 7 yıl önce lösemi teşhisi konulan Ayşe Tay, Ankara Dışkapı Çocuk Onkoloji Hastanesi’ne sevk edildi. Doktorların ilik nakli yapılması gerektiğini söylemeleri üzerine Ayşe Tay, 6 ay önce Akdeniz Üniversitesi (AÜ) Hastanesi’ne sevk edildi. 
 AÜ Tıp Fakültesi Çocuk Hemotoloji- Onkoloji Bölümü’nde tedaviye alınan Ayşe Tay’a kemik iliği bulunabilmesi için 3 kardeşi ve yakınlarına tarama yapılmasına karşın uygun verici bulunamadı. 
 Bunun üzerine Ulusal Kemik İliği Bankası aracılığı ile yurt içi ve yurt dışındaki ilik bankalarında tarama yapıldı. 
 ABD’den 3 ay önce gelen müjdeli haber tükenen ümitleri canlandırdı. Doku grubu tam uyan ABD’li bağışçıdan alınan kemik iliği, Antalya’ya getirildi. ABD’den getirilen ilik, Doç. Dr. Alphan Küpesiz ve Uzm Dr. Funda Tayfun tarafından Ayşe Tay’a başarıyla nakledildi. 
 Kendisini oldukça iyi hissettiğini söyleyen Güzelyurt Atatürk İlk Öğretim Okulu öğrencisi Ayşe Tay, "Hastalığım nedeniyle 3’üncü sınıfta ara vermek zorunda kaldığım okuluma kavuşacağım günleri sabırsızlıkla bekliyorum" dedi. 
 Mutluluklarını ve memnuniyet duygularını ifade edecek kelime bulmakta zorlandıklarını söyleyen anne Ayfer Tay, nakli gerçekleştiren doktorlara ve emeği geçen sağlık görevlileri ile ABD’li gönüllü bağışçıya teşekkür etti. 
 ENFEKSİYONA DİKKAT 
 "Nakil işleminin ardından iliğin yerleşme süreci büyük önem taşıyor" diyen doktorları, bu sürecin ardından en az 2 yıl hastanın enfeksiyonlar ve tedavi ilişikli komplikasyonlar yönünden çok yakından takip edileceğini söyledi. 
 DHA