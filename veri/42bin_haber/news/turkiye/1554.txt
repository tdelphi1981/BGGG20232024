4. Yargı Paketi Bakanlar Kurulu yolunda
Başbakan Yardımcısı Bülent Arınç, 4. Yargı Paketi'nin pazartesi günkü Bakanlar Kurulu'nda görüşülebileceğini söyledi. Başbakan Yardımcısı Bülent Arınç, tutukluluk süreleriyle ilgili, "(Yargı) 4 yılı 5 yılı bulmuş tutukluların sürelerine bundan sonra çok daha dikkat eder ve eğer mümkünse tutuksuz yargılanmaları için gerekli kararları alır; isteğimiz budur" dedi.

Arınç, Çukurambar'da bir kafenin açılışında gazetecilerin sorularını yanıtladı.

"Saygın kişiler tutuksuz yargılansın açıklamanız oldu. O saygın kişilerin kapsamı kimler?" sorusu üzerine Arınç, "Ben 'saygın kişiler tutuksuz yargılansın' diye tek bir cümle kullanmadım" dedi.

Toplumda saygın olan, olmayan diye bir ayrım yapılmasının doğru olmadığını vurgulayan Arınç, evrensel bir hukuk prensibini ortaya koyduğunu belirtti. 

Ceza Muhakemesi Kanunu'nda da ceza yargılamasında da tutuksuz yargılamanın esas olduğuna işaret eden Arınç, tutuklu yargılamanın istisnai olduğunu belirtti.

Kanunun kimlerin tutuklu yargılanacağını sebepleriyle ortaya koyduğunu ifade eden Arınç, bu sebeplerin ortadan kalktığı farz edildiğinde kişinin tahliye edilmesi gerektiğini söyledi.

Arınç, şöyle konuştu: "Ben tutuklu, tutuksuz yargılanan hiç kimseyi saygın olan saygın olmayan diye ayrıma tabi tutmam. Bu doğru bir davranış olmaz. Yalnız saygın kişiler
anlamına gelebilecek olan şunu Sayın Başbakanımız da başkaları da konuşuyor. Diyelim ki bürokraside önemli noktalarda görev yapmış insanlar ister sivil, ister asker bürokrasisi olsun üniversitelerde rektörlük, profesörlük noktasında görev yapmış insanlar, gazeteciler... 

Yani toplumda belli bir yeri görevi ifa etmiş olan insanların yargılanmasında da bu prensibe mutlaka dikkat edilmelidir diye söylemiştim. Ben bunları bugün konuşmuyorum. Notlarıma baktım 2011 yılının 7. ayından itibaren televizyonlardaki pek çok programlarda uzun tutukluluk sürelerinin cezaya dönüşmemesi gerektiğini bundan insanların mağdur olmaması gerektiğini ifade etmiştim. 

Demek ki 1,5 yıldan bu yana ben bu düşüncelerimi yeri geldiğinde söylemeye çalışıyorum. İnşallah umarım ki yargı savcısıyla hakimiyle bu konularda daha duyarlı olur. Daha dikkatli olur. 4 yılı 5 yılı bulmuş tutukluların sürelerine bundan sonra çok daha dikkat eder ve eğer mümkünse tutuksuz yargılanmaları için gerekli kararları alır; isteğimiz budur. Yargının işine karışmak değil, ama yargıyı bu konuda uyarmak vazifemizi yerine getirmeye çalışıyoruz."

"Özgürlükler esastır"

Özgürlüklerin esas olduğunu, özgürlük alanları genişletildiği zaman çok güzel şeyler olabildiğini ifade eden Arınç, çıkarılan son yasalarla bazı konuların gündeme getirildiğini hatırlattı.

Dün tutuklu yargılanan emekli Orgeneral Ergin Saygun'un ciddi ameliyat geçirdiğini, mevcut hastalıklarına bu yeni durum da eklenince adli tıp kurumunun raporuyla tutuklu kalmasının hayati tehlikeyi arttıracağı kararı verildiğinin ve bunun üzerine tahliye edildiğini anımsatan Arınç, "Ben bu tahliyeden dolayı hakikaten memnuniyet duydum. Çünkü ciddi rahatsızlıkları bulunan bir kişinin cezaevinde tutukluyken tedavisinin yapılmasında zorlukları olabilir. Ailesiyle ilişkisi olmadığı için bu zorluklara başka şeyler de eklenebilir. Oysa şimdi tahliyesinin yapılmış olması kendisini, ailesini ve toplumu daha çok rahat ettirdi ve daha çok sevindirdi" dedi.

4. yargı paketi

Adalet Bakanlığı'nın çalışmasını tamamlaması durumunda 4. yargı paketinin pazartesi günkü bakanlar kurulunda görüşülmesini beklendiğini bildiren Arınç, ileriki haftalarda bu düzenlemelerin de meclisten geçirilmesinin ön görüldüğünü söyledi.

Arınç, Türkiye'nin rahatlama ortamıyla önündeki engelleri daha büyük adımlarla açtığına işaret etti.