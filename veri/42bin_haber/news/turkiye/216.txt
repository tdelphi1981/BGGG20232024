"Silah bırakan terörist gidebilir!"
Başbakan Recep Tayyip Erdoğan, Pakistan ziyareti dönüşünde uçakta bulunan gazetecilere gündeme dair çok önemli açıklamalar yaptı. Erdoğan, ‘silahların susması halinde’ değil, Kandil ve Mahmur’da bulunan PKK’lı teröristlerin silah bırakmaları halinde başka ülkelere gidebileceklerini söyledi. Başbakan Recep Tayyip Erdoğan, Pakistan dönüşü uçakta gazetecilere konuştu. İsrail-Hamas arasında ilan ateşkese ilişkin etkin politikayı Türkiye, Mısır ve Katar’ın yürüttüğünü belirterek, ABD Başkanı Barack Obama’dan daha adil bir yaklaşım beklediklerini söyledi. 

“Temennimiz İsrail’in ateşkese uymasıdır. İsrail bozmamalıdır. Hamas’ın ateşkesi bozacağına inanmıyorum” diyen Erdoğan, Gazze’ye ne zaman gideceğinin sorulması üzerine, “Tarihler açıklanmaz. Gazze’ye ansızın gidebilirim” dedi.

Erdoğan’ın açıklamalarından satır başlıkları şöyle:

İran savunuyor ama: 

İran Suriye’yi kararlı bir şekilde savunmaktan çok, inanmadan savunuyor. Esad’ın yanında konuşlanmış durumda, geri adım atmıyor. Elimiz kolumuz bağlı kalamayız. İslam dünyası kendi göbeğini kesmeli.

D-8 inceleyecek

D-8 ülkeleri adına Pakistan ve Endonezya’nın Suriye için çalışma yapacak. Her iki ülkenin Dışişleri bakanları 15 gün içinde Suriye’ye gidecek ve Esad’la görüşüp Türkiye’de kampları inceleyecekler.

Mısır ve Katar: 

İsrail ile Hamas arasında ilan edilen ateşkesle ilgili süreçte en etkin politikayı Türkiye, Mısır ve Katar yürüttü. Ateşkes görüşmeleri Mısır öncülüğünde yürütülsün diye kararlaştırdık. Halid Meşal’in de devreye alınması ile dörtlü ayak oluştu. Ateşkesin bir an önce başlaması gayretindeydik. Clinton’ın İsrail’e gelişine kadar bir adım atılamadı. Mısır ziyaretinin gizli tutulması bunu gösterdi. Sadece ateşkese yönelik sinyaller geldi.

Ansızın gidebilirim: 

Başbakan Erdoğan, Gazze’ye ne zaman gideceğinin sorulması üzerine, “Tarihler açıklanmaz” dedi. Bu yöndeki ısrarlı sorular üzerine Erdoğan, “Gazze’ye ansızın gidebilirim” şeklinde konuştu.

‘Adam gibi ölelim’: 

Erdoğan, Gazze’ye destek için söylediği “Öleceksek adam gibi ölelim” sözünün ne anlama geldiğinin sorulması üzerine, “Hayat şöyle böyle geçiyor. Önemli olan bir davanın mücadelesini vererek ölebilmek” ifadelerini kullandı.

Silahlar bırakılmalı:

Erdoğan, açlık grevlerinin sona ermesinde Öcalan’ın da rolünün olduğu ve muhtemel bir ateşkes için devreye gireceği yönündeki iddiaların sorulması üzerine şöyle konuştu: “Silahların susturulması çözüm değil, silahın bırakılması lazım. Silah teröristin elinde duruyorsa bu çözüm degildir. Vakti saati geldiğinde silahlar yeniden patlayabilir. ‘Biz farklı ülkelere gidebiliriz’ derlerse olabilir. Örgütün önemli bir kısmı Kandil ve Mahmur’da bulunuyor. Bunlar farklı ülkelere gitmek isterse gidebilir.”

Halk ‘başkanlık’ diyor

Halk yüzde 40’ın üzerinde başkanlık sistemine olumlu bakıyor. Dünyadaki başkanlık sistemlerinin iyi araştırılıp, geleneklerimize göre yeni bir sistem ortaya koymamız lazım. Böyle birşey olsun demiyorum ama, valilerin de seçimle işbaşına gelmesi tartışılmalı.

Rusya’nın tepkisi:

‘Patriot’lar konusunda Rusya’nın açıklamalarını eleştiren Erdoğan, “Rusya’nın yaptığı açıklamaları çok yanlış buluyorum. Kendisiyle alakası olmayan, Türkiye’nin iç meselesini kendi meselesi gibi gösterme yaklaşımı yanlış. Mesele füzelerin savunma amaçlı yerleştirilmesi olayı” dedi.