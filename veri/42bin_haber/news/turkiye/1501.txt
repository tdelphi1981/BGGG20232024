"Hamile doktorun karnına tekme attı" iddiası
Ağrı Devlet Hastanesi'nde 7 aylık hamile doktor bir hasta yakınının saldırısına uğradı.(DHA) -- Olay dün saat 15.15'de Ağrı Devlet Hastanesi'nin Nöroloji Kliniğinde meydana geldi.

Doktor Nevroz Ünlü klinikte bir hastasını muayene ederken içeri giren başka bir hastanın yakını olan Ferit Elmas, "Benim hastam acil. Hemen muayene et" dedi.

Bunun üzerine Dr. Ünlü, burada yapılacak işlemin yetişemeyeceğini belirterek Ferit Elmas'tan hastasını Acil Servis'e götürmesini önerdi.

Doktorun bu sözlerine Ferit Elmas, küfredip ve Ünlü'nün üzerine yürüdü.

Karnına tekme attı iddiası

Hasta yakınları ve görevlilerin müdahalesi ile uzaklaştırılmak istenen Ferit Elmas iddiaya göre hamile doktorun karnına bir tekme attı.

Aldığı darbe ile fenalık geçiren Dr. Ünlü'ye meslektaşları müdahale etti.

Yapılan muayenesinde erken doğum riski taşıdığı belirlenen Dr. Nevroz Ünlü'ye 10 gün iş göremez raporu verildi.

Soruşturma sürüyor

Olaydan sonra gözaltına alınan Ferit Elmas ile ilgili soruşturma devam ediyor.

Ağrı Devlet Hastanesi'nde eşi olan ortopedi doktoru Can Ünlü ile birlikte 1.5 yıldır görev yapan bir çocuk annesi Dr. Nevroz Ünlü'nün olayı ile ilgili Devlet Hastanesinin internet sitesinde 'kınıyoruz' başlığı ile bir bildiri yayınlandı.

Bildiride Dr. Ünlü'nün bir hasta yakını tarafından darp edilmesi kınandı.

Ağrı Tabipler Odası, Sağlık İş Sen ve Dev Sağlık İş Sendikaları da doktorun dövülme olayında ortak bir tavır aldı.

Yapılan açıklamada, "Dün saat 15.15 sıralarında 105'inci hastasına bakmakta olan ve artık hasta bakamaz duruma gelmiş Nöroloji Uzmanı Dr. Ünlü, bir hasta yakını tarafından dap edilmiş ve hakarete uğramıştır. Bir hekim bir hasta yakını tarafından darp edilmektedir. Bunun izahı nedir ? Bu olaylar neden defalarca tekrar etmektedir ? Darp edilen bir kadın hekim. Kadına yönelik şiddetin gündemden bir türlü düşmediği ülkemizde bu kezde sağlıkta şiddetin hedefi bir kadın. Şiddet mağduru kadın hekim arkadaşımız aynı zamanda 7 aylık gebe bir anne. Saldırgan, arkadaşımızın karnına tekme atmaktan sakınmıyor. Halkı duyarlı olmaya çağırıyoruz" denildi.