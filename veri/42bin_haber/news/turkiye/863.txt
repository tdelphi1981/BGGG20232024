Sigortasız işçilerden gece eylemi
 
 Yozgat OSB’de bir tekstil fabrikasında çalışan 70 işçi, Kasım ayında faaliyete geçen fabrikada sigortasız çalıştırıldıklarını ve ücretlerinin de eksik ödendiğini öne sürdü. SGK ve İş-Kur yetkililerine durumu bildirdiklerini belirten işçiler, fabrika önünde ateş yakıp sabaha kadar fabrika sahibini protesto ettiler. 
 'Ekmek parası için düşük ücretle çalışıyoruz' 
 Eylem yapan işçiler adına konuşan Bekir Serttoprak, "Bizler ekmek parası için düşük bir ücretle çalışıyoruz. Kasım ayında faaliyete geçen fabrikada bir ayda 500 lira almamız gerekirken, bizlere bir buçuk ay için 300 lira ödediler. Sigortalarımız da yapılmadı. Yetkililerden yardım istiyoruz ancak hiçbir çalışma yok. Hakkımızı almak için burada bekliyoruz" dedi. 
 İşçilerden Davut İbiş de, "İşçinin hakkını yiyenlere karşı hükümetten yardım bekliyoruz Fabrikada yaşanan durumu SGK’ya, Başbakanlığa, BİMER’e bildirdik, yetkililer duyarsız kalıyor. Bize yardım etmelerini haklarımızı korumalarını istiyoruz" diye konuştu. 
 Yaklaşık 70 işçinin protesto eylemi yaptığı fabrika önünde jandarma güvenlik önmlemi aldı. İşçilerin eylemi fabrika bahçesinde sabaha kadar devam etti. 
 DHA