Ahmet Necdet Sezer'in kızları işten çıkartıldı
CHP Genel Başkan Yardımcısı Umut Oran, eski Cumhurbaşkanı Ahmet Necdet Sezer'in Eximbank'ta çalışan iki kızının işten çıkarıldıklarını ortaya çıkardı. Oran, Meclis Başkanlığı'na soru önergesi vererek, Başbakan Yardımcısı Ali Babacan'a, konuya ilişkin soru önergesi verdi. CHP Genel Başkan Yardımcısı ve İstanbul Milletvekili Oran, Meclis Başkanlığı'na, Başbakan Yardımcısı Babacan tarafından cevaplanmak üzere bir soru önergesi verdi. 10. Cumhurbaşkanı Ahmet Necdet Sezer’in kızları Ebru Akbatur ve Zeynep Kısacıkoğlu’nun uzun zamandır çalıştıkları Eximbank’tan çıkarıldıklarını belirten Oran, Sezer’in kızları Ebru Akbatur ve Zeynep Kısacıkoğlu’nun sözleşmelerinin niçin yenilenmeyerek iş akitlerinin feshedildiğini sordu. 

Ebru Akbatur ve Zeynep Kısacıkoğlu’nun ailevi gerekçelerle İstanbul’a gelemeyecekleri yönündeki mazeretlerinin niçin kabul edilmediği sorusunu Babacan'a yönelten Oran, Babacan'a verdiği soru önergesinde şu ifadeleri kullandı:

- Bu iki personelin, 10. Cumhurbaşkanı’nın çocukları olmaları aleyhlerine karar çıkmasına, ayrımcılığa tabi tutulmalarına mı yol açmıştır? 
- Eximbank’ın İstanbul’a taşınması nedeniyle 36 personelin iş akitlerinin feshedildiği doğru mudur, bu sayı kaçtır, isimleri, görevleri nelerdir, akitleri hangi tarihte feshedildi? 
- Eximbank hangi tarihte tam olarak İstanbul’a taşınmıştır, söz konusu personelin iş akitleri niçin bu tarihten önce feshedildi? 
- Taşınma için neden eğitim yılının ortası beklenerek aileler mağdur edildi? 
- Taşınma sonrasında Ankara Bölge Müdürlüğünde 15-20 ile sınırlı olacağı söylenen personel sayısı bugün itibariyle kaçtır? 
- Kişi sayısı 50-60’a çıktı ise bunun gerekçesi nedir, bu personelin isimleri ve görevleri nelerdir? 
- Eximbank’ın İstanbul’da taşındığı binanın maliki kimdir? 
- Aylık stopaj dahil kira bedelinin 110 bin dolar olduğu doğru mudur? 
- Kaç yıllık kira sözleşmesi yapıldı, ne zamandan bu yana kira ödenmektedir? 
- Kiralama için ihaleye çıktınız mı? 
- 5 yılda 6.5 milyon doları aşkın para ödeneceği göz önüne alındığında niçin bina satın alma yoluna gidilmedi? 
- Ankara’da Genel Müdürlük lojmanına taşınma öncesinde 150 bin TL’lik tadilat yapıldığı doğru mudur? 
- Eximbank’ın araç parkı 2010’da yenilenmiş olmasına karşın 2012’de 26 yeni araç daha alındığı doğru mudur?
- Bu kadar lüks harcamanın yapıldığı Eximbank’ta, 10. Cumhurbaşkanı’nın uzun zaman hizmet etmiş 2 çocuğunun işsiz bırakılması kurum politikasına ve kamu vicdanına uygun mudur?