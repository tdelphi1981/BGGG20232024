Kayseri'deki rüşvet iddiası TBMM'de
CHP'li Şevki Kulkuloğlu'nun dinleme kayıtlarını TBMM'ye tarşıyarak AKP'li Mustafa Elitaş'a yönelik rüşvet iddialarını gündeme getirmesi tartışmaya yol açtı. TBMM Genel Kurulu'nda, yer altı sularında ölçüm sistemi zorunluluğunu düzenleyen yasa teklifinin görüşmelerinde, "Kayseri Şeker Fabrikası" ile ilgili dinleme kayıtlarına ilişkin tartışma devam etti.

AK Parti Grup Başkanvekili Mustafa Elitaş, dinleme kayıtlarında adı geçen imamı tanıdığını belirterek, "En büyük caminin imamı. İmamın mağazası var. Kendisi daha önceden tüccar. Kaseti yayınlayan kişi, imamla hakim arasındaki benimle ilgili konuşmaları yayınlasın. Yargıyı etkileyebilmem için hakimin farklı karar vermesi gerekir. Demeç veriyorum ve 'vicdanla cüzdan arasında sıkışmamış bir yargı, yıldırım hızıyla verilmiş ama duygusal olmayan bir karar olmasını dilerdim. Savcılar bunu ihbar kabul etmelidir' diyorum" diye konuştu.

"500 bin lira istemiş" iddiası

CHP Kayseri Milletvekili Şevki Kulkuloğlu, "İmam hakimle konuşuyor. Diyor ki, 'Aslında Elitaş'ın Şeker Fabrikası'na düşmanlığı, ilk başta bunlardan 500 bin lira para istemiş, vermeyince de kafayı bunlara takmış' diyor. Bunu, 'arkadaşım' dediğiniz imam diyor. İmam, bu hakimle konuşuyor üstelik başkasıyla değil" dedi.

Yeniden söz alan Mustafa Elitaş, "İmam, hakimle konuşurken, hakim diyor ki 'Elitaş bu işlerle niye uğraşıyor?' Çünkü daha önce şirket yönetimi ile irtibatları var. Ses kayıtları iyice açıklanırsa bunlar var. İmam da diyor ki 'Bu 500 bin lira istemiş, almadığından dolayı bu böyle olmuş' diyor. Asıl iddia edilen şahsın hiçbir konuşmasında 'Ben Elitaş'a şu kadar para vermek istedim' ya da 'O benden bunu istedi' diye bir şey var mı? O kişiyle ne yan yana gelmişliğim, ne elini tutmuşluğum var. Beni iftirayla karalayamazsın" şeklinde konuştu.

"Genel Müdür'le konuşmalarını da yayınla"

Elitaş, Kulkuloğlu'na, "Sen eğer dürüst, namuslu adamsan, imamla genel müdür arasındaki görüşmeyi de yayınlarsın. İmamla hakim arasında, benim hakkımdaki görüşmeleri yayınlarsın. Ergenekon'la bağlantı kuran ben değilim, Ergenekon'la bağlantı kuran imam. Onun da farkında değilsin" diye konuştu.

Elitaş ayrıca, "Benle ilgili söylemiş ama bir de Sayın Baykal ile ilgili söylediklerine bakın" dedi.

Kulkuloğlu ise "Benim suçum, halkın adına buraya gelip hesap sormak mı? Bu naneleri karıştıranlar, beni dürüst olmamakla suçlayanların hiç mi suçu yok?" ifadesini kullandı.

"Biz imamı iyi bir imam olarak biliyorduk"

CHP Grup Başkanvekili Akif Hamzaçebi, Elitaş'ın, Kulkuloğlu'nun iddialarını yanıtlaması gerekirken, eski CHP Genel Başkanı Deniz Baykal'ı olaya karıştırdığını söyledi. Hamzaçebi, "Bu yakışıyor mu? İnsan gelir kendini savunur. Savunma, başkalarına leke atmak üzerine kurulmaz. Bu yanlıştır, kınıyorum" dedi. 

Yeniden söz alan Elitaş ise "Benimle ilgili, '500 bin lira aldı' diye iftirada bulunan şahıs, imamı şahit gösteriyor. Ben, 'Bu imamın ne kadar ciddiye alındığını anlayın ki bu adamın herkesle ilgili yalan yanlış iftiraları var' demek istiyorum. Burada Sayın Baykal'ı gündeme getirmeyi arzu etmem" ifadelerini kullandı.

Kulkuloğlu da "Oraya buraya sataşmayın. Benim iddialarımı yanıtlayın. Önce bir bunu temizle. Önce buradan aklan" dedi.

"İmamı iyi bir imam olarak bilirdik"

Elitaş ise şunları kaydetti:

"Biz imamı iyi bir imam olarak biliyorduk. Arkasında da namaz kıldık. En büyük caminin imamı. Ama benimle konuştukları ile benim hakkımda başkaları ile konuşması içler acısı. Bana diyor ki '500 bin lira istemiş de vermemiş...' Elhamdülillah, bugüne kadar, bilerek şuradan bir kör kuruş geçmedi. Hiçbir konuda yolsuzluk ve rüşvet iddiasında kimse benimle ilgili bulunamaz. Namusumla şerefimle iş aleminde bulundum, bir kişiye borcum yoktur. Alın terimle para kazandım. Hamdolsun, rüşvet yemedim, yiyene de fırsat vermedim. Yolsuzlukla mücadele ettim. Beni satın alacak parayı bankalar basmadı. Rabbim o parayı yaratmadı daha. Beni satın alacak parayı Rabbim daha yaratmadı."

Genel Kurul'da, yasa teklifinin kabul edilmesinin ardından, TBMM Başkanvekili Mehmet Sağlam, 19 Şubat Salı günü saat 15.00'te toplanmak üzere birleşimi kapattı.