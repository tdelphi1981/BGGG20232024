İstiklal Caddesi'ndeki bisikletli Prens ve Prenses
2012 yılında pek çok farklı etkinlik ile kutlanan, Hollanda ve Türkiye arasındaki diplomatik ilişkilerin 400. yılı; kraliyet ailesinin katılımı ile düzenlenen kapanış programı ile tamamlandı 
 Kentsel tasarım ve altyapı alanında Hollanda’nın simgesi haline gelen bisiklet kullanımının teşviki için İstiklal Caddesi’ndeki Hollanda Sarayı’nın bahçesinde düzenlenen etkinliğe Hollanda Kraliyeti Veliaht Prensi Willem Alexander ve eşi Prenses Máxima birlikte katıldı. Prens ve Prenses, Hollandalı Yard 9 tarafından kendilerine verilen iki adet özel tasarım Gazelle bisiklete binerek Pera Palace Otel’e geçti.
  
 Hollanda Kraliyeti Veliaht Prensi Willem Alexander ve eşi Prenses Máxima, iki ülke arasındaki ekonomik, kültürel ve diplomatik ilişkilerin güçlendirilmesi hedefi ile düzenlenen etkinliklere katılmak üzere 10 Kasım Cumartesi günü İstanbul’daydı. 
  
 Prens Alexander ve Prenses Máxima, kentsel tasarım ve altyapı alanında Hollanda’nın simgesi haline gelen ve günlük yaşamın doğal bir parçası olan bisikletle ulaşıma dikkat çekmek için, İstiklal Caddesi’nde bisiklete bindi. 
  
 Hollanda Kraliyeti Başkonsolosu Onno Kervers, bisiklet turu öncesinde yaptığı konuşmada, iki ülke arasında 400 yıldır süren ilişkilerin yeni alanlarda gelişmesini temenni ettiklerini belirterek, “Dünya tarihinin en önemli mekânlarından biri olan, muhteşem şehir İstanbul’da olmaktan mutluluk duyuyoruz. Birazdan, İstanbul’un büyülü caddelerinden İstiklal’de Veliaht Prens ve eşi Prenses ile bisiklet kullanacağız. Umarız İstanbullular da daha çok bisiklet kullanarak bu çevreci ve sağlıklı ulaşım aracının kentsel bir öge haline gelmesini sağlarlar.” dedi.
  
 Hollanda Sarayı’ndan Pera Palace’a gittiler 
 İstanbul Büyükşehir Belediyesi’nin şehirde bisiklet kullanımını artırma politikası ve Amsterdam Belediyesi ile gelecek dönemlerde gerçekleştirilecek işbirliği çalışmalarını desteklemek hedefiyle düzenlenen etkinlik kapsamında Prens ve Prenses, İstiklal Caddesi’ndeki Hollanda Başkonsolosluğu’ndan Pera Palace Otel’e uzanan yolu özel tasarım Gazelle bisikletler ile geçti. Etkinliğe Beyoğlu Belediye Başkanı Ahmet Misbah Demircan ve İBB’den üst düzey yetkililer ile Yard 9, Embarq Türkiye, Royal Haskoning Group ve Bisiklet Federasyonu temsilcileri de katıldı. 
  
 Türkiye ve Hollanda arasındaki diplomatik ilişkilerin 400. yılı kutlamaları ve İstanbul 2012 Avrupa Spor Başkenti etkinlikleri çerçevesinde, Nisan ayında, amatör katılımcılara bisikletleriyle Boğaziçi Köprüsü’nü geçme şansı sunan Avrasya Bisiklet Turu Hollanda Kraliyeti Başkonsolosluğu’nun desteği ve Cumhurbaşkanlığı Türkiye Bisiklet Turu, Spor A.Ş. ve Yeşilay işbirliği ile organize edilmişti. Bisiklet tutkusunu, moda, müzik, sinema gibi farklı disiplinlerle buluşturan, 2001 yılından bu yana Paris, Londra, Milano gibi 20’den fazla şehirde düzenlenerek uluslararası bir etkinliğe dönüşen ve dünyanın her yerinde yoğun ilgi gören Bicycle Film Festival (Bisiklet Film Festivali) de bu yıl ilk kez Eylül ayında İstanbul’da düzenlenmişti. Hollanda Sarayı’nda düzenlenen festival gala yemeği, bisiklet ile ilgili kurumların temsilcilerini bir araya getirirken Hollanda Şapeli’ndeki belgesel gösterimi bisikletçilerin de yoğun ilgisine sahne olmuştu. 
  
 İstanbul’un bisiklet altyapısı gelişiyor 
 Hollanda Kraliyeti Başkonsolosluğu’nun desteği ile Aralık ayının başında, Innovationweek kapsamında Embarq Türkiye ve Yard 9 işbirliğinde şehrin bisiklet altyapısının geliştirilmesi hedefiyle İstanbul’da kamu yetkilileri ile sivil toplum temsilcilerini bir araya getirecek bir konferans düzenlenmesi planlanıyor. İstanbul Büyükşehir Belediyesi tarafından hâlihazırdaki toplu ulaşım güzergâhlarına bağlanacak olan her iki yakadaki 18’er kilometrelik bisiklet yolları ise oldukça ümit vadeden gelişmeler olarak değerlendiriliyor.    
  
 Gazelle markası için göz alıcı bisikletler tasarlayan, bisiklet altyapısı konusunda tecrübeli Hollandalı tasarım topluluğu Yard 9 ve çevreci toplu taşıma konusunda çalışmalar yürüten Türk sivil toplum kuruluşu Embarq Türkiye ile işbirliği üzerine çalışmalar sürdürülüyor. Aynı zamanda Royal Haskoning Group da olası destek çalışmaları için öneri sunacak.
  
 Amsterdam Belediyesi, İstanbul Büyükşehir Belediyesi ile bisiklet konusunda somut işbirliğine sıcak baktığını belirtiyor. Büyükşehir Belediye Başkanı Kadir Topbaş’ın Amsterdam ziyaretinde, bu işbirliği için bir iyi niyet anlaşması imzalanması bekleniyor.
  
 İki ülkenin akademisyen ve öğrencilerinden işbirliği  
 Akademik çevreler ve iş dünyasından isimleri bir araya getiren çeşitli etkinliklere de katılan Prens ve Prenses, SALT Galata’da düzenlenen Brainport Inovasyon ve Kariyer Semineri’nin açılışını gerçekleştirdi. Boğaziçi Üniversitesi rektörü Gülay Barbarosoğlu’nun yanı sıra Boğaziçi ve Tilburg Üniversiteleri mezun ve akademisyenlerini buluşturan etkinlik, iki ülke arasındaki yetenek, AR-GE, ticaret, yatırım ve siyasi-idari çalışmaları amaçlayan yapısal bir işbirliği üzerine kurulu bir programın parçası niteliği taşıyor.
  
 Birleşmiş Milletler Kapsayıcı Finans Danışmanı unvanı bulunan ve G20 Zirvesi Maliye ve Ekonomi Toplantısı’na Onursal Başkanlık yapan Prenses Máxima ayrıca, öğleden sonra SALT Galata’da düzenlenen “The Great Game Business Challenge 2012” etkinliğinin de açılışını gerçekleştirdi. Unilever CFO’su Ivar Blanken ve KAGIDER Başkanı Gülden Türktan gibi isimlerin, gelişen ekonomilerde kurumsal sosyal sorumluluğun önemi ve girişimcilik temalı konuşmaları ile katıldığı The Great Game, Hollanda’da bulunan Türkiye Enstitüsü tarafından Global Girişimcilik Haftası kapsamında ikinci kez organize ediliyor. Hollanda ve Türkiye’den üniversite öğrenci grupları, bu etkinlikle başlayarak bir hafta süresince birlikte çalışma fırsatı yakalayacak.