"Bu füzeler kimi korumak için getiriliyor?
MHP Grup Başkanvekili Oktay Vural, Suriye sınırına yerleştirileceği öne sürülen Patriot füze sistemlerine dikkati çekerek, "Bu füzeler kimi korumak için getiriliyor? Bu füzelerin Malatya'da bulunan Kürecik Radar Üssü ile bir ilişkisi var mıdır, yok mudur?" dedi. Vural, TBMM'de düzenlediği basın toplantısında Türkiye'ye getirileceği öne sürülen Patriot füze sistemlerine değindi.

Vural, Başbakan Recep Tayyip Erdoğan'ın "Zerre kadar İslam dünyasıyla alakası olmayan bir Genel Başkan" sözlerini eleştirerek, "Bizim davamız Türk İslam ülküsü. Biz bu davayı güderken topçuydun, şimdi BOP'çu oldun. Milli Görüş gömleğini çıkartıp ABD, AB tişörtüyle dolaşan sen değil misin?" ifadelerini kullandı.

BOP'un İslam dünyasını dönüştürme ve İsrail'in güvenliğini sağlama projesi olduğunu belirten Vural, şu görüşleri ileri sürdü:

"İslam dünyasıyla ilgileniyormuş. Irak'ı işgal eden ABD askerlerinin sağ salim dönmesi için dua ediyorsun sen. Ebu Gureyb'de işkence eden askerlerin sağ salim dönmesi için dua eden birisisin sen. Emperyalist bir projenin taşeronluğunu, eşbaşkanlığını yapan bir kişi. Gazze'yi bombalayan İsrail'i korumak için Malatya'ya füze rampasını getirip koyan sensin. Yahudi Cesaret Madalyası'nı göğsünde taşıyorsun, bir de İslam dünyasıyla ilgilendiğini
söylüyorsun.

Suriye ile ilgili bir rejim sorununu, etnik ve mezhep savaşına getirdin. İran'ı hasım kabul edip füze kalkanını getirdin ve bu ülkeyi tehdit sıralaması içine soktun. İslam dünyasından bir tane komşumuz mu kaldı? Sen ABD ve BOP adına, İslam dünyasının içini karıştırmak için İslam dünyasıyla ilgileniyorsun. İsrail'in güvenliğini sağlamak, etrafındaki ülkelerin içini bozmak ve onları içeriden çökertmek için ilgileniyorsun. BOP Eşbaşkanı sıfatıyla uyguladığın politika siyasi Lawrence politikasıdır. Kalkıp kükrüyor, bir de 'öleceksek adam
gibi ölelim' diyor. Adam gibi ölmek için adam gibi yaşamak lazım. Bir öyle bir böyle olmaz. Dosdoğru olacaksın. Ölümü gösterip sıtmaya razı etmek... Gazze'de ateşkes oldu, ambargo kalkmıyor. Ne oldu? İsrail kazandı."

Hükümetin İsrail ile ilişki kurmak için "can attığını" iddia eden Vural, "Sayın Başbakan, 'bizim ilişki kurmamıza gerek yok, ama istihbarat örgütleri kurabilir' diyor. PKK ile de aynısını yaptılar. Mehmet Öcalan devlet kuryesi olarak kullanıldı ve Hükümet ile İmralı arasında köprü oldu" şeklinde konuştu.

"Otel odalarında görüşen sizsiniz"

Vural, Bahçeli'nin "Hükümetin Davos sürecine son verdiğine" ilişkin açıklamaları üzerine Başbakan Erdoğan'ın çok sert tepki gösterdiğini anımsatarak, "Başbakan köpürdü. Ama Otel odalarında görüşen sizsiniz. Bugün İsrail'in güvenliği için Irak'ın, Suriye'nin bütünlüğünü ortadan kaldırıp, İran ile hasmane tutum sergileyen Başbakan'ın, yaptıklarıyla sözleri arasında çelişki vardır. Filistin'i ve Gazze'yi korumak için önce Filistin ve Gazze dostu ülkeleri de koruyacaksın. Ama maalesef Türkiye'nin uyguladığı dış politika doğrudan doğruya İsral'in güvenliği için oluşturulmuş bir dış politikadır" diye konuştu.

2003 yılında İspanya'da Başbakan Erdoğan'ın Anadolu için yaptığı nitelendirmeleri hatırlatan Vural, şunları kaydetti:

"(Hellenizm ve Frigya uyarlığı Anadolu'da vücut buldu, tarihten gelen karşılıklı güvensizlik duygusu, din ve kültür gibi suni bölünmelerle besleniyor), diyor. Dinimizi suni bir bölünme olarak gösteren bir kimsenin İslam dünyasıyla ilgili bize dil uzatmaya hakkı ve haddi var mıdır? Senin sevdan o. Türkiye için İslam ile Hristiyanlık arasında bir köprüdür demek suretiyle Türkiye'nin Müslüman Türk kimliğini bile reddeden bir anlayış. Önce aynaya bakacaksın sen."

"Türkiye toprağı"

Suriye sınırına yerleştirileceği öne sürülen Patriot füze sistemleri konusunda Başbakan Erdoğan'ın 7 Kasım'da yaptığı açıklamayı hatırlatan Vural, "Başbakan o zaman 'sağır duymaz' diyor ama sağır sultan duymuş. Türkiye'ye Patriot füzeleri yerleştiriliyor, Sayın Başbakan'ın 15 gün önce haberi yok bundan. Acaba Türkiye'de bir paralel yönetim, çift başlılık mı var? Bu füzeler kimi korumak için getiriliyor? Bu füzelerin Malatya'da bulunan Kürecik Radar Üssü ile bir ilişkisi var mıdır, yok mudur?" diye konuştu.

Başbakan Erdoğan'ın "tehdit altındaki bölge NATO'nun da toprağıdır" şeklindeki bir ifade kullandığını belirten Oktay Vural, "Sayın Başbakan, burası Türkiye toprağı. Burası benim vatanım. Ne demek NATO'nun toprağı. Benim askerim de NATO askeri değil Türk Silahlı Kuvvetleri'dir" dedi.