Kaldırımda yürürken otomobil çarptı: 1 ölü
İstanbul Beşiktaş'ta aşırı hız yaptığı iddia edilen sürücü otomobiliyle kaldırımda yürüyen yayaya çarptı. Yaya olay yerinde hayatını kaybetti. Kaza saat 00.30'da Muallim Naci Caddesi üzerinde meydana geldi. 

Üniversite öğrencisi olduğu belirtilen Fuat Onur Kalkavan, 34 HK 0911 plakalı otomobiliyle iddiaya göre aşırı hız yaptı. 

Yağmur nedeniyle kayganlaşan yolda kontrolden çıkan araç önce yol kenarındaki duvara ve çöp kutusuna, daha sonra ise kaldırımda yürüyen Ali Ulu'ya çarptı. 

Çevreden geçen vatandaşlar durumu 155 polis ile 112 sağlık ekiplerine bildirdi. Olay yerine gelen sağlık ekipleri 47 yaşındaki Ulu'nun hayatını kaybettiğini belirledi. 

Sürücü Fuat Onur Kalkavan da polis tarafından gözaltına alınarak polis merkezine götürdü. 

Kazayla ilgili başlatılan soruşturma devam ediyor.

"Otomobil çok süratliydi" 

Kazayı gören vatandaşlar, "Otomobil çok süratliydi. Kontrolden çıkarak kendi etrafında dönmeye başladı. Önce yol kenarındaki duvara ve çöp kutusuna, daha sonra ise kaldırımdaki adama çarptı" diye konuştu.