Acı görüntüler günyüzüne çıktı
 
 Alevlerin yuttuğu Galatasay Üniversitesi'nin tarihi binasının bugün havadan çekilen fotoğraflarında, çatının tamamen yok olduğu ve binanın alt katlarında da çok büyük hasarın olduğu görülüyor. 
 >> BİR TARİH BÖYLE KÜL OLDU
  
 142 yıllık tarihi binanın içini baştan başa kaplayan is karanlığı, yürekleri yakıyor. 
 GSÜ REKTÖRLÜĞÜ: EĞİTİM-ÖĞRETİM DEVAM EDECEK 
 Galatasaray Üniversitesi Rektörlüğü’nden dün akşam çıkan yangınla ilgili yapılan yazılı açıklamada, yangında tarihi binanın ağır hasar gördüğü belirtilerek, "Eğitim-öğretim hiçbir aksama olmaksızın akademik takvimde duyurulduğu şekilde devam edecektir" denildi. 
 Açıklamada şu ifadelere yer verildi: 
 "22 Ocak 2013 Salı günü saat 19.30 sıralarında üniversitemiz tarihi binasının İktisadi ve İdari Bilimler Fakültesi öğretim elemanlarının çalışma odalarının yer aldığı üçüncü katında sebebi henüz belirlenemeyen bir yangın çıkmıştır. 
 İtfaiye ekipleri tarafından müdahale edilmiş olmasına rağmen uzun süre söndürülemeyen yangın sonucunda tarihi binamız ağır hasar görmüştür. Meydana gelen vahim olay karşısında üzüntümüz tarifsizdir. 
 Yapılacak hasar tespitinden sonra binamızın eski haline getirilmesi için çalışmalar elbirliğiyle aralıksız sürdürülecektir. Eğitim-öğretim hiçbir aksama olmaksızın akademik takvimde duyurulduğu şekilde devam edecektir." 
 BAHÇEŞEHİR ÜNİVERSİTESİ KUCAK AÇTI
  
 Bahçeşehir Üniversitesi (BAU), dünkü yangın sonrası Galatasaray Üniversitesi’nde eğitimin aksamaması için kampanya başlattı. 
 BAU’den yapılan açıklamaya göre, Galatasaray Üniversitesi’nde dün çıkan yangının acısını dindirmek adına BAU yönetiminin de destek verdiği "Üniversitem Üniversitendir" başlıklı kampanya düzenlenmesi kararlaştırıldı. 
 Eğitimin aksamaması adına imkanların seferber edileceği kampanya kapsamında, BAU’nun Beşiktaş ve Galata’da yer alan derslikleri ile Beşiktaş’ta yer alan Barbaros Kütüphanesi, Galatasaray Üniversitesi öğrenci ve akademisyenlerinin kullanımına açılacak. 
 Galatasaray Üniversitesi’nin, yaralarını en kısa sürede saracağını vurgulayan  BAU Mütevelli Heyeti Başkanı Enver Yücel, şunları söyledi: " Tüm olanaklarımızı Galatasaray Üniversitesi camiasına sunmaya hazırız. Derslerinin aksamaması için kapılarımızı açıyoruz. Galata’da henüz yeni inşa ettiğimiz yerleşkemizdeki 25 derslik de Galatasaray Üniversitesi’nin kullanımına açıktır." 
 BOĞAZİÇİ ÜNİVERSİTESİ DE SEFERBER OLDU
  
 Boğaziçi Üniversitesi de yaşanan olayla ilgili açıklama yaptı. Açıklamada "Galatasaray Üniversitesi’nde 22 Ocak 2013 tarihinde yaşanan talihsiz yangın Boğaziçi Üniversitesi camiası olarak hepimizi büyük üzüntüye sevk etmiştir. Galatasaray Üniversitesi Rektörlüğü nezdinde, üniversitenin akademik kadrosuna,öğrencilerine ve mezunlarına geçmiş olsun dileklerimizi iletir; Galatasaraycamiasının üzüntüsünü paylaşırız. Hasar tespit çalışmaları doğrultusunda belirlenecek ihtiyaçlar dahilinde Boğaziçi Üniversitesi olarak eğitim ve öğretim için tüm olanaklarımızı seferber ederek Galatasaray Üniversitesi’nin yanında olacağımızı kamuoyuna duyururuz" denildi. 
 DHA