Kayıp zihinsel engelliler parmak izlerinden bulunacak
Kırklareli Emniyet Müdürlüğü ekipleri, kaybolma riskine karşı 60 zihinsel engellinin parmak izini aldı 
 Kırklareli Emniyet Müdürlüğü ekipleri, kaybolma riskine karşı 60 zihinsel engellinin parmak izini aldı. Asayiş, Toplum Destekli Polislik, Olay Yeri İnceleme ve Kimlik Tespit şube müdürlüklerinin ortaklaşa yürüttüğü çalışmada kapsamında, zihinsel engelliler Kırklareli Halk Eğitim Merkezi’nde bir araya getirildi. 
 Yakınlarının da eşlik ettiği çalışma kapsamında 60 zihinsel engellinin parmak izi alındı. Türkiye Sakatlar Derneği Kırklareli Şube Başkanı Arif Uzunoğlu, gazetecilere yaptığı açıklamada, mayıs ayından bu yana il genelinde kaybolma riski olan 164 zihinsel engellinin kolay bulunması için parmak izinin alındığını söyledi. 
 
 Uygulamanın hem kayıp kişi ve ailesi hem de polis açısından önemli kolaylıklar getireceğini anlatan Uzunoğlu, dernek üyelerinin uygulamaya katılması için gayret gösterdiklerini kaydetti. 
 
 AA