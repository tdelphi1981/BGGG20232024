Prezervatif davasında kızından babaya destek
 
 Altın Portakal Film Festivali’nin düzenleyicisi Antalya Kültür Sanat Vakfı’nda (AKSAV) iki yöneticinin istifasıyla sonuçlanan prezervatif skandalının ardından belirsizlik sürüyor.
 
 Uluslararası Antalya Altın Portakal Film Festivali’ni düzenleyen AKSAV yöneticileri Göksel K., Hüseyin Ş. ve Birol K. hakkında, festival toplantısı için gittikleri İstanbul’da konakladıkları otelde, birlikte oldukları Türk ve Ukraynalı kadınların otel, içki ve yemek ile kadınlarla ilişki sırasında kullandıkları prezervatif (kondom) paralarını vakfa fatura ettikleri iddiasıyla 5 yıldan 12 yıla kadar hapis istemiyle dava açılmıştı. İlk duruşması 7 Mart’ta Antalya 2’nci Ağır Ceza Mahkemesi’nde yapılacak davada yargılanacak 3 yöneticiden AKSAV Genel Müdürü Göksel K. ile Genel Müdür Yardımcısı Birol K. önceki gün istifaları istenerek görevden alınmış, seçimle gelen AKSAV İcra Kurulu Üyesi Hüseyin Ş. ile ilgili bir işlem yapılmamıştı.
 
 Görevden alınan iki yöneticinin yerine kimin getirileceği konusunda henüz bir girişim yapılmadı. AKSAV’daki belirsizlik devam ederken dün yeniden toplanan vakıf yönetim kurulu, AKSAV’ın Mart ayında Şiir Sempozyumu, Nisan’da Antalya Televizyon Ödülleri nedeniyle hızlı bir çalışma dönemine gireceği bu nedenle iki isme ihtiyaç olduğuna dikkati çekerek istifaları yeniden görüştü. Yönetimin dünkü toplantısından da yeni bir sonuç çıkmadı.
 
 BABAM BEKARDIR
 
 Bu gelişmeler yaşanırken AKSAV İcra Kurulu Üyesi Hüseyin Ş.’ya gazeteci kızı Eda Dolanay sahip çıktı. 
 
 Antalya’dan yayın yapan internet haber sitesinde yazdığı köşe yazısıyla babasına destek veren Dolanay, "Benim babam bekardır, annem öleli tam on bir sene olmuştur ve babam evlenmemiştir. O yüzden kiminle nerede, ne yapmak istiyorsa; kendi cebinden ödemek kaydıyla yapabilir. Özel hayatıdır ve kimse karışamaz" diye yazdı.
 Hukuka inandığını dile getiren Eda Dolanay, savcılık iddianamesinin açıklanmasının ardından kendisini "Nasılsın?" diyerek arayan arkadaşına ise şunları söylediğini köşesinde aktardı:
 "’Vallahi şekerim, babam bekar adam’ dedim. ’Millet önce kendisine baksın, bunu yazdıranların babası olsaydı da keşke, prezervatif kullansaydı’ dedim." 
 Emre BAYLAN, DHA
  