Türkiye'ye yabancı akını
 
 Kültür ve Turizm Bakanlığı’nın yayınladığı Emniyet Genel Müdürlüğü geçici verilerine göre, 2012 yılı Aralık ayında Türkiye’yi ziyaret eden yabancı sayısı 2011 yılın aynı ayına göre yüzde 12,43’lik bir artışla 1 milyon 343 bin 220 olarak gerçekleşti. Aralık ayında Türkiye’ye gelen yabancı ziyaretçinin 22 bin 926’sı (yüzde 1,71) günübirlikçi turistlerden oluştu. 
 İSTANBUL BİRİNCİ HATAY BEŞİNCİ 
 Aralık ayında Türkiye’ye gelen yabancı ziyaretçilerin en çok giriş yaptıkları sınır kapılarının bağlı olduğu iller sıralamasında ilk sırada yüzde 48,64 (653 bin 398) İstanbul, yüzde 13,13 (176 bin 395) ile Edirne ikinci sırada, yüzde 9,28 (124 bin 701) ile Artvin üçüncü, yüzde 8,97 (120 bin 434) ile Antalya dördüncü, yüzde 3,20 (42 bin 926) ile Hatay beşinci sırada yer aldı. 
 2012 yılı Ocak-Aralık döneminde Türkiye’yi ziyaret eden yabancı sayısı geçen yılın aynı dönemine göre yüzde 1,04 artış göstererek 31 milyon 782 bin 832 oldu.
 Yine aynı dönemde gelen 31 milyon 782 bin 832 yabancı ziyaretçinin 2 milyon 13 bin 446’sı (yüzde 6,34) günübirlikçi olarak belirlendi.
  