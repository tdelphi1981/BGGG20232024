AK Partili vekilin kardeşi Pamukkale'ye müdür oldu
Denizli'nin AK Partili milletvekili Bilal Uçar'ın kardeşi, travertenleriyle dünyaca ünlü beyaz cennet Pamukkale'ye müdür oldu. Durumdan, AK Partili vekilin haberi olmadığı öne sürüldü. MHP Genel Başkanı Devlet Bahçeli'nin geçen yıl eylül ayında makam otomobiliyle Pamukkale'ye alınmamasının ardından Pamukkale ve Ören Yerleri Kültür Turizm İşletme Müdürü olan Nevzat Sallio görevinden ayrılmıştı. 

Sallio'nun yerine bir süre İl Özel İdaresi Mali Hizmetler Müdürü Himmet Şefik Akder vekalet etti.

Geçen hafta da göreve AK Parti Denizli Milletvekili Bilal Uçar'ın kardeşi Mustafa Uçar atandı. 

Mustafa Uçar, yaklaşık 10 yıl boyunca Pamukkale beldesindeki Aşağı Cami'de imamlık yapmış, 3 yıl önce de İl Özel İdaresi'ne geçmiş ve kısa sürede Acıpayam ilçesi Özel İdaresi Müdürü olmuştu.

İl Özel İdaresi Genel Sekreteri Adem Oklu, atamanın AK Partili Bilal Uçar'ın haberi olmadan yapıldığını savundu.

AK Partili vekil ise ağabeyinin 26 yıllık devlet memuru olduğunu, iktisat fakültesini bitirdiğini dile getirdi, "Kendisi bu göreve benim kardeşim olduğu için değil hak ettiği için atanmıştır" dedi.