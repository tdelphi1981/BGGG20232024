Gül: "İsrail'i şiddetle kınıyorum"
Cumhurbaşkanı Abdullah Gül, "İsrail'in Filistin'e yaptığı saldırıları büyük kaygıyla takip ediyoruz ve açıkçası şiddetle de kınıyorum" dedi. 
Cumhurbaşkanı Abdullah Gül, Kongo Cumhuriyeti Cumhurbaşkanı Nguesso ile Çankaya Köşkü'nde ortak basın toplantısı düzenledi. Devam eden açlık grevlerine ilişkin Gül, "Bunun problemlerin çözümüne hiçbir katkısı olmayacağı kanaatindeyim. Çözüm için çaba göstermesi gereken kişilerin onların da böyle bir yola girmiş olmasını tasvip edilecek bir yanı olmadığı da gayet açıktır. Ümit ederim ki herkes bir an önce bu işi sona erdirir" diye konuştu.   
İsrail'in Gazze'ye yaptığı saldırıları büyük bir kaygıyla takip  ettiklerini belirten Cumhurbaşkanı Gül, "Açıkçası şiddetle kınıyorum. Çünkü bu saldırıların olacağı bir süredir konuşuluyordu. Bir süredir uluslararası basında da çıkıyordu. Gerekçe olarak ise İsrail'de Ocak ayında yapılacak seçimlerden önce böyle bir saldırının yapılacağı çok yazılıp çiziliyordu. Daha önceki Gazze'ye yapılan saldırıda bir seçim öncesi yapılmıştı. O bakımdan kaygılı bir şekilde takip ediyorduk. Dünkü saldırılar neticesinde birçok çocuğun ayrıca kadınların hatta kadınlardan birisinin hamile olduğu... Bütün bunlar göz önüne alınırsa bunu anlayışla karşılamak asla mümkün değildir. Tam tersine şiddetle kınamak gerekir. Görünen o ki demin söylediğim çerçevede bu saldırıların tırmanma potansiyeli ihtimali var" diye konuştu. 
ABD'nin İsrail'in saldırılarına yönelik olarak "İsrail'in savunma hakkına saygı duyuyoruz" şeklindeki açıklamasına Cumhurbaşkanı Gül, "ABD'ye de şüphesiz ki İsrail'i ikaz etmesi herkes tarafından beklenmektedir. Ortadoğu'nun çok kırılgan ortamı içerisinde yeni bir durum ortaya çıkmaz. 2008-2009 yılında olduğu gibi 1500 Filistinlinin yarısı çocuk olan bunların dünyanın gözü önünde katledilmelerine fırsat verildiği gibi yeni bir durum ortaya çıkmaz" dedi. 
Başbakan'la üsluplarının farklı olması

Cumhurbaşkanı Abdullah Gül, Başbakan Recep Tayyip Erdoğan'la farklı üsluplara sahip oldukları yönündeki açıklamalarının hatırlatılması üzerine, "Bundan sonra hem ben hem de Sayın Başbakan ne söylersek birçok anlamlara çekilecektir. Sayın Başbakan aynı zamanda bir parti başkanı olduğu ve dolasıyla siyasi bir lider olarak söyleminin farklı olacağını benim ise Cumhurbaşkanı olarak Anayasa'nın bana verdiği sorumluluk çerçevesinde daha tarafsız olmam gerektiği ve bundan dolayı benim de söylemimin farklı olacağını söyledim. Bunların farklı anlamlara çekilmesini herhalde gerek yok diye düşünüyorum" diye konuştu. 
İdam tartışması ile ilgili hükümetten Adalet Bakanı ve Başbakan Yardımcısı'nın açıklamalara bulunduğunu hatırlatan Cumhurbaşkanı Gül,  herhangi bir hazırlığın olmadığı dolasıyla söylediklerinin çok açık olduğunu belirtti.

Açlık grevleri  
Açlık grevlerine ilişkin  ise Cumhurbaşkanı Gül, şunları söyledi: 
"Açlık grevleriyle ilgili daha öncede çağrıda bulundum biliyorsunuz. Ayrıca bazı görüşmeler yaptığımı da biliyorsunuz. Bunun problemlerin çözümüne hiçbir katkısı olmayacağı kanaatindeyim. Dolasıyla bu işi artık sona erdirmek gerekir. Zaten hükümetin yaptığı çalışmalar ortadadır. Özellikle BDP'li milletvekillerinin ve belediye başkanlarının böyle bir yola gitmesini açıkçası  tasvip etmem. Bunu da açıkça söylemek isterim. Çünkü çözüm için çaba göstermesi gereken kişilerin onların da böyle bir yola girmiş olmasını tasvip edilecek bir yanı olmadığı da gayet açıktır. Ümit ederim ki herkes bir an önce bu işi sona erdirir."