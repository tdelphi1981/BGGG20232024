TSK'dan intihar açıklaması
Genelkurmay Başkanlığı, TSK'da son on yılda intiharların miktarının yarı yarıya azaldığını bildirdi. Genelkurmay Başkanlığı'ndan yapılan bilgilendirmeye göre, TSK'da intiharların engellenmesine büyük önem verildiği, bu doğrultuda, TSK bünyesindeki 337 Rehberlik ve Danışma Merkezi (RDM) ile çeşitli çalışmalar yürütüldüğü ifade edildi.

Askerlik yükümlülerinin, psiko-sosyal özelliklerinin farklılık arz ettiği ve bir kısmının da sivil yaşantısındaki madde bağımlılığı, aile içi  ve ekonomik sorunlar gibi meselelerini kışlalarına taşımak durumunda kaldıklarına işaret edilerek, bu yükümlülerin, askeri birliklerine katılışlarından itibaren tasnif edilmesi ve risk grubu içerisinde olanların belirlenmesinin özel önem arz ettiği vurgulandı.

Birliğine katılan personelin, askerlik şubelerinde son yoklamada yapılan sağlık muayenelerinden itibaren takibe alındığı ve sorunları tespit edilenlerden, ilk aşamada, ''Askerliğe Elverişli Değildir Raporu'' alanların askerlik hizmetine alınmadığı, tedavi edilebilecek olanların ise askerliğinin tedavi süresince ertelendiği bildirildi.

Mehmetçik 24 saat sorununu anlatıyor

TSK personelinin, ''TELE-NET Telefonla Danışma Hattı'' yanında, birlik seviyesinde RDM personeli kontrolünde faaliyet gösteren ''Alo Mehmetçik Telefon Hattı''nı arayarak 7 gün 24 saat psikolojik destek talebinde bulunabildiği belirtildi.

Bilgilendirmede, koruyucu ruh sağlığı hizmetleri kapsamında rütbeli personelin de rehberlik ve danışma hizmetlerine tabi tutulduğu, ''Aile İletişim Merkezleri''nin bu amaçla haftanın her günü 24 saat boyunca faaliyet gösterdiği anımsatıldı.

Kötü muameleyle ilgili şikayetlere derhal işlem yapılırken, maddi durumu yetersiz olan personele yönelik olarak kısıtlı da olsa birlik kantinlerinden maddi yardımlar yapıldığı dile getirildi.

TSK bünyesinde intihar riski taşıdığı tespit edilebilen personele silah verilmezken, meydana gelen olayların hem adli hem de idari soruşturmaya tabi tutulduğu vurgulandı.

''Özellikle son yıllarda alınan tedbirlerin de katkısıyla 2002 yılında intihar vakası yüz binde 32 iken, 2011 yılında yüz binde 15'e düşürüldüğü, bir başka deyişle son on yılda intiharların yarı yarıya azaldığı'' ifade edildi.

Açıklamada, ''İntihar nedeni belirlenmeden, adli ve idari soruşturma sonuçları resmen ortaya çıkmadan yorum ve değerlendirmeler yapılarak kamuoyunda infial yaratılması ve bir kurumun zan altında bırakılmasının doğru olmayacağı'' ifade edildi.

Ayrıca teröristle mücadeledeki şehit sayısı ile intihar eden personel arasında yapılan mukayeselerin son derece üzücü olduğu vurgulandı.