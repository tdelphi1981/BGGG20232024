Davullu zurnalı otobüs tanıtımı
 
 Büyükşehir Belediyesi’nin, kent içi ulaşımda kullanmak üzere bir süre önce satın aldığı 15 yeni otobüsün tanıtımı Havuzbaşı Kent meydanında yapıldı. Açılışa Vali vekili Mehmet Gök, Büyükşehir Belediye Başkanı AK Partili Ahmet Küçükler, Yakutiye Belediye Başkanı Ali Korkut, Palandöken Belediye Başkanı Orhan Bulutlar ve çok sayıda vatandaş katıldı. 
 Davul- zurna eşliğinde halk oyunları ekibi ’dadaş barı’ oynadı. Kurban kesildikten sonra konfetiler havaya saçıldı, meşaleler yakıldı. Protokol bir gelin gibi süslenen otobüslerle Cumhuriyet Caddesi’nden başlayarak şehir turu yaptı. 
 BELEDİYENİN 40 OTOBÜSÜ OLDU 
 Büyükşehir Belediye Başkanı Ahmet Küçükler, otobüslerin tanıtımında yaptığı konuşmada şunları söyledi: 
 "Göreve geldiğimizde belediyenin toplu ulaşımda bir tane otobüsü bile yoktu. Vatandaşlarımızın huzurunu sağlamak için toplu ulaşımda olmamız gerektiğine inandık ve çalışmalar yaptık. 
 Körüklü otobüslerin Erzurum’da çalışamayacağı söylendi ama getirerek bunu başardık. Bugün de ulaşım filomuzu yenileyerek 15 yeni otobüsle halkımızın hizmetine devam ediyoruz. Daha önce 25 otobüsümüz vardı. 
 Toplamda belediyenin 40 otobüsüyle ulaşımı sağlıyoruz. Amacımız para kazanmak değil, vatandaşımızı en rahat şeklide ulaşımdan istifade ettirebilmektir." 
 DHA