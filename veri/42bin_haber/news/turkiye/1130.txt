Uğur Mumcu evinin önünde anıldı
 
 Uğur Mumcu'nun ölümünün 20. yılı nedeniyle, adı verilen sokaktaki evininin önünde tören düzenlendi. Törene Kılıçdaroğlu'nun yanı sıra CHP Grup Başkanvekili Akif Hamzaçebi, DSP Genel Başkanı Masum Türker, CHP'nin bazı genel başkan yardımcıları ve milletvekilleri ile vatandaşlar katıldı. 
 Kılıçdaroğlu, Mumcu'nun evine gelerek eşi TBMM Başkanvekili Güldal Mumcu, kızı Özge ve oğlu Özgür Mumcu ile bir süre görüştü. Çıkışta, Uğur Mumcu'nun öldürüldüğü yerde düzenlenen anma programına katılan Kılıçdaroğlu, gazetecilere açıklamalarda bulundu. 
 >> GERİYE KALAN ADALET ENKAZI
  
 Mumcu'nun öldürülüşünün 20. yılı olduğunu ifade eden Kılıçdaroğlu, devletin "cinayetin aydınlatılacağı sözünü verdiğini" söyledi. Olayın üzerinden 20 yıl geçmesine rağmen, tetikçilerin bir kısmının ortaya çıktığını ama asıl faillerin belli olmadığını belirten Kılıçdaroğlu, şunları söyledi: 
 "Eğer bu ülkede demokrasi olacaksa hukukun üstünlüğüne inanacaksak, bu ülkede özgür bireyin hakları varsa Uğur Mumcu'yu katledenlerin mutlaka açığa çıkarılması lazım. Uğur Mumcu, araştırmacı gazeteciliğe örnek gösterilen yürekli bir insandı. Ülkesini, insanını severdi. Haksızlıklara karşı mücadele ederdi, yolsuzluklara karşı mücadele ederdi. Bir mücadele adamıydı. Direnişin adıydı, direnişin simgesiydi. 20 yıl geçmesine karşın, bugün insanlarımız burada onu anıyorlar. Devletin hala bir yükümlülüğü var, bir borcu var, Uğur Mumcu'nun katillerini mutlaka bulmak ve ortaya çıkarmak zorundadır. Eğer Mumcu'nun katilleri ortaya çıkarılamazsa halkın vicdanında bu dava devam edecektir." 
 'DEMOKRASİ MÜZESİ'NE İHTİYACIMIZ VAR'
  
 Bir gazetecinin, Mumcu'nun aracının enkazının ailesine verilmesi kararını nasıl değerlendirdiğini sorması üzerine Kılıçdaroğlu "Enkazın aileye iadesi elbette güzel bir şey. Sonuçta bunun bir yerde sergilenmesi lazım. Basın kuruluşlarının bu konuyla ilgilenmesi lazım" dedi. Türkiye'nin bir demokrasi müzesi kurmaya ihtiyacı olduğunu söyleyen Kılıçdaroğlu, Mumcu'nun otomobilinin de bu müzede sergilenmesinin yerinde olacağını kaydetti. 
 Kılıçdaroğlu, Kültür ve Turizm Bakanlığı'na bu konuda büyük görev düştüğünü savunarak, "Buradan CHP'nin Genel Başkanı olarak bir çağrıda bulunuyorum; bizim bir demokrasi müzesine ihtiyacımız var. Gereksiz yere asılan siyasetçilerimiz var, onları zaman zaman anıyoruz. Onların isimlerini havaalanlarına, üniversitelere veriyoruz ama bir demokrasi müzesi kurarak çocuklarımıza, gelecek kuşaklara demokrasiyi nasıl koruduğumuz, nasıl mücadele ettiğimizi, nasıl bedeller ödediğimizi göstermeliyiz. Uğur Mumcu bir demokrasi şehididir, onun arabasına bomba kondu ve Mumcu susturuldu ama bugün yüzlerce, binlerce Uğur Mumcu var. Onun davasını sürdürüyorlar, aynı kararlılıkla aynı yüreklilikle sürdürüyorlar. Bize düşen görev; onun mücadelesine katkı vermektir. Biz CHP olarak bu konuda elimizden gelen her türlü çabayı göstereceğiz." 
 Kılıçdaroğlu, gazetecilerin partisinin Adıyaman Milletvekili Salih Fırat'ın istifasına ilişkin sorularını ise yanıtsız bıraktı. Mumcu'nun evinin karşısında bulunan Uğur Mumcu Parkı'ndaki anıta çelenk koyan Kılıçdaroğlu, Mumcu'nun öldürüldüğü yere karanfil bıraktı, mum yaktı. 
 AA