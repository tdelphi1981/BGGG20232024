Yayladağı'na top mermisi düştü
Suriye'den atılan bir top mermisi Hatay'ın Yayladağı İlçesi'ne düştü. Olayda ölen ya da yaralanan olmadı. Türkiye'nin sınır karakolundaki birlikler, top ateşine anında karşılık verdi.

 Dün saat 23.30 sıralarında Suriye'den atılan top mermisi Yayladağı'na bağlı Aşağı Pulluyazı Köyü yakınlarındaki meyve bahçesine düştü.

Köye yaklaşık 20 metre uzaklıktaki patlamada, etrafa saçılan şarapnel parçaları ağaçlara zarar verdi.

Köydeki 4 evin camları kırıldı. Olayda ölen veya yaralanan olmadı. Büyük korkuya kapılan köylüler, evlerini terk edip, jandarmaya haber verdi.

Gelen jandarma, çevrede yaptıkları araştırmada top mermisinin düştüğü yerde inceleme yaptı.

Aşağı Pulluyazı Köyü Muhtarı Riyat Kızgıntaş, 5 ay önce de köy sınırları içindeki tarlaya top mermisi düştüğünü, dün gece top mermisinin evlere 20 metre uzaklıkta olmasının büyük korku yaşattığını söyledi.