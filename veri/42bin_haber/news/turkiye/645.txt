Zam protestosuna gazlı müdahale
Şanlıurfa Harran Üniversitesi öğrencileri, belediyenin ulaşıma yüzde 30 zam yapmasını, yol kapatarak protesto etti. Osmanbey yerleşkesinde yolu trafiğe kapatan öğrenciler dağılmayınca, TOMA ve biber gazı ile dağıtıldı. Harran Üniversitesi Osmanbey yerleşkesinde toplanan bir grup öğrenci, 90 kuruştan 1,2 liraya yükselen şehir içi ulaşımına tepki gösterdi. 

Üniversite yerleşkesinde toplanan yaklaşık 150 kişilik grup, yaklaşık bir saat boyunca yolu ulaşıma kapattı. 

Belediye yetkililerin gelmemesi üzerine öfkeli kalabalığı sakinleştirmek için üniversite öğrenci temsilcisi eylem bölgesine çağırıldı.

Öğrenci temsilcisinin megafonla yaptığı uyarılar da sonuç vermedi. Ardından polis megafonla eylemci öğrencileri dağılması için uyardı.

Polisin uyarısına aldırmayan grup, TOMA aracı ve biber gazı ile dağıtıldı. 

Ulaşım zammını protesto eden öğrencilerin, zafer işaret yapması ve bazılarının polise taş atması dikkat çekti.