Şiddet yok, dans var!
 
 SAFRANBOLU
  
 Grup adına konuşan Ergül Sönmez, her yıl dünyada binlerce kadının öldürüldüğünü ve tecavüze uğradığını söyledi. Kadın cinayetlerinin yüzde 70’inin kadınların birinci derece yakınları tarafından gerçekleştiğine işaret eden Sönmez "Her 3 kadından birisi şiddet, 5 kadından 1’i tecavüz ya da tecavüze yeltenmeye uğramaktadır. Bunlar kadınların kaderi olmamalı. Bütün dünyadaki kız kardeşlerimize insanca yaşam için var olan sesimizi yükseltmek için hep birlikte ’sesimizi sesinizi duyun’ diyoruz. Ve hep birlikte dans ediyoruz" diye konuştu. startFlvPlayer_Posta("divFlvPlayer9043","9043","201302","9043-1.jpg"); 
 ESKİŞEHİR
  
 Eskişehir Kent Konseyi Meclisi Başkanı Seyhan Yalçın, etkinlikte yaptığı konuşmada, kadına yönelik şiddetin son bulması istediklerini belirterek, katılımcılara teşekkür etti. Bir süre müzik eşliğinde dans eden kadınlara, çevredeki vatandaşlar da destek verdi. Etkinliğe, Anadolu Üniversitesi, Eskişehir Osmangazi Üniversitesi ve çok sayıda kadın sivil toplum örgütü de katkı sağladı. 
 TRABZON
  
 Trabzon Dans Sporları Kulübü ile çeşitli sivil toplum örgütlerine üye yaklaşık 100 kadın, ellerinde "Kadına ve Tacize Karşı Ayaklanıyoruz" ve "Sen Yoksan 1 Eksiğiz" yazılı dövizlerle Atatürk Alanı’nda bir araya geldi. Müzik eşliğinde dans eden kadınlar, gösteriyi izleyen kadın ve erkekler tarafından alkışlandı. 
 Gösterinin ardından basın mensuplarına, "Biz kadınların saldırmak için silahları, bıçakları yok. Biz başka türlü yazıyoruz hikayemizi, karşı duruşlarımızı. Kimseye zarar vermeden kadın olarak, kadınlık hallerimizle milyonlarca kadın umuda dans ederek gidiyoruz" ifadelerinin yer aldığı yazılı açıklama dağıtıldı. 
 EDİRNE
  
 Çevrede toplanan kadınların ve Edirne Belediye Başkan Yardımcısı Dr. Ertuğrul Tanrıkulu’nun da katıldığı müzikli eğlencede kadınlar halay çekti. Bazı kadınlar üzerlerinde ’kadın cinayetlerine son’ yazılı beyaz yelekler giyerek halaya eşlik etti. 
 Grup adına konuşan Sibel Balkürleyen "Tecavüze uğrayan, dayak yiyen, fiziksel ve psikolojik şiddete uğrayan, erkek zevki için sünnet ettirilen, seks kölesi olarak kullanılan, ağzını açtığında susturulan, evde, işte, okulda taciz edilen milyarca kadın artık ayağa kalkıyor. Tüm dünya kadınları ayaklanıyor. Hem de 14 Şubat Sevgililer Günü’nde Biz dünya kadınları 14 Şubat sevgililer gününde hediye almak yerine dans ederek kadına karşı şiddeti protesto ediyoruz. Türkiye’de her yıl 165 kadın öldürülüyor. 150 kadın da tecavüze uğruyor. 
 Almanya’da her 4 kadından biri şiddete uğruyor. Etiyopya da, Nijerya’da, Somali de kadınlar sünnet ettiriliyor. Fransa’da her ay 6 kadın aile şiddet nedeniyle hayatını kaybediyor. Amerika’da her 6 dakika da bir kadın tecavüze uğruyor. Tüm bu rakamlar toplandığında yaklaşık bir milyar kadına denk geliyor. Duyarlı herkesi şiddete karşı çıkmaya, öfkemizi haykırmaya, sesimizi duyurmaya yanımıza çağırıyoruz ve biliyoruz ki bir milyar kadının dans etmesi devrimdir" dedi. 
 ÇANAKKALE
  
 Çanakkale Kent Konseyi Kadın Meclisi tarafından düzenlenen etkinlik kapsamında kordon boyundaki Troia Atı yanında bulunan Çağlar Kaynak Basketbol Sahası alanında toplanan 300 kadın, dans eğitmeni Güliz Lüleci eşliğinde 10 dakika boyunca dans etti. Çanakkale Belediye Başkanı CHP’li Ülgür Gökhan, dansı izlemeye gelerek, kadınlara destek verdi. 
 Kent Konseyi Kadın Meclisi Başkanı Sevgi Uluşal "Bugüne kadar kadına yönelik şiddete dikkat çekmek, farkındalık yaratmak için toplantılar, yürüyüşler paneller ve mitingler düzenledik. Bugün hiç yapmadığımız birşeyi yapalım dedik. Hep beraber dünyadaki 1 milyar kadın ile beraber 185 ülkeyle birlikte kadına şiddete hayır demek için dans edelim dedik. Bugün 1 milyar kadın ayağa kalkıyor." 
 ZONGULDAK
  
 Zonguldak Emekçi Kadınlar Dayanışma Derneği olarak bir araya gelen çeşitli sendika, dernek ve partilerin temsilcileri ile üyeleri, müzik eşliğinde halay çekti. Yaklaşık 50 kadın, ’Kadına şiddete hayır’ sloganı attı. 
 Etkinlik, Zonguldak Emekçi Kadınlar Dayanışma Derneği Başkanı Yüksel Yayla’nın konuşmasıyla sona erdi. 
 MERSİN
  
 Büyükşehir Belediye binası önünde toplanan grup adına açıklama yapan Nur Sevim Aksoy, dünyada her 3 kadından birinin şiddet gördüğünü söyledi. 
 Dünya çapında 1 milyar kadının şiddet görmesini izlemek istemedikleri için 14 Şubatta sınır ötesi bir birliktelikle dünyada kadına şiddete dans ederek tepki gösterdiklerini ifade eden Aksoy, şunları kaydetti: 
 "Yeryüzünde her 3 kadından biri dayak, tecavüz, taciz, recim gibi şiddete maruz kalıyor. Kadına şiddete ’hayır’ demek için, bu şiddete bir son vermek ve bu insanlık ayıbına, çığlığa dikkati çekmek için dans ediyoruz. Bu etkinlik 160 ülkenin kadınları tarafından hayata geçiriliyor." 
 DHA-AA