Sanayi esnafından elektrik kesintisi tepkisi
 
 Kent merkezinde Demircilerardı Mahallesi’ndeki eski sanayi bölgesini yıkarak yerine modern bir yaşam merkezi inşa etmeyi planlayan Sivas Belediyesi’nin çalışmalarına esnaf tepki gösterdi.
 
 Kentsel dönüşüm projesi kapsamında başlatılan yıkım çalışmalarında dükkanlarını boşaltmayan ve çalışmaya devam eden esnaf elektrik kesintisi nedeniyle belediyeye tepki gösterdi. 
 
 Sanayi içinde toplanan bir grup esnaf belediyenin yaptığı bu işin suç olduğunu belirterek, "Sivas belediyesi muvafakat aldığı dükkanların yıkımlarını gerçekleştirmektedir. 
 
 Ama izin vermeyen ve hala dükkanlarında çalışan esnaf arkadaşlarımızın işini aksatmak için iki dükkan yıkarken 60 dükkanın elektriğini keserek psikolojik baskı uygulamaktadır. Bizim iş yapmak için söz verdiğimiz vatandaşlar var. Esnaf olarak onların işlerini yapamıyoruz. Belediyenin yaptığı bu iş hoş değildir. Bu insanları bu şekilde mağdur etmek kimsenin hakkı değildir. Bize psikolojik baskı yaparak buraların birilerine peşkeş çekmek istemektedir" dediler.
 
 Sabah saat 09.30’da elektriklerinin kesildiğini ve tehdit edildiklerini iddia eden esnaflar "Bize şimdi elektriğinizi kestik. Sonra da suyunuzu keseceğiz diyerek tehdit ediyorlar. Biz sonuna kadar hakkımızı arayacağız" dediler.
 
 Halife YALÇINKAYA/ SİVAS, (DHA)