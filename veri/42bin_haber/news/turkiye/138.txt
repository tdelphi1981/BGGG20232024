Karadeniz'de palamut bereketi yaşanıyor
Bu yıl Karadeniz'de 20 bin tona ulaşan palamut hem balıkçının hem de vatandaşın yüzünü güldürüyor 
 Ereğli’de geçtiğimiz yıl 33 ton olan palamut sevkiyatı, bu yıl 60 kat artışla 2 bin tona ulaştı. Ereğli Gıda Tarım ve Hayvancılık İlçe Müdürü İmdat Aydın: "Palamut, balıkçı halinden İstanbul, İzmir, Bursa, Kocaeli, Ankara, Konya, Samsun ve Trabzon’a sevk edildi." 
 Bu yıl Karadeniz’de yaşanan palamut bereketi, balıkçıların ve tüketicilerin yüzünü güldürdü. Ereğli’de geçtiğimiz yıl 33 ton olan palamut sevkiyatı, bu yıl 60 kat artışla 2 bin tona ulaştı. 
 278 BALIKÇI TEKNESİ BULUNUYOR  
 Ereğli'de 22 trol-gırgır olmak üzere toplam 278 balıkçı teknesi bulunduğu söyleyen İmdat Aydın "Bu yıl, 42.5 ton tekir, 32 ton istavrit, 8 ton kalkan, 2.5 ton lüfer ve 127.5 ton mezgit balığı yakalandı. İlçemiz açıklarında yakalanan balıkların türlerini teknelerin günlük tuttuğu seyir defterinden anlıyoruz" dedi.  
 Ereğli açıklarında 2 bin ton palamut yakalandığını söyleyen Aydın "Palamut ise balıkçı halinden İstanbul, İzmir, Bursa, Kocaeli, Ankara, Konya, Samsun ve Trabzon’a sevk edildi" diye konuştu. 
 HAMSİ BU YIL AZ OLACAK 
 1 Eylül'de sona eren av yasağının ardından Karadeniz'de palamut bolluğu yaşandığını belirten 35 yıllık balıkçı Erturan Akdeniz "Denize açılan Karadenizli balıkçılar limanlara kasa kasa palamutlarla döndü. Palamudun tanesi tezgahlarda 2 liraya kadar düştü. Ancak şimdi palamut sıcak denizlere inmek üzere. Bu nedenle palamut yakalayamadığımız için iri palamutların tanesi 10 liradan alıcı buluyor" dedi. 
 Palamut bu sezon balıkçı esnafının yüzünü güldürdüğünü söyleyen Akdeniz "Vatandaş balığa doydu. Hamsinin az olacağı söyleniyor. Çünkü iri palamut küçük balık olan hamsiyle beslenir. Bu yüzden hamsinin az olacağını tahmin ediyoruz" dedi.  
 AA