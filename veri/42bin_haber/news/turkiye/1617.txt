Deniz Baykal CHP grubuna konuştu
CHP grup toplantısında partililerine 1,5 saat seslenen eski Genel Başkan Deniz Baykal, "CHP'nin önemini değerini anlatmaya çalıştım" dedi. CHP eski Genel Başkanı ve Antalya Milletvekili Deniz Baykal, "CHP'nin önemini, değerini anlatmaya çalıştım. Hem bir birimize bunu anlatmamız lazım, hem Türkiye'ye anlatmamız lazım. Bu ortamda CHP, temel dayanak noktasıdır. Bu rolünü de işlevini de yerine getirmelidir" dedi.

Baykal, CHP TBMM Grubu'nun basına kapalı gerçekleşen bölümünde bir konuşma yaptı. Baykal, yaklaşık 1,5 saat süren konuşmasının ardından çıkışta, gazetecilere yaptığı açıklamada, kapsamlı bir değerlendirme imkanı bulduğunu söyledi. "Parti yönetimine ve sayın Genel Başkan'a çok teşekkür ederim" diyen Baykal, şöyle konuştu:

"Çok yararlı ve kapsamlı bir görüşme oldu. Ben kendi adıma, ayrıntılı bir değerlendirme yapma fırsatını buldum. Önemli ve gerekli olduğuna inandığım gözlemlerimi paylaştım, grubumuzla. Ben çok memnunum. Çok yararlı olduğunu görüyorum. Arkadaşlarımızın da bunu büyük bir memnuniyetle karşıladıklarını gördüm. Kapalı bir toplantıda yapılmış bir konuşmadır. Onun ötesinde burada bir şey söylemem uygun olmaz ama açıklanmasında sakınca olacak bir şey olduğunu sanmıyorum. Grup yönetimimiz uygun görürse elbette açıklanabilir. Ama benim açıklama yapmam söz konusu değil."

Baykal, gazetecilerin konuşmasının içeriğine ilişkin sorularına ise gerekli değerlendirmeyi yaptığını söyledi.

Baykal, "CHP'nin önemini, değerini anlatmaya çalıştım. Hem bir birimize bunu anlatmamız lazım, hem Türkiye'ye anlatmamız lazım. Bu ortamda CHP, temel dayanak noktasıdır. Bu rolünü de işlevini de yerine getirmelidir" dedi. 

Öte yandan toplantıda Baykal'ın, ulus devletinin önemine işaret ederek, bunun savunulması gerektiğini söylediği öğrenildi. Baykal'ın, CHP'nin "başkanlık sistemine" karşı durmasını istediği ayrıca Anayasa yapım sürecinde "birlik içinde olunması" gerektiğini vurguladığı da ifade edildi.

Grubun basına kapalı bölümüne, CHP Genel Başkanı Kemal Kılıçdaroğlu katılmadı.