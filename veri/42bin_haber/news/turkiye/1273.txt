Hac malzemesi içinde kaçak sigara
 
 Aksaray Emniyet Müdürlüğü Kaçakçılık ve Organize Suçlarla Mücadelesi Şubesi ekipleri, bugün saat 11.30 sıralarında Aksaray- Adana karayolu kent merkezi girişinde rutin yol kontrol uygulaması başlattı. 
 Uygulama sırasında 37 yaşındaki N.D. yönetimindeki 06 VNK 37 plakalı TIR durduruldu. Yapılan aramada üzerinde ’Hac malzemeleri’ yazan kutuların içinde 30 bin paket kaçak sigara ile diğer kutularda da 500 kilo çay, 500 şişe parfüm, 300 bin tütün sarmak için kağıt ele geçirildi. 
 Bunun üzerine N.D. ve yanında bulunan ağabeyi 43 yaşındaki N.D. gözaltına alındı. İki kardeşin polise verdiği ilk ifadede, "Kutuların içinde ne olduğunu bilmiyorduk. Kutuları bir kargodan aldık Mardin’den İstanbul’a taşıyorduk" dediği öğrenildi. 
 Olayla ilgili soruşturma sürüyor. 
 DHA