Ban Ki-mun Türkiye temaslarına başladı
Birleşmiş Milletler (BM) Genel Sekreteri Ban Ki-mun, Türkiye'ye sığınan Suriyelilerin misafir edildiği İslahiye'deki barınma merkezine geldi. Özel uçakla Gaziantep Havalimanı'na inen Ban Ki-mun, buradan kara yoluyla Suriyeli sığınmacıların kaldığı İslahiye'deki çadır kente geçti. 

Genel Sekreter Ban'ı çadır kente gelişinde Türkiye'nin BM Daimi Temsilcisi Halit Çevik, Dışişleri Bakanlığı Uluslararası Siyasi Kuruluşlar Genel Müdür Yardımcılığı Daire Başkanı Salih Boğaç Güldere, Koordinatör Vali Veysel Dalmaz, İslahiye Kaymakamı Osman Beyazyıldız, BM, Türk Kızılayı ile Afet ve Acil Durum Yönetimi Başkanlığı (AFAD) yetkilileri karşıladı.

Ban Ki-mun, barınma merkezindeki incelemeleri öncesinde yetkililerden kampla ilgili brifing aldı.

Genel Sekreter Ban, brifingin ardından Türk hükümetine gösterdiği misafirperverlikten dolayı teşekkür etti. Suriyeli sığınmacıların sayısının gittikçe arttığına dikkati çeken Ban, "Türkiye olarak dünyaya insanlık örneği gösteriyorsunuz" dedi.

Türk hükümetinin, "açık kapı" politikasını da öven Genel Sekreter, "Bu söylemesi kolay ama uygulaması zor bir konu" diye konuştu. 

Genel Sekreter Ban Ki-mun, İslahiye kampına gelmekteki asıl amacının buradaki sığınmacılar konusunda bir bilinç ve farkındalık yaratmak olduğunu da sözlerine ekledi.

Çadır kenti gezmeye başlayan Genel Sekreter Ban'ın, incelemelerinin ardından basına açıklama yapması bekleniyor.

Genel Sekreterin, Gaziantep'teki temaslarının ardından Ankara'ya geçerek Cumhurbaşkanı Abdullah Gül tarafından kabul edilmesi ve Başbakan Recep Tayyip Erdoğan ile görüşmesi öngörülüyor.