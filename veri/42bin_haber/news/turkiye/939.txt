Beytüşşebap 12 gündür karanlıkta
Şırnak'ın Beytüşşebap ilçesinde yoğun kar yağışından sonra 12 gündür ilçe merkezine elektrik verilemiyor. Beytüşşebap ilçesinde geçtiğimiz hafta yoğun kar yağışı, elektirik kablolarının kopmasına veya direklerin devrilmesine neden oldu. 12 günden beri Beytüşşebap İlçesi ve köyleri karanlıkta kalınca vatandaşlar, TEDAŞ ekiplerine yardım etmek için seferber oldu. İlçe merkezi ve bağlı köylere elektirik enerji getirmek için çalışma başlatan TEDAŞ ekiplerinin çabası yetersiz kalması ve diğer ilerden yardım gelmemesi üzerine, ilçe merkezindeki ve köylerdeki vatandaşlar yardıma koştu. 

Emekli TEDAŞ memurlarının da aralarında bulunduğu yaklaşık 200 kişi, ayrı noktalarda, çalışma yürüten TEDAŞ ekiplerine katıldı. Yoğun kış şartlarına rağmen devrilen elektrik direklerinin düzeltilmesi, kopan kabloların bağlanması konusunda TEDAŞ ekiplerine büyük destek veren vatandaşlar, ilçe merkezine ve köylere elektrik getirilmesi için büyük çaba harcıyor. 

Emekli TEDAŞ görevlisi Sabri Bal, 12 günden beri karanlıkta kaldıklarını belirterek, "Kaç gündür karanlıktayız. Dedikki bir yardımcı olalım arkadaşlara. 12 gündür karanlıktayız, direklerimiz düşmüş, elektrik kabloları kopmuş, biz de bir katkıda bulunmak için buradayız" dedi. 

TEDAŞ arıza onarım ekibinde yeralan Mesut Ataman ise, "Emekli eski personel ve Beytüşşebap halkıyla el ele vererek hatlarımıza geçici olarak geçit vermeye çalışıyoruz. Allah eski emekli çalışanlardan ve Beytüşşebap halkından razı olsun, el birliğiyle bize destek oldular" diye konuştu.