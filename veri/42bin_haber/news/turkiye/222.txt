'Terörist değilim'
İstanbul 13. Ağır Ceza Mahkemesi'nde görülen Ergenekon Davası'nda hakkında yakalama kararı bulunan YAŞ üyesi Orgeneral Nusret Taşdeler şu açıklamaları yaptı 
 İstanbul 13. Ağır Ceza Mahkemesi’nde görülen Ergenekon Davası’nda hakkında yakalama kararı bulunan YAŞ üyesi Orgeneral Nusret Taşdeler, "itiraf etmeliyim ki, iddia olunan Ergenekon Terör Örgütünü tanımıyorum. İddia olunan bu örgütün, iddia olunan amaçları hakkında hiçbir bilgim, isnat edilen suçlarla yakından veya uzaktan ilgim bulunmamaktadır. Bu durumun çağdaş hukuk anlayışıyla bağdaşmadığını, evrensel hukuk kurallarına uymadığını ve ceza muhakemesinin olağan şartlarını taşımadığını düşünüyorum" dedi.
 
 Taşdeler, iddinamede bozuk bir Türkçe kullanılması nedeniyle suçlandığı konuları anlayamadığını bu nedenle adil yargılanma hakkının kısıtlandığını savundu. Mahkeme Başkanı Hasan Hüseyin Özese, "Savunma sınırlarını aşan sözler kullanıyorsunuz. Hakkınızda suç duyurusunda bulunabiliriz" diyerek Taşdeler’i uyardı. 
 
 Taşdeler, terör örgütü PKK’nın eski yöneticilerinden Şemdin Sakık’ın tanık olarak dinlenilmesini ve 21 dosyanın birleştirilmesini eleştirdi. Taşdeler "Ben terörist değilim, hiçbir zaman olmadım, olmam ve olamam. Türkiye Cumhuriyeti’nin Genelkurmay Başkanı ve Türk Silahlı Kuvvetlerinin Komutanı tarihimizin hiçbir döneminde terörist olmamıştır, bugün değildir, gelecekte de olamaz. Genelkurmay Başkanlığı Karargâhı mazide hiçbir zaman 2’nci Başkanından sivil memuruna kadar, teröristlerin çalıştığı bir "Terör Örgütü Yönetim Merkezi" olmamıştır, istikbalde de asla olmayacaktır" dedi. 
 
 Taşdeler, "1957 yılında kaybettiğimiz, ünlü gazeteci, yazar ve siyaset adamı Hüseyin Cahit Yalçın’ın idam cezası ile yargılandığı bir davanın muhakemesi sırasında, savcıya hitaben söylediği "Bu mahkemenin savcısı olmaktansa, sanığı olmayı tercih ederim" sözünden ilham alarak, vicdan rahatlığı içinde "Ergenekon Davası’nın görüldüğü bu mahkemenin savcısı veya yargıcı olmaktansa, sanığı olmayı tercih ederim" diyorum" ifadelerini kullandı. Beraatini isteyen Taşdeler savunmasını "Güçlüyüm çünkü haklıyım. Zira hak gücün fevkindedir. Vatanım sağolsun. Milletim varolsun. Cumhuriyetim ebediyen payidar olsun" şeklinde tamamladı. Taşdeler’in savunmasını tamamlamasının ardından duruşma yarın saat 09.00’a ertelendi.
 
 Serpil KIRKESER, İSTANBUL,(DHA)
  