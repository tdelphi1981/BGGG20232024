Mehmet Ağar cezaevinden çıkıyor mu?
 
 Ceza ve Güvenlik Tedbirlerinin İnfazı ile Denetimli Serbestlik ve Yardım Merkezleri ile Koruma Kurulları Kanunu'nda değişiklik yapılmasına dair kanun kapsamında Türkiye genelindeki mahkumlar tahliye edilmeye başlandı. 
 
 Açık Cezaevi'nde cezasının son 6 ayını kesintisiz olarak geçiren, 1 yıl ve daha az süre cezası kalan iyi halli 239 hükümlü Aydın'da da tahliye edilmeye başlandı. Susurluk Davası kapsamında yargılanan ve hakkındaki karar Yargıtay tarafından onandıktan sonra 25 Nisan 2012 günü Aydın'ın Yenipazar İlçesi'ndeki Kapalı Cezaevi'nde 2 yıllık hapis cezasını çekmeye başlayan DP eski Genel Başkanı Mehmet Ağar'ın durumu ise kafa karıştırdı. 
 
 DHA muhabirinin aldığı bilgiye göre, 25 Nisan 2013 günü cezasının bir yılını tamamlayacak olan Mehmet Ağar'ın mevcut yasadan yararlanması için yasanın yorumlanmasının önemli olduğu vurgulandı. Nisan ayında bir yılını tamamlayacak olan Ağar'ın 25 Nisan'da tahliye olmasının beklendiği, ancak Açık Cezaevine çıkma hakkını Aralık ayında alacağı için tahliyenin Aralık ayına kalmasının söz konusu olduğu öğrenildi. 
 
 Yasanın uygulanması sırasında netlik kazanacak olan durumda Ağar'ın yakınları, yasadan bir yıl yerine sadece 4 ay faydalanabilecek olmanın haksızlık olacağını savundu.