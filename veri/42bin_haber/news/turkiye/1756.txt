Babasının dövdüğü bebek komada!
Yozgat'ın Akdağmadeni ilçesinde, babası Osman G. tarafından dövüldüğü iddia edilen 7 aylık Ayşenur bebek komaya girdi.(DHA) -- Anne Münevver G.  eşinin sık sık kendisine de şiddet uyguladığını idda etti. 

Şikayetçi olduğu eşinin serbest bırakılmasına isyan eden anne Münevver G., "Çocuğum yaşam mücadelesi verirken onu bu hale sokan eşimi nasıl serbest bırakırlar. Ben de korkuyorum, devlet bizi korusun" diye konuştu. 

Akdağmadeni İlçesine bağlı Dayılı Köyü'nde 2 yıl önce aynı köyden 27 yaşındaki Osman G. ile evlenen 22 yaşındaki Münevver G.'nin mutluluğu eşinin uyguladığı şiddet nedeniyle kısa sürdü.

Çiftin 7 ay önce dünyaya gelen bebekleri Ayşenur,  iddaya göre babası tarafından dövülerek hastanelik edildi. Ayşenur bebek yoğun bakım ünitesinde yaşam mücadelesi verirken anne Münevver G., hem kendisine hem de çocuğuna şiddet uyguladığını belirterek şunları söyledi:

"Eşimle yaklaşık 2 yıldır evliyiz. Evliliğimizin ikinci ayında burnumu kırdı. O zamandan beri her hafta mutlaka tartışmamız kavgamız oluyor beni sürekli dövüyordu. Sebebi ise bebeği benden kıskanıyorsun diyordu. Hiç bir anne bebeğini babasından kıskanmaz. Ayşenur benim kucağımdayken güler kendince bir şeyler yapar eşim alınca korkardı. O da buna şiddetle karşılık verirdi. İki gün önce tartıştığımızda bebek benim kucağımdaydı ve elimden alarak sevmek istedi. 

Fakat yavrum babasının kucağında korktu. Bende, Osman çocuk korkuyor bana ver deyince bebeğimi tokatlamaya başladı. Çocuk dayaktan bayıldı. Sonra soba yanmayan soğuk odaya attı kızım orada da ağlayarak bayıldı. O gün akşama kadar kavgamız devam etti. Akşam da yine iki defa bayıldı. Ertesi sabah yine aynı kavgamız oldu. Çocuğumuzu ve beni hastaneye eşim getirdi. Hastanede çocuğumu yoğun bakıma aldılar. Doktorlar hayati tehlikesi olduğunu söylediler. Eşimden şikayetçiyim, çocuğumu bu hale getirdiği için cezasını çekmesini istiyorum."

Kızının ve kendi hayatından endişe ettiğini belirten Münevver G. jandarma tarafından gözaltına alınan eşi Osman G. nin çıkarıldığı mahkeme tarafından serbest bırakıldığını belirterek, "Kızım bu haldeyken onun serbest kalmasını anlayamadım. Buraya da gelmiş. Benim annemden başka kimsem yok. Devletimizden yavruma ve bize sahip çıkılmasını istiyorum" diye konuştu.