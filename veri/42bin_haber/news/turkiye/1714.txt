Amatör futbolcu öldürüldü
Manisa'nın Turgutlu ilçesinde bir amatör futbolcu uğradığı silahlı saldırı sonucu öldü. İstasyonaltı Mahallesi Yaprak Sokak'ta 45 ZA 428 plakalı motosikletiyle seyreden Manisa amatör küme takımlarından Alemspor'un futbolcusu Mahmut Karadeniz (27), silahlı saldırıya uğradı.

Olay yerine gelen polis ve 112 Acil Servis ekipleri, Karadeniz'in, başından vurularak öldürüldüğünü tespit etti. Karadeniz'in cenazesi Turgutlu Devlet Hastanesi morguna kaldırıldı.

Olayla ilişkin ilk incelemede Mahmut Karadeniz'in, 2011 yılında iki aile arasında çıkan ve bir kişinin ölümüyle sonuçlanan kavgada yaralandığı belirlendi.

Amatör futbolcu Karadeniz'in, aynı zamanda inşaatlarda işçi olarak çalıştığı ve 2 çocuk babası olduğu öğrenildi.