İki çocuğa işkence davası
 
 Genç ilçesinde, bayram günü şeker toplamak için evden çıkan 2 çocuğa 'eziyet' ettikleri gerekçesiyle tutuksuz yargılanan 3 çocuk, 2 yıl, 6’şar ay hapis cezasına çarptırıldı. 
 
 Genç Asliye Hukuk Mahkemesinde görülen davaya suça sürüklenen çocuklardan tutuksuz yargılanan 12 ile 14 yaş arasındaki üç çocuk ve 8 yaşındaki mağdur katılmazken, 11 yaşındaki diğer mağdur avukatı Ahmet Serhat Aydın ile müdafi avukatı İsmail Gürsü hazır bulundu.
 
 Suça sürüklenen çocukların avukatı Gürsü, çocukların yaşlarının göz önüne alınıp dosya değerlendirildiğinde, haklarında beraat kararı verilmesi gerektiğini savunarak, "mahkeme aksi kanaatte ise lehe olan hükümlerin uygulanmasını talep ediyoruz" dedi. 
 
 Mahkeme heyeti verdiği kısa aranın ardından mağdur çocuklara "eziyet" ettikleri gerekçesiyle suça sürüklenen zanlı üç çocuk  için 2 yıl 6’şar ay hapis cezası verilmesini kararlaştırdı. 
 
 Mahkeme ayrıca sanıklarda yargılama sürecinde pişmanlık gözlenmemesi nedeniyle cezalarının TCK’nın 51. maddesi gereğince ertelenmesine yer olmamasına ve mağdur vekilinin talebi doğrultusunda sanıklar hakkında hürriyeti yoksun bırakma suçu oluşması ihtimaline binaen Genç Cumhuriyet Başsavcılığına suç duyurusunda bulunulmasına karar verdi. 
 
 Mahkeme ayrıca sanıkların suç tarihindeki yaşlarını dikkate alarak TCK’nın 53. maddesinin 4. fıkrası gereğince haklarında hak yoksunluklarının uygulanmasına yer olmadığını kararlaştırdı. Geçen yıl Ramazan Bayramı’nda şeker toplamak için evden ayrılan A.Y. ve yeğeni B.Y, saldırıya maruz kalarak ağır şekilde işkence görmüştü. 
 
 AA