Hırsızlığa devam
 
 Samsun’da iki gün önce bir evden altın hırsızlığı yaptığı iddiasıyla yakalandıktan sonra sevk edildiği mahkeme tarafından serbest bırakılan 16 yaşındaki B.G. adlı kız, 1 gün sonra başka evden akrabası 20 yaşındaki İpek Güzel ve 15 yaşındaki G.G. adlı kız ile hırsızlık yaptığı gerekçesiyle yakalandı. 
 Mahkemeye sevk edilen B.G. tutuklandı, 2 şüpheli ise, tutuksuz yargılanmak üzere serbest kaldı. 43 yaşındaki Murat Örnek, evinin kapısını sert cisimle açan kimliği belirsiz kişi veya kişilerin yatak odasındaki çekmecede bulunan erkek kol saati, altın bileklik ve pırlanta tek taş yüzüğü çalındığını bildirdi. 
 Şikayet üzerine soruşturma başlatan polis, İlkadım İlçesi Mecidiye Çarşısı’nda kuyumcuların bulunduğu bölgede devriye görevi yaparken evden hırsızlık suçundan 22 suç kaydı bulunan B.G., 12 suç kaydı bulunan G.G. isimli kız çocuğu ile hırsızlıktan 10 sabıkası bulunan İpek Güzel’i gördü. 
 Polis, bir kuyumcuya girip altın bozdurmak isteyen kadın ve 2 çocuğu gözaltına aldı. Yapılan üst aramasında Murat Örnek’in evinden çalınan altınlar ve saat bulundu. B.G.’nin, iki gün önce evden altın hırsızlığı olayına karıştığı iddiasıyla gözaltına alındığı ve çıkarıldığı nöbetçi mahkeme tarafından tutuksuz yargılanmak üzere serbest bırakıldığı belirlendi. Polisteki sorgularının tamamlanması ardından şüpheliler bugün adliyeye sevk edildi. Nöbetçi mahkemeye çıkarılan şüphelilerden B.G. tutuklandı, İpek Güzel ve G.G. ise, tutuksuz yargılanmak üzere serbest bırakıldı. 
 DHA