Ağrı'da cezaevi firarisi yakalandı
 
 Ağrı’da 15 ayrı suçtan aranan cezaevi firarisi düzenlenen operasyonla yakalandı. Ağrı Valiliği’nden yapılan yazılı açıklamaya göre, Emniyet Müdürlüğü Asayiş Büro Amirliği ekipleri, hakkında silahlı yağma, dolandırıcılık, başkalarına ait kimlik bilgilerini kullanma, görevi yaptırmamak için direnme, hakaret gibi 15 ayrı suçtan aranan N.Y’nin Doğubayazıt ilçesi Abdigör Mahallesi’nde bir evde saklandığı bilgisine ulaştı. 
 
 Doğubayazıt İlçe Emniyet Müdürlüğü ekipleri, Doğubayazıt Cumhuriyet Başsavcılığı’nın talimatıyla N.Y’nin kaldığı eve operasyon düzenlendi. Operasyon sırasında kaçan N.Y, polis memurlarının üzerine ateş açtı. N.Y, özel harekat ekiplerinin kaçmasını engellemek amacıyla yaptığı müdahale sırasında omzundan yaralandı. 
 
 Doğubayazıt Devlet Hastanesi’ne kaldırılan N.Y, burada yapılan ilk müdahalenin ardından Ağrı Devlet Hastanesi’ne sevk edildi. Ekipler, N.Y’nin üzerinde yaptıkları aramada, bir adet tabanca, bu tabancaya ait şarjör buldu. 
 
 Bölgede yaptıkları incelemede 1 adet mermi kovanı bulan ekipler, N.Y’nin kaldığı evin salon kısmında 200 gram uyuşturucu, sahte nüfus cüzdanı, bir adet sahte yeşil kart ile çanta içerisine gizlenmiş bir adet kuru sıkı tabanca ve tabancaya ait şarjör ele geçirdi.
 
 AA