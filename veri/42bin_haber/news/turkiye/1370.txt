Kahramanmaraş'ta TIR, minibüsü biçti: 10 ölü
Kahramanmaraş’ın Pazarcık İlçesi’nde TIR’ın çarptığı köy minibüsünde bulunan 2’si çocuk 10 kişi öldü, 3 kişi de yaralandı. Kazaya neden olduğu iddia edilen TIR şoförü gözaltına alındı.

Kaza, bugün saat 07.30 sıralarında Pazarcık-Gölbaşı karayolunun 25’inci kilometresindeki Akçalar Mevkii’nde meydana geldi. 

Demir yüklü, Adıyaman yönüne giden Kadir Akkaya (38) yönetimindeki TIR, iddiaya göre sürücünün direksiyon başında uyuklaması sonucu kontrolden çıkınca, karşı yönden gelen İbrahim Doğan (37) yönetimindeki yolcu minibüsü ile kafa kafaya çarpıştı. 

Kazada yolcu minibüsü metal yığınına döndü.

Gaziantep’e gidiyorlardı

Adıyaman’ın Gölbaşı İlçesi’ne bağlı Çelik Köyü’nden Gaziantep’e yolcu taşıyan minibüsü kullanan İbrahim Doğan ve yolcular Muharrem Ünal, Suna Avcı, Kübra Doğan, Ayşe Dağınık, Fatma Çelik, Nursel Dağınık, Esra Avcı, Nazlı Avcı ile kimliği tespit edilemeyen 1 çocuk kaza yerinde öldü.

Kazanın duyulması üzerine olay yerine çok sayıda ambulans sevk edildi. Pazarcık İlçe Jandarma Komutanlığı ekipleri de çevrede güvenlik önlemi aldı. 

TIR’dan çevreye savrulan demirler nedeniyle araçların bölgeye giriş çıkışında da zorluk çekildi. Minibüste bulunan ve yaralı olarak kurtulan 2’si çocuk 3 kişi ise güçlükle kaza bölgesinden alınıp, Pazarcık Devlet Hastanesi’ne götürüldü. 

Durumu ağır olan yaralılar burada yapılan ilk müdahalenin ardından Kahramanmaraş Devlet Hastanesi’ne sevk edildi. Demir yığınına dönen minibüsteki cesetler de güçlükle çıkartıldı. Cesetler, olay yerine gelen araçlarla Pazarcık Devlet Hastanesi’ne taşındı.

Gölbaşı İlçesi’ne bağlı Çelik Köyü’nden her gün sabah Gaziantep’e yola taşıyan minibüsün aynı gün öğle saatlerinde tekrar köye döndüğü bildirildi. Minibüste bulunanların çoğunluğunun akraba olduğu, bir bölümünün alışverişe, kiminin de okulların tatil olması nedeniyle Gaziantep’teki akrabalarına ziyarete gittiği ifade edildi.

Yol tek şeritli

Kazayı duyarak olay yerine gelen köylüler, kazanın olduğu bölgedeki 3 kilometrelik yolun tek şeritli olduğunu ve yıllardan bu yana burada kazaların görüldüğünü savundu. Yolun çift şeritli duble olması için çaba göstermelerine karşın buranın yapılmadığını iddia eden köylüler, "İlk kez böyle büyük bir kaza oldu" dedi.

Şoför gözaltına alındı

Yetkililer ise, kazanın ilk belirlemelere göre yara almadan kurtulan ve gözaltına alınan TIR şoförü Kadir Akkaya’nın direksiyon başında uyuması sonucu meydana geldiğini söyledi.

Bu arada, Ak Parti Adıyaman Milletvekili Mehmet Erdoğan, Gölbaşı Kaymakam Vekili Gürkan Demirkale ve Gölbaşı Belediye Başkanı Yusuf Özdemir, Pazarcık Devlet Hastanesi'ne gelerek, yetkililerden bilgi aldı.

“Akraba ziyaretine gidiyorlardı”

Milletvekili Erdoğan, gazetecilere yaptığı açıklamada, minibüsün Gölbaşı ilçesine bağlı Çelik köyünden Gaziantep'e gittiğini belirterek, “Minibüsteki yolcular akraba ziyareti için Gaziantep'e gidiyordu. Araçta 15 kişinin olduğunu öğrendik. Şu ana kadar 10 kişinin hayatını kaybettiğini biliyoruz. Ayrıca 5 kişi de yaralandı. Hayatını kaybedenlere Allah'tan rahmet, yaralılara acil şifalar diliyorum” dedi.