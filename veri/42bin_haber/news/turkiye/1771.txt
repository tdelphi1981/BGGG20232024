Karadeniz ve Akdeniz'de sondaj yapacak
Başbakan Recep Tayyip Erdoğan, hizmete giren yeni sismik araştırma gemisinin Karadeniz ve Akdeniz’deki çalışmalarda değerlendirileceğini söyledi. Başbakan Recep Tayyip Erdoğan Türkiye Petrolleri Anonim Ortaklığı (TPAO) tarafından Norveç’ten satın alınan Türkiye’nin sismik araştırma gemisi Barbaros Hayrettin Paşa gemisinin hizmete alım törenine katıldı. Doğalgaz ve petrol aramaları için kullanılacak olan geminin hizmet alım töreninde Enerji ve Tabii Kaynaklar Bakanı Taner Yıldız, İstanbul Valisi Hüseyin Avni Mutlu , İstanbul Emniyet Müdürü Hüseyin Çapkın ve TPAO Genel Müdürü Mehmet Uysal da hazır bulundu.

“Bunun ikincisini de bu çalışmaların içine katacağız“

Törende konuşan Başbakan Recep Tayyip Erdoğan, dünya ülkelerinin enerji konusunda birbiriyle yarışır hale geldiğini ifade ederek, enerjinin tedarik, transit ve tüketim boyutlarından söz etti. Erdoğan, "Artık tedarikte Türkiye şansını aramalı diyoruz" dedi. 

Türkiye'nin bugüne kadar kiralama usulüyle 5 bine yakın sondaj çalışması yaptığını belirten Erdoğan, bunlardan beklenen sonuçların elde edilemediğini ifade etti. Erdoğan, "Dedik ki biz artık sismik araştırma gemimize sahip olmalıyız. Özellikle Karadeniz’de yapacağımız araştırmalar hem de Akdeniz’de yapacağımız çalışmalarda bunu değerlendirmeliyiz. Bildiğiniz gibi Norveç’ten 130 milyon dolara Barbaros Hayrettin Paşa sismik araştırma gemisini almış bulunuyoruz. Az önce bakanımızın da ifade ettiği gibi ileri teknolojiye sahip bu sismik araştırma gemimizle yoğun bir şekilde bu araştırmalarımızı yapacağız. Belli bir süre bunun ikincisini de bu çalışmaların içine katacağız" diye konuştu. 

TPAO’nun uluslararası anlamda çalışmalar yapacak bir konuma gelmesini arzuladıklarını dile getiren Erdoğan, "Barbaros Hayrettin Paşa sismik araştırma gemisinin TPAO’ya farklı bir güç katacağına, ülkemizin bu araştırmalarına güç katacağına inanıyorum" şeklinde konuştu. 

Ardından Başbakan Recep Tayyip Erdoğan kurdela keserek Barbaros Hayrettin Paşa sismik araştırma gemisini hizmete aldı. Erdoğan açılışın ardından bir süre geminin içini de gezdi.

Barbaros Hayrettin Paşa Sismik Araştırma gemisi

Türkiye Petrolleri Anonim Ortaklığı ( TPAO) tarafından Norveç’ten satın alınan ve orijinal adı Polarcus Samur olan gemiye Barbaros Hayrettin Paşa adı verildi. Tuzla’daki Desan tersanesinde kırmızı beyaza boyanan gemi 84 metre uzunluğunda. Doğalgaz ve petrol aramaları için kullanılacak olan gemi, iki ve üç boyutlu sismik veri toplayabiliyor. Gemi, yön ve pozisyon tayinini uydu haberleşmesi ile otomatik olarak yapabiliyor. Gemide bir de helikopter pisti bulunuyor. Barbaros Hayrettin Paşa’nın Akdeniz ve Karadeniz’deki sondaj çalışmaları öncesi, arama faaliyetleri kapsamında sismik veri toplamak için yola çıkması bekleniyor.