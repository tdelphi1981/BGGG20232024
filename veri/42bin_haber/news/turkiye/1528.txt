Mezarlıkta torbacı operasyonu
 
 Polis ihbar hattını arayan bazı vatandaşlar, Dede Osman Mahallesi’nde bulunan ve mahallenin adını taşıyan Dede Osman Mezarlığı’nda, torbacı olarak tabir edilen kişilerin uyuşturucu sattığını söyledi.
 
 İhbar üzerine çalışma başlatan sivil polisler, mezarlık ve çevresinde şüpheli kişileri takibe başladı. Polisler, uzun süre mezarlıkta durmasından ve tedirgin davranışlar sergilemesinden şüphelendiği 2 kişiyi üstlerini aramak için durdurmak istedi.
 
 Ancak şüpheliler polislerin uyarısına uymayarak kaçtı. Kısa bir kovalamacanın ardından yakalanan İbrahim A. ile Sedat D. isimli şüpheliler gözaltına alındı. Polislerin yaptığı aramada şüphelilerin üzerinden 49 paket halinde 38 gram eroin ile 805 lira ele geçirildi.
 
 Uyuşturucu ve paraya el koyan polis, 2 şüpheliyi sağlık kontrolünden geçirdikten sonra sorgulamak üzere Sarayönü Polis Merkezi’ne götürdü.
 
 Ömer PINAR/ ŞANLIURFA, (DHA)