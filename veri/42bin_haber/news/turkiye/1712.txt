"Akkuyu Fukuşima olmasın"
Mersin'de bir araya gelen Greenpeace gönüllüleri, Akkuyu Nükleer Santrali'ni kurmaya hazırlanan Akkuyu NGS A.Ş'nin bilgilendirme bürosu önünden plastik varillerle müzik yaptı. Atatürk Caddesi'nde toplanan yaklaşık 50 gönüllü, "Akkuyu Fukuşima olmasın", "Nükleere hayır", "Mersin nükleer istemiyor" pankartları açtı. Grup sloganlar atarak yürüyüşe geçip, İsmet İnönü Bulvarı'ndaki Akkuyu Nükleer Güç Santrali Bilgilendirme Ofisi önüne geldi. Bir çevreci tarafından araçla getirilen 4 varil de büronun önüne indirildi. Daha sonra grup içinde bulunan 3 müzisyen aletleri ile türküler ve Kazım Koyuncu'nun bir şarkısını seslendirirken, varillerle de müzik yapıldı.

Ardından Greenpeace adına söz alan Cem Kapukaya, Akkuyu Nükleer Santrali'ni yapacak olan Rosatom şirketinin Çernobil nedeniyle sabıkalı bir şirket olduğunu ileri sürerek, "Rosatom şirketinin Mersin'de kurmak istediği nükleer santral için hazırladığı ÇED başvuru dosyası, ne bilim insanlarının ne de devlet kurumlarının onayı aldı. Buna rağmen burada bilgilendirme ofisinde halkı kandırmaya çalışıyor. Yapılan kamuoyu araştırmaları gösterdi ki, halkın ezici bir çoğunluğu nükleer santral inşaatına karşı. Hükümeti bir an önce halkın sesini duymaya çağırıyoruz" dedi.