Çocuk hırsızlar iş başında
 
 Konya’da hırsızlıktan kaydı bulunan 13 yaşındaki M.K. ile arkadaşı 14 yaşındaki E.K., bir büfeden çaldıkları meyve suyunu içerken polis tarafından yakalandı. Olay, bugün saat 03.00 sıralarında merkez Selçuklu İlçesi Musalla Bağları Mahallesi Ruhi Bağdadi Sokak’ta meydana geldi. 
 Devriye görevi yapan polis, hırsızlıktan kaydı bulunan M.K. ve E.K.’yi meyve suyu içerken görünce durumlarından şüphelenip durdurmak istedi. İki çocuk meyve sularını yere atıp, polisin ’Dur’ ihtarına uymayarak kaçmaya başladı. 
 Kısa süren kovalamacanın ardından bir otoparkın yaklaşık 2 metrelik duvarından atlayamayan iki çocuk, polis tarafından yakalandı. Yapılan üst aramasında bıçak ve ışıldak bulunan M.K. ve E.K., ışıldağı bir seyyar satıcıya ait üstü kapalı olan tezgahın kilidin kırıp aldıklarını, içtikleri meyve sularını da bir büfeden çaldıklarını itiraf etti. 
 Yapılan incelemede iki şüphelinin 2 gün önce de hırsızlık için bir restoranın camını kırıp içeri girdikleri, M.K.’nin bu sırada devriye görevini yapan polisler tarafından yakalandığı belirtildi. E.K.’nin ise kaçtığı, gözaltına alınan M.K.’nin de yaşı küçük olduğundan ifadesi alındıktan sonra serbest bırakıldığı ortaya çıktı. Olayla ilgili soruşturma sürüyor. 
 DHA