'Polis bize ajanlık teklif etti'
 
 Antalya’da Devrimci İşçi Partili Öğrenciler, Sosyalist Yeniden Kuruluş, Sosyalist Demokrasi Partisi, Devrimci Liseliler, Gençlik Muhalefeti, Lise Öğrenci Birliği ve Öğrenci Kolektifi’nden oluşan bir grup öğrenci, yürüyüş düzenledi.
 
 Kazım Özalp Caddesi’nde bir araya gelen grup slogan atarak Attalos Heykeli’ne yürüdü. Burada yürüyüşü gerçekleştiren grup adına basın açıklaması yapan Duygu Yeşil, Çağdaş Hukukçular Derneği’ne yönelik operasyona da tepki gösterdi.
 
 Düzenlenen operasyon ve tutuklamalarla Türkiye’nin baskılar ülkesi haline dönüştüğünü aktaran Duygu Yeşil, Antalya’da da polisin kendileri üzerinde baskı oluşturmaya çalıştığını öne sürdü. Antalya Emniyeti Terörle Mücadele Şubesi’nde görevli polislerin, gençlerin ailesini telefonla bilinmeyen numaradan arayarak, ’Çocuğunuz terör örgütüne üye, çocuğunuza sahip çıkmazsanız tutuklarız’ şeklinde konuşmalar yaptığını öne süren Yeşil, şöyle dedi:
 
 "Yoldaşlarımızın ailelerinin evinin önünde annelerimiz babalarımız ekip arabasına bindiriliyor. Polis ’Çocuğunuz terör örgütüne üye. Biz çocuğunuzu terör örgütünün elinden kurtarmak istiyoruz. Çocuğunuzu DHKP-C kamplarına götürüp eğitim veriyorlar’ gibi sözler söyleniyor. Bir de bunlar yetmezmiş gibi ’Eğer çocuğunuz örgütten çıkmak istemiyorsa bize çalışsın, 600 lira maaş veririz’ gibi sözler sarf ederek ajanlık teklifi yapılıyor. Polis bunların yanında telefon dinlemelerinin dokümanlarını ailelere göstererek tehdit etmeye devam ediyor."
 
 Ellerinde ’Polis tacizine son. Baskılar bizi yıldıramaz’ yazılı pankart taşıyan öğrenci grubu, basın açıklamasının ardından dağıldı.
 
 Tolga YILDIRIM/ANTALYA, (DHA) 
  