"Hayata Dönüş"ün asker sorumlusu öldü
F tipi hapishanelere karşı 2000 yılında yürütülen ölüm oruçlarını sonlandırmak için yapılan "Hayata Dönüş" operasyonunun Bayrampaşa ve Ümraniye cezaevlerine yönelik planlayıcısı ve uygulayıcısı, eski İstanbul Jandarma Bölge Komutanı Tuğgeneral Eyyüp Engin Hoş 64 yaşında akciğer kanserinden öldü. Gülhane Askeri Tıp Akademisi (GATA) Haydarpaşa Eğitim Hastanesi'nde bir süredir tedavi gören emekli Tuğgeneral Eyyüp Engin Hoş (64), dün hayatını kaybetti. Hoş için bugün Selimiye Camii'nde kılınan cenaze namazı sonrası askeri tören düzenlendi. Hoş'un cenazesi yarın toprağa verilmek üzere Sakarya'nın Akyazı ilçesine götürüldü. 

Türkiye genelinde, 19 Aralık 2000 tarihinde 20 cezaevine eşzamanlı olarak düzenlenen ve 32 mahkumun ölümüyle sonuçlanan "Hayata Dönüş" operasyonun Bayrampaşa Cezaevi'ndeki ayağını yöneten, dönemin İstanbul Jandarma Bölge Komutanı emekli Tuğgeneral Eyyüp Engin Hoş, bir süredir kanser tedavisi gördüğü GATA Haydarpaşa Eğitim Hastanesi'nde dün hayatını kaybetti. 

Emekli Tuğgeneral Hoş için, Selimiye Camii'nde öğle namazını takiben kılınan cenaze namazının ardından askeri tören düzenlendi. Törene annesi Saadet, eşi Ferhan, oğlu Baha, kızı İklim, Kuzey Kuzey Deniz Saha Komutanı Koramiral Bülent Bostanoğlu, İstanbul Jandarma Bölge Komutanı Tuğgeneral Arif Çetin, eski İstanbul Cumhuriyet Başsavcısı Aykut Cengiz Engin, silah arkadaşları ve vatandaşlar katıldı.

Cenaze namazının ardından Tuğgeneral Hoş'un Türk Bayrağı'na sarılı tabutu, merasim mangası tarafından eller üzerinde taşındıktan sonra askeri tören için top arabasına konuldu. Askeri tören yürüyüşünden sonra eski İstanbul Jandarma Bölge Komutanı Emekli Tuğgeneral Eyyüp Engin Hoş'un cenazesi, yarın Cuma namazını takiben kılınacak cenaze namazının ardından toprağa verileceği Sakarya'nın Akyazı ilçesine uğurlandı. 
  
Jandarma isimleri vermemişti

Bayrampaşa Cezaevi’ndeki müdahalede 12 tutuklu öldürülmüş, 55’i yaralanmıştı. Operasyon sonrasında başlatılan soruşturma, jandarmanın isim bildirmeme, bilgi ve doküman paylaşmama gibi engellemeleri nedeniyle tam 10 yıl sürdü. Dava sürecinde savcıdan 11 yıl boyunca gizlenen "Tufan" adlı operasyon planı ortaya çıktı. Planda operasyondan sorumlu komutan olarak dönemin Jandarma Bölge Komutanı Eyyüp Engin Hoş'un adı yer alıyordu. Bayrampaşa'ya benzer şekilde Ümraniye Cezaevi'ne yönelik operasyon da "Atmaca" ve "Bora" adlı, Hoş'un sorumlusu olduğu iki plan kapsamında yapılmıştı. Ümraniye'ye yönelik "Hayata Dönüş"te de 1 asker, 8 mahkum öldürülmüştü.