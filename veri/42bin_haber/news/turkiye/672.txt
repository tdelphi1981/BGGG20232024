'Gaz kullanmaktan mutlu değiliz'
Şırnak'ın Cizre İlçesi Emniyet Müdürü Ercan İçli, toplumsal olaylarda polisin isteyerek gaz kullanmadığını belirterek, "Molotof kokteylini bize atıyor, biz gaz atıyoruz; kurşun atıyorlar biz gaz atıyoruz; taş atıyorlar biz gaz atıyoruz; roket atıyorlar biz yine gaz atıyoruz. Çünkü başka şansımız yok. Keşke başka bir alternatifimiz olsa da gaz kullanmasak" dedi 
 Cizre Güvenlik Hizmetlerini Destekleme ve Geliştirme Derneği Başkanlığı, Cizre Emniyet Müdürlüğü Lokali’nde düzenlenen gecede emniyet yetkilileri ile İlçenin önde gelen isimleri bir araya geldi. Gecede dernek başkanı Adnan Kadooğlu’nun organize edilen geceye katılanları ilçenin temel sorunları ile polisin son zamanlardaki orantısız gaz kullanımından duydukları rahatsızlıkları dile getirdi.
 
 Cizre Emniyet Müdürü Ercan İçli, yaptığı konuşmada gaz atmaktan ve kullanmaktan mutlu olmadıklarını söyledi. İçli, "Nevruz’da şehit verdiğimizde isteseydik orayı tarardık ve 100 kişi ölürdü, ancak yapmadık. Örgütün ve burayı karıştırmak isteyenlerin amacına ulaşmasını sağlardık. Biz bir şehit verdik ama hiçbir vatandaşın burnu kanamadı. Biz bu gaz meselesini hoşlanarak ve isteyerek yapmıyoruz. Ancak insanlar o kadar abartıyor ki güya biz atılan gaz başına para alıyormuşuz, biz kendimizi taşlatıyormuşuz bunu bile söylüyorlar. Molotof kokteyli atıyorlar biz gaz atıyoruz; kurşun atıyorlar biz gaz atıyoruz; taş atıyorlar, biz gaz atıyoruz; roket atıyorlar biz yine gaz atıyoruz. Çünkü başka şansımız yok. Keşke başka bir alternatifimiz olsa da gaz kullanmasak" dedi.
 
 İdil Caddesi’nde oturan vatandaşların kendilerine gelip, artık gaz yemek istemediklerini söylediklerini belirten Emniyet Müdürü Ercan İçli, "Siz gelmeyin biz buradaki olayları bitirelim, ancak biz hayır dedik ve bizim yerimize polislik yapamazsınız dedik. Ancak orada toplanan üç beş çocukla uğraşıyoruz, siz onları engelleyin, ailelerine söyleyin dedik ve onlar da tamam dedi. Son bir haftadır o cadde üzerinde gaz kullanılmıyor. Hiç bir zaman polis durup dururken hiçbir yere gaz atmaz. Ben buraya ilk geldiğimde normal zamanlarda kullanılan gaz bombası sayısı 4200 iken geçen gün biz bunu 600’e düşürdük. Ben bizzat tek tek sayıyorum. Vatandaşların olduğu yerde, yaşlıların olduğu yerde, öğrencilerin olduğu yerde ne kadar da bize taş atsalar biz gaz atmıyoruz" dedi.
 
 Cizre Emniyet Müdürü İçli, atılan her bir gazın 50 lira olduğunu belirterek, bunun 4 binle çarpıldığında ortaya büyük rakamların çıktığını belirtti. İçli, "İlçede yaşanan olayları bitirmek ve önlemek için her gün emniyet amirleri ve birim amirleri ile birlikte toplantı yapıyoruz. Vatandaşlar da bize gelip bu konuda size nasıl yardımcı olabiliriz diyor. 
 
 İdil Caddesi’nde yaşanan olaylardan dolayı hiç kimsenin orada ev kiralamıyor. Orada oturanlarda yaşanan olaylar nedeni ile başka yere taşınıyor. İlçeye 300 öğretmen atandı ve orada çok güzel evler bulunmasına rağmen hiçbir öğretmen oralara gitmedi. Çünkü olayların olduğu yere hiç kimse gitmez, yatırımda gelmez ve öyle kalır. Üç tane, beş tane çocuğu taş atmasına gaz atmıyoruz, attırmıyorum. Ancak taş atma olayı sadece bu bölgenin bir hastalığı Cizre ve Silopi’de bu çok görülüyor, İdil’de ise çok az. Ama maalesef bu taş attığı sırada oradan geçen birisinin kafasına mı gelir, gelir mi gelir, gözüne mi gelir diye düşünmeden attığı taş kendi akrabasını yaralıyor, kendi arkadaşını yaralıyor" dedi.
 
 Ramazan İMRAĞ/CİZRE (Şırnak), (DHA)