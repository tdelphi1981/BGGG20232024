Arınç'tan 'Eurovision' açıklaması
Başbakan Yardımcısı Bülent Arınç, TRT'nin bu yılki Eurovision şarkı yarışmasına katılmama kararı ile ilgili olarak "Değerlendirme kriterleri değişmedi. Bu yarışmaya biz hangi güçlü grupla gidersek gidelim istediğimiz puanları alamıyoruz. Türkiye'nin tanıtımı içinde çok faydalı olmuyor. Detaylı bir inceleme sonucunda TRT katılmama kararı aldı" dedi.(AA - DHA) -- Başbakan Yardımcısı Bülent Arınç, Türkiye Odalar ve Borsalar Birliği'nce (TOBB) Bolu Gazelle Resort Otel'de düzenlenen ''Yeni Yüzyılda Medya ve İletişim Arama Konferansı'na'' katıldı. 

Arınç, Türkiye'de son aylarda, daha çok, ''Türkiye'de basın özgürlüğü var mı, kaç tane tutuklu gazeteci var, bununla ilgili hazırlanan raporlar yanlış veya eksik mi?'' gibi konuların tartışıldığını anlattı. 

Uluslararası Basın Enstitütüsü'nün hem Türkiye dışındaki hem de Türkiye Komitesi temsilcileriyle bu konuyla ilgili yararlı görüşmeler yaptıklarını ifade eden Arınç, bu konuda bir araştırma yaptıklarını söyledi. Arınç şunları kaydetti:

''Gazetecileri Koruma Örgütü adıyla meşhur olan örgüt, ülkemizdeki tutuklu gazeteci sayısını önce 76, herhalde bizim izahlarımızdan da istifade etmiş olabilir, bu sayıyı 46 olarak tavsiye etti. Bu sayının 4, 6 bile olması önemli ama bu raporların, gerçeği ne kadar yansıttığı konusunda bize bir fikir verebilir.

Bizim için sayı önemli değil, bir gazetecinin bile yazdıklarından, çizdiklerinden, gazetecilik faaliyetlerinden dolayı içeride tutulmasını büyük üzüntüyle karşılıyoruz.''

Paylaşım sitelerinde insanlara hakaret edilmesi herkesi rahatsız ediyor

Bilişim yoluyla işlenen suçlara ilişkin 6 veya 7 yıl önce çıkan bir kanunun olduğunu anlatan Arınç, bu kanunun yürürlükte olmasına rağmen fazla bir etkisinin olmadığını söyledi.

Arınç, internetteki paylaşım çeşitli yollarla hakaretler yapıldığını ve bunların herkesi rahatsız ettiğini vurgulayarak, bundan keyif alan kişiler ve grupların bulunduğunu kaydetti.

''Daha işler bir ceza sistemi olabilir mi?'' diye düşündüklerini ifade eden Arınç, şöyle konuştu:

''Biz kendimize göre hazırlığımızı bitirdik. Bazı müeyyidelerle 15 maddelik bir kanun taslağı hazırladık. Önümüzdeki günlerde tekrar Bakanlar Kurulu'na sunacağız.

Basın özgürlüğü veya bu konudaki hukuksuzluklar, içeride olmak üzere yargılananlar bütün bunlar Türkiye'nin bu günlerde bir gerçeği. Mesela bizim Basın Kanunu'nda, Radyo Televizyon Üst Kurulu Kanunu'nda veya internet medyasıyla ilgili yapacağımız düzenlemede şahsi hürriyeti bağlayıcı bir ceza yok. 'Ben bundan dolayı zarar gördüm, bu kadar hapse mahkum oldum' diyemez kimse.''

"Sevindirici bir haber verebiliriz"

Başbakan Yardımcısı Arınç, 3. Yargı Paketi ile basın yayın yoluyla işlenmiş ifade özgürlüğü kapsamında ifade edilebilecek suçlarda 5 yıla kadar erteleme getirildiğini anlattı.

''6. ve 7. maddeler yani propagandanın bugün çağdaş bir yorumunun yapılmasında hemfikiriz'' diyen Arınç, propagandaların terörle irtibatının incelenmesi gerektiğini vurguladı.

Arınç, ''Ama bunun terörle, şiddetle, silahla, kanla irtibatının çağdaş bir anlayışla ortaya konulması lazım. 4. yargı paketi veya başka bir düzenleme içinde bunu yapabileceğimizi düşünüyorum. Önümüzdeki aylarda bu konu üzerinde sevindirici bir haber verebiliriz'' ifadelerini kullandı.

"Eurovision" sorusu

Arınç, TRT'nin Eurovision Şarkı Yarışması'na katılmama kararına ilişkin soruları da yanıtladı.

Yarışmada ülkeler arasında bloklaşma olduğuna dikkati çeken Arınç, bun edenle kararı birlikte düşünüp aldıklarını söyledi. Arınç, "Çünkü TRT bu kararı alırken inceden inceye düşündü. Yıllardan beri katıldığımız bir etkinlik ama son yıllarda özellikle hem değerlendirme konusunda hem de açıklamanın detaylarına dikkat edildiğinde, bu yıl katılmama kararının ne kadar doğru, haklı ve yerinde olduğu anlaşılacaktır" ifadelerini kullandı.

"Bu bir eksiklik değil. İleride şartlar müsait olursa yeniden Eurovision yarışmasına katılabiliriz" diyen Arınç, şunları söyledi:

"Ama bu sene bazı ülkeler zaten katılmıyor. Değerlendirme kriterlerideğişmedi, bu bloklar halinde etkileşmeler devam ediyor. Dolayısıyla böyle bir yarışmaya biz hangi güçlü grupla gidersek gidelim istediğimiz sonucu alamıyoruz.Türkiye'nin tanıtımı için de çok gazla bir etkinlik olmuyor. Dolayısıyla TRT çok detaylı bir çalışmanın ardından bu kararı aldı. Yapılan açıklamanın her satırında bizi haklı kılan sebepleri görmek mümkün."