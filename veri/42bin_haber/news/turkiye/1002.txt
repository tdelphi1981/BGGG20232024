Balyoz sanıklarının yakınlarından eylem
Balyoz Davası'nda ceza alan sanıkların aileleri ve yakınları tarafından oluşturulan 'Vardiya Bizde Platformu' üyeleri Beşiktaş Demokrasi Parkı'nda eylem yaptı. Yaklaşık 200 kişilik grup, "Sahte delillerle ak alınları karartmak isteyenler asıl siz Kapkarasınız", "Gerekçe yok, hüküm var", "Balyoz kararları hukuk katliamıdır" yazan pankart ve dövizler açtı. 

Vardiya Bizde Platformu üyesi grup adına ilk olarak, Balyoz Davası'ndan 18 yıl hapis cezası alan ve Hasdal Cezaevi'nde yatan Emekli Tuğamiral Cem Aziz Çakmak'ın yazdığı şiir kardeşi Filiz Çakmak tarafından okundu. 

Ardından çeşitli üniversitelerin öğretim üyelerinin bağlı olduğu dernekler tarafından hazırlanan ortak basın açıklamasını İstanbul Üniversitesi öğretim üyesi ve Tüm Üniversite Öğretim Elemanları Derneği Başkanı Prof. Dr. Serap Kuruca okudu. 

Açıklamada Ergenekon Davası'ndan tutuklu bulunan Prof. Dr. Fatih Hilmioğlu'nun sağlık durumuna dikkat çekilerek, "Biz öğretim elemanları dernekleri hukuksuz dayanıksız ve her türlü usule aykırı olarak tutuklu bulunan öğretim elemanlarının önemli bir bölümünün durumlarının yargısız infaz sürecine varmış olduğunu görmekteyiz. Bunlar arasında özellikle Prof. Dr. Fatih Hilmioğlu, içinde bulunduğu ağır sağlık koşulları nedeniyle yaşamını kaybetme tehlikesiyle karşı karşıyadır. Hilmioğlu'nun bir an önce özgürlüğünün sağlanması yalnızca yaşama kavuşması açısından değil ülkemizin alnına sürülmüş bir kara lekenin silinmesi bakımından da önemli bir adım oluşturacaktır" denildi.