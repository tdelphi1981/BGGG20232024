CHP: "Van'a giden yardımlar ne oldu?"
CHP, Van'da geçen yıl meydana gelen depremin ardından yapılan yardımların ne olduğunun belirlenmesi için Meclis araştırması açılmasını istedi. CHP İstanbul Milletvekili Sezgin Tanrıkulu ve arkadaşlarının imzasıyla TBMM Başkanlığı'na sunulan araştırma önergesinin gerekçesinde, Van depreminin üzerinden bir yılı aşkın zaman geçtiği anımsatıldı.

644 vatandaşın hayatını kaybettiği, yüzlerce vatandaşın yaralandığı, binlerce vatandaşın ise evsiz kaldığı depremin ardından hasar gören konutlar, okullar, sağlık merkezleri ve alt yapı sisteminin oluşturduğu olumsuzluklar yaşandığı belirtilen gerekçede, şunlar kaydedildi:

"Depremin ülkemiz coğrafyasında kış aylarının en sert geçtiği bölgelerden biri olan Doğu Anadolu bölgemizde olması ve o tarihlerde yaklaşan kış aylarının da zaten olumsuzluklar ve acılarla mücadele eden Van halkının sorunlarını pekiştirmiştir. Depremden mağdur olan Van halkının yaşadığı sorunlar bugünde devam etmektedir. Yaşanan deprem felaketinden hemen sonra acil bir şekilde karşılanması gereken konteyner ve çadır ihtiyacı karşılanamamıştır. Ülkenin pek çok yerinden duyarlı vatandaşlarımızın Van'a gönderdikleri yardımların akıbeti ve Van'da depremden zarar görmüş vatandaşlarımıza yardım konusunda hükümetin yetersizliklerinin araştırılması amacıyla Meclis Araştırması açılmalıdır."