MİT'e soruşturma izninde karar haftası
Anayasa Mahkemesi, MİT mensuplarına soruşturmayı Başbakan'ın iznine bağlayan kanunun iptal istemini 17 Ocak'ta karara bağlayacak. CHP, Kanun'un, 1. maddesiyle 1 Kasım 1983 günlü, 2937 sayılı Devlet İstihbarat Hizmetleri ve Milli İstihbarat Teşkilatı Kanununun başlığıyla birlikte değiştirilen 26. maddesinde yer alan "... veya belirli bir görevi ifa etmek üzere kamu görevlileri arasından Başbakan tarafından görevlendirilenlerin ..." ibaresi ile "... ya da 5271 sayılı Kanunun 250. maddesinin birinci fıkrasına göre kurulan ağır ceza mahkemelerinin görev alanına giren suçları işledikleri iddiasıyla ..." ibaresinin iptaline ve yürürlüğünün durdurulmasına karar verilmesi istemiyle Anayasa Mahkemesi'ne başvurmuştu.

Kanun, 1 Kasım 1983 tarihli ve 2937 sayılı Devlet İstihbarat Hizmetleri ve Milli İstihbarat Teşkilatı Kanunu'nun 26. maddesi başlığıyla birlikte şöyle değiştiriyor:

"Soruşturma izni MADDE 26- MİT mensuplarının veya belirli bir görevi ifa etmek üzere kamu görevlileri arasından Başbakan tarafından görevlendirilenlerin; görevlerini yerine getirirken, görevin niteliğinden doğan veya görevin ifası sırasında işledikleri iddia olunan suçlardan dolayı ya da 5271 sayılı Kanunun 250 nci maddesinin birinci fıkrasına göre kurulan ağır ceza mahkemelerinin görev alanına giren suçları işledikleri iddiasıyla haklarında soruşturma yapılması Başbakanın iznine bağlıdır."

"Eşitlik ilkesine aykırı"

CHP, dava dilekçesinde, düzenlemenin kişiye özel düzenleme olması nedeniyle Anayasa'nın hukuk devleti ve eşitlik ilkesine aykırı olduğunu öne sürmüştü.

Avrupa İnsan Hakları Mahkemesi'nin bazı kararlarına da yer verilen dilekçede, Telekomünikasyon İletişim Başkanlığı'nın Başbakanın özel yetkilendireceği kişi veya komisyon tarafından denetlenebileceğine ilişkin Kanun hükmünün Anayasa Mahkemesi tarafından 29 Ocak 2009'da oybirliğiyle iptal edildiği de hatırlatıldı.