Adliyede yine vukuat var
Adliyelerde avukatlara yönelik özel güvenlik baskısı bu kez de Kartal'daki Anadolu adliyesinde tartışmaya yol açtı. Kartal'daki Anadolu Adalet Sarayı'nda çantalarının X-Ray cihazından geçirilmesine karşı çıkan avukatlar ile güvenlik görevlileri arasındaki tartışmada yere düşen güvenlik amiri yaralandı.

Adliyenin B-Blok girişindeki özel güvenlik görevlileri ile bazı avukatlar arasında, çantaların X-Ray cihazından geçirilmesi nedeniyle tartışma çıktı.

Tartışma sırasında yaşanan küçük çaplı arbedede, kaygan zemin nedeniyle yere düşen güvenlik amiri Recep Akkuş yaralandı.

Akkuş, olay yerine çağrılan sağlık ekiplerince hastaneye kaldırıldı. Adliye polisi, olaya ilişkin tutanak tuttu.

Daha önce de Çağlayan'daki İstanbul Adliyesi'nde benzer tartışmalar yaşanmış ve hukuk örgütleri ile İstanbul Barosu, adliyelerin avukatların iş yeri olduğunu ve savcıların, hakimlerin nasıl ki, adliye girişlerinde üzerlerinde arama yapılamıyorsa, bir yargı görevlisi olan avukatlara da böyle bir aramanın yapılamayacağını açıklamıştı. Ancak özel güvenlikçilerin avukatlara yönelik yaptırım ve baskıları adliyelerde sık sık yaşanıyor.