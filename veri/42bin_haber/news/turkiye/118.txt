Diyarbakır'da "gürültü" eylemi!
Diyarbakır'da BDP'nin çağrısı üzerine pazartesi gününden beri devam eden "ışık karartma" eylemleri yerini "gürültü çıkarma" eylemine bıraktı.(DHA) -- Kent merkezinde her gece ışıklar kapatılıp açılırken, evlerin balkonlarından vatandaşlar tencerelere, sürücüler araçlarının kornalarına, yayalar ise ıslık çalarak cezaevindeki açlık grevlerine destek veriyor. 

Polis ekipleri ise, kentin bir çok yerinde toplanan göstericilere göz bombaları ve tazyikli suyla müdahale ediyor. 

BDP Genel merkezi tarafından il örgütlerine gönderilen ve sadece 12 Kasım'da yapılması istenen "ışık karartma, balkonlarda mum yakma" eylemi Diyarbakır'da her gece yapılırken, bir çok cadde ve sokakta olayların çıkmasına da neden oluyor. 

Kent merkezinde saat 19.00'dan itibaren ışıklar kapatılıp açılırken, evlerden yoğun bir şekilde tencere sesleri yükseliyor. 

Kent gürültüye boğuluyor

Cezaevlerindeki açlık grevlerine destek amacıyla dün akşam saat 19.00 sıralarında vatandaşlar evlerinin balkonlarına, damlarına çıkarak tencerelere, sürücüler ise araçlarının kornalarına, yayalar ise bulundukları yerlerde ıslıklar çalarak kenti adeta gürültüye boğdu. 

Bazı polisler ise caddelerde korna çalan araçları durdurarak "korna çalmayın, gürültü çıkarmayın" uyarısında bulunmasına rağmen başarılı olamadı. 

Yaklaşık bir saat süren eylem nedeniyle kentin özellikle Merkez Bağlar, Sur, Kayapınar ilçelerinde toplanan gruplar ise ortalığı birbirine kattı. Kentte akşam saatlerinde olağanüstü güvenlik önlemi alan polis ekipleri, trafiği aksatmak amacıyla caddelerde yakılan araç lastiklerini panzerlerden su sıkarak söndürdü. 

Bağlar ilçesinin Koşuyolu caddesi üzerinde ateş yakıp yolu kapatan ve trafiği engelleyenlere polis göz yaşartıcı gaz bombaları atarak dağıtırken, göstericiler ise polislere molotof kokteylleri ve havayi fişeklerle karşılık verdi. 

Işık karartma ve gürültü çıkarma eylemi yaklaşık bir saat sürerken, polis ile göstericiler arasındaki kovalamaca ise geç saatlere kadar sokak aralarında devam etti.