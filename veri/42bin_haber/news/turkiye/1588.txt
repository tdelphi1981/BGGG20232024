Muğla sular altında
 
 Muğla’da geçen Perşembe akşam saatlerinde başlayan şiddetli yağış, cadde ve sokakları göle çevirdi. Meteoroloji Müdürlüğü’nden alınan bilgiye göre son 48 saatte metrekareye 80 kilogram yağış düştü. Düğerek ve Karabağlar Mahalleleri ile Çevre Yolu kenarındaki tarım arazileri sular altında kaldı. 
 Muğla Belediye Başkanı CHP’li Osman Gürün, vatandaşın huzuru için 24 saat görev başında olduklarını söyledi. Gürün, "Evlerde su baskını olmadı. Vatandaşlarımız şikayetlerini belirttikleri anda ekiplerimiz tarafından tahliye işlemleri yapılıyor. Karabağlar Yaylası’nda da yol olarak bilinen yerler dere yatağıdır. Özellikle yazın yaylada su sıkıntısı yaşanmaması için yağmur suları biriktiriliyor. Olağanüstü bir durum söz konusu değil" dedi. Gıda, Tarım ve Hayvancılık İl Müdürü Nazif Ekici de ekiplerin vatandaşlardan gelen şikayetler üzerine bölgede hasar tespit çalışmalarına başladığını belirtti. Ekici, "İlçelerimizde yağışlardan dolayı herhangi bir olumsuzluk yaşanmadı. Bu yönde bir şikayet söz konusu değil" diye konuştu. 
 DHA