"Patriotlar kalıcı değil"
NATO Genel Sekreteri Özel Kalem Müdürü Büyükelçi Jesper Vahr, Patriot bataryalarının Türkiye'ye gönderilmesi kararının, sistemlerin kalıcı olarak Türk topraklarına yerleştirilmesi anlamına gelmediğini söyledi. Jesper Vahr,  19. Uluslararası Güvenlik ve İşbirliği Konferansı'na katılmak üzere geldiği Antalya'da, Türkiye'nin NATO'dan Patriot savunma sistemi talebine ilişkin soruları yanıtladı.

Vahr,  ''Bu karar hem gerçek anlamda savunma yetenekleriyle ilgiliydi hem de Suriye rejimine güçlü bir mesajdı'' dedi.

Vahr, Suriye'deki kriz biterse sistemlerin ülkelerine geri gönderilip gönderilmeyeceği sorusunu da ''Önceden bir hükümde bulunmak istemem, ancak eğer kriz ortadan kalkarsa, bu kesinlikle kilit önemde bir husus olur. Bu karar, savunma yeteneklerinin mevcut durumda takviyesi anlamına geliyor, Patriot bataryalarının kalıcı olarak Türk toprağına yerleştirilmesi demek değil'' şeklinde yanıtladı.