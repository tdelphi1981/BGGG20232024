Mirzabeyoğlu taraftarlarına müdahale
İBDA-C lideri Salih İzzet Erdiş'in cezasını çektiği Bolu F Tipi Cezaevi'nin önüne yürümek isteyen kişilere polis engel olunca, kısa süreli arbede yaşandı. Polis barikatını aşamayan kişiler basın açıklamasının ardından dağıldı. Bolu F Tipi Cezaevi'nde ağırlaştırılmış ömürboyu hapis cezasını çeken Salih İzzet Erdiş'in, 15 yıl önce 28 Aralık 1998 tarihinde gözaltına alınmasını protesto etmek isteyen yaklaşık 60 kişi otobüs ve otomobillerle, cezaevinin bulunduğu Kuruçay mevkisine geldi. Polis, cezaevine giden bütün yolları barikatlarla kapatarak geniş güvenlik önlemleri alırken, alınlarına "Militan gençlik" yazılı bant takan kişiler cezaevinin önüne yürümek istedi. 

Polis, "İşkenceci köpekler hesap verecek" sloganları atıp, tekbir getiren kişilere cezaevinin önünde eylem ve basın açıklamasının yasak olduğunu bildirdi. Bazı kadınlar polislere "Şerefsizler" diye bağırırken, yanlarında bulunan kişilere, "Niye korkuyorsunuz, gidelim" diye çağrıda bulundu. 

Cezaevine yürümek isteyen kişiler, yola konulan barikatları tekmelerken, kısa süreli arbede yaşandı. Çevik kuvvet ekiplerinin biber gazıyla gruba yaklaşması üzerine eylem yapan kişiler, "Ortamı germeyin. Onu sakın kullanmayın. Bizi tahrik etmeyin" dedi. Biber gazıyla yaklaşan polisler geri çekildi. 

Yaşanan kısa süreli arbedenin ardından Büyük Anadolu Gençliği İnsiyatifi adına Tufan Ersöz basın açıklamasını okudu. Salih İzzet Erdiş'in 15 yıldır işkence gördüğünü iddia eden Ersöz şöyle konuştu:

"Bugün burada 15 yıldır işkence edilerek idealleri ile birlikte yok edilmek istenen kumandan Salih Mirzabeyoğlu'nun ömrümüzle, evlatlarımızla, kanımız canımızla yanında olduğumuzu göstermek için bulunmaktayız. Telagrama göz yumanlar, susanlar, koruyanlar en az uygulayanlar kadar bu suça ortaktır."

Basın açıklamasının ardından kalabalık araçlarına binerek Bolu'dan ayrıldı.