8 ilde DHKP-C operasyon: 13 gözaltı
Antalya merkezli 8 ilde DHKP-C terör örgütüne yönelik düzenlenen operasyonda 13 kişi gözaltına alındı. 
AA muhabirinin edindiği bilgiye göre, Antalya Emniyet Müdürlüğü Terörle Mücadele Şube Müdürlüğü ekiplerince 8 aylık teknik ve fiziki takibin ardından Antalya, Isparta, Burdur, Kahramanmaraş, Malatya, Aydın, İzmir ve Kocaeli'nde 16 adrese eş zamanlı baskın düzenlendi. 
Baskınlar kapsamında Antalya Özgürlükler Derneği'nde de arama yapıldı. Derneğin terör örgütüne eleman kazandırmak ve eğitim merkezi olarak kullanıldığı öne sürüldü. Baskınlarda terör örgütü üyesi olduğu ifade edilen 13 kişi gözaltına alındı. Gözaltına alınanlar arasında Kahramanmaraş Devlet Hastanesi'nde görevli doktor M.S.M'nin de yar aldığı bildirildi. 
Malatya'da gözaltına alınan M.A.U. isimli zanlının eski Adalet Bakanı Hikmet Sami Türk'e yapılan suikast girişiminde yer aldığı iddia edildi. Önderliğini Y.G'nin yaptığı zanlıların aralarında emekli Yarbay Korkut Eken'e yönelik suikast hazırlığında bulunduğu iddia edildi. 
Zanlıların ev ve işyerleri ile üye oldukları derneklerde yapılan aramalarda çok sayıda dokümana da el konulduğu belirtildi.