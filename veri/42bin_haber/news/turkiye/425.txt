26 THY çalışanı işe iadeyi kazandı
THY'de yasadışı grev yaptıkları iddiasıyla işten atılan 305 işçinin 26'sı açtıkları işe iade davasını kazandı 
 Hava-İş sendikasından yapılan açıklamaya göre 12. İş Mahkemesinde dün görülen davalarda 26 THY Teknik AŞ üyesi işçinin işverence yapılan fesihleri haksız bulunarak işe iadelerine karar verildi.  
 İŞTE O AÇIKLAMA
  
  "Yasadışı grev yaptıkları iddiası ile iş sözleşmesi feshedilen 305 işçiden THY Teknik A.Ş üyemiz 26 işçinin işe iadesine karar verildi. Değerli basın ve kamuoyumuza 29 Mayıs 2012 tarihinde demokrasi ayıbı havacılık işkolunda grev yasağına karşı çıkmalarına rağmen, yasadışı eylem ve grev yaptıkları iddiaları ile acımasızca iş sözleşmeleri feshedilen 305 THY A.O ve THY Teknik A.Ş işçisinin bu haksızlığa karşı direnişleri sürerken hukukda bu işçilerimizin haklı olduklarına karar verdi. 12. İş Mahkemesinde bugün görülen davalarda 26 THY Teknik A.Ş üyesi işçinin işverence yapılan fesihleri haksız bulunarak işe iadelerine karar verildi. Demokrasi ayıbı grev yasağını 5 ay sonra kaldıran siyasi irade, bu nedenle iş sözlşemeleri feshedilen işçilere yapılan haksızlığı da ortadan kaldırmalıdır. 305 THY işçisi işe geri alınmalıdır. Hukuka saygılı olacağını kanal kanal dolaşarak ve bu haksızlığı çarpıtarak anlatan THY A.O ve THY Teknik A.Ş Yönetim Kurulu Sayın Hamdi Topçu bir kere olsun verdiği sözün arkasında duracak mı merak ediyoruz? Ancak biz direnişimizi Atatürk Havalimanı Dış Hatlar bölümünde 210 gündür nasıl inançla onurla sürdürdüysek, sürdürmeye devam edeceğiz. Bu direniş 305 işçinin işegeri dönüşü direnişidir. THY A.O. Yönetimini bir kez daha uyarıyoruz. Gelin bu şirketlerde bozulan iş barışı ve huzurunu tesis edelim. Bu haksızlığı sona erdirelim. Önümüzdeki günlerde başlayacak THY A.O 24. Dönem toplu iş sözleşmesinin kaderi de buna bağlı olacaktır."  
 SENDİKAYA DA TEPKİLİLER 
  
 'İşe iade' kararı alan kabin amirleri Eda Zorluoğulları ile Selçuk Arıkan, bugün kendi gibi işten çıkarılan bazı arkadaşlarının desteğinde, Atatürk Havalimanı Dış Hatlar Terminali önünde bir basın açıklaması yaptı. Hava-İş Sendikası’nın asıl derdinin kendileri olmadığını belirten Eda Zorluoğulları "Bizler 29 Mayıs günü işini kaybeden THY işçileriyiz. Dün mahkemeden işe iade kararı aldık. Bu yüreğimize su serpse de sorunlarımızı çözmüyor. Göbeğimizi kendimiz kesmek zorundayız. Üyelerini yalnız bırakan sendikadan ümit beklemiyoruz. Bu nedenle doğrudan kamuoyuna seslenmek istiyoruz. THY Yönetim Kurulu Başkanı Sayın Hamdi Topçu bile ‘Kendi iş yerim olsaydı işe geri alırdım’ diyerek aslında bu gerçeği kabul etti. Şimdi THY bu kararı temyiz etmek yerine sözünü yerine getirsin. Sendikayla birlikte havaalanında bizler gibi farklı platformlarda direnenlerin geçici işlerde ekmek kavgasına boğulan arkadaşlarımızın beklentileri çoktur. O halde çok geç kalmadan THY yönetimi bizlerin sesine kulak vermelidir" dedi. 
 AVUKATLAR YÜZDE 10 İSTEDİ 
  
 7 aydır zor durumda kaldıklarını belirten Selçuk Arıkan "Bizler bu süre içinde çok zor günler yaşadık. Mimlendiğimiz için havacılık camiasında iş bulamadık. Sendika bize 1500 lira vermeyi kabul etti ancak karşılığında her gün buraya gelip direniş yapmamızı istedi. Biz de bunun parayla olmayacağını gönülden olması gerektiğini söyledik. Sendikanın avukatları önce bize davanın kazanılması halinde kazancımızdan yüzde 10 istedi. Sonra bunu kaldırdılar. Ama iş işten geçmişti" dedi. Alt katta Hava-İş üyeleri üst katta yapılan basın toplantısını protesto etti. Daha önce de 2 işçinin mahkemeden 'işe iade' hakkı kazandığını belirten Hava-İş Genel Başkanı Atilay Ayçin, "Yukarıdakiler birliği bozdurmak için THY tarafından örgütlendi. Diğer işe iade edilen iki arkadaşımız bizim yanımızda. Onların üst katta açıklama yapması yanlıştır. Bizim kapımız bütün arkadaşlara açıktır. İşverenle birlikte olan Dış Hatlar gidişte, bizimle birlikte olanlar Dış Hatlar gelişte. Haydi onlara güle güle" dedi.