Solin, Başbakan'dan yardım istedi
Annesi KCK tutuklusu olan lösemi hastası Solin Onur, Başbakan Erdoğan'dan yardım istedi. Annesi yanında olmadığı için tedaviye cevap veremeyen Solin için Aile ve Sosyal Politikalar Bakanı Fatma Şahin devreye girerken; Cizre Kaymakamı Şenol Koca, Bakan Şahin için aileyi ziyaret ederek tedavi için yapılması gereken her türlü imkan ve kolaylığı sağlayacaklarını söyledi.

Annelerine yazdıkları şarkıları kameralara okuyan Onur kardeşler ise, onu yanlarında görmek istediklerini söyledi. 

Cizre Belediye Başkan Yardımcılığı yaparken 2011 yılı Eylül ayında tutuklanan Hanım Onur'un lösemi hastası kızı 5 yaşındaki Solin ve epilepsi hastası oğlu 7 yaşındaki  Mirhat Onur için sosyal medyada kampanya başlatıldı. 

Aile ve Sosyal Politikalar Bakanı Fatma Şahin, bunun üzerine çocukların tedavisi için devreye girdi. 

Bakan Şahin'in talimatı üzerine Cizre Kaymakamı Şenol Koca, dün aileyi evinde ziyaret ederek çocukların tedavisi için ellerinden gelen bütün olanakların seferber edileceğini söyledi. 

Kaymakam Koca'nın ziyaretinden sonra kameralar aracılığı ile annesine yazdığı şarkıyı Kürtçe okuyan Solin, şarkısında, "Bahar gelip geçti, gözlerim hep seni bekler. İsteklerim yerine gelmiyor, bu ayrılık bitsin artık vallahi çok zordur" dedi. 

Solin'in ağabeyi Mirhat da, annesine yazdığı şarkıyı Türkçe söyleyerek anne özlemini dile getirdi. 

Mirhat Onur, Başbakan Erdoğan'a seslenirken şöyle dedi:
"Benim gibi binlerce çocuk var. Hepimiz annelerimizi özlüyoruz. Başbakanımızın annesi öldü, ne kadar üzüldüğünü gördük. Bizim annemiz cezaevinde. Başbakan hiç annesini özlemiyor mu? Her çocuk annesinin, her anne de çocuğunun yanında olmak ister. Annem bırakılsın. Anneler gününde annemiz bizim yanımızda değildi. Annemiz yanımızda olmadığı için çok üzülüyoruz. Biz annemizi istiyoruz. Başbakan'dan yardım bekliyoruz."

Hanım Onur'un annesi Ayşe Yural ise, annelerinin çocukların yanında olması, kızının serbest bırakılması gerektiğini anlatırken, "Çocukları anneleri yanında olmadığı için tedaviye istenilen düzeyde yanıt veremiyor. Bu konuda yetkililerden yardım ve destek bekliyoruz" diye konuştu.