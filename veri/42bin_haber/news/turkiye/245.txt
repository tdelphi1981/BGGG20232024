Genelkurmay'dan Patriot açıklaması
Genelkurmay, Patriot Hava ve Füze Savunma Sistemlerinin konuşlandırılabileceği mevzi keşiflerine yarın başlanacağını belirterek, bu sistemlerin konuşlandırılmasının sadece Suriye'den kaynaklanabilecek olası hava ve füze tehditlerine karşı, tamamen savunma amaçlı bir tedbir olduğunu, "Uçuşa Yasak Bölge" uygulaması için kullanılmasının söz konusu olmadığını bildirdi. 
Genelkurmay Başkanlığı'nın internet sitesinden yapılan açıklamada, hava savunma sisteminin NATO tarafından desteklenmesi maksadıyla Türkiye'nin resmi talebinin NATO tarafından olumlu karşılandığı hatırlatıldı. 
İntikal ettirilecek hava ve füze savunma sistemlerinin Türk hava savunma sistemleriyle entegre edilmesi, komuta kontrolü ve angajman kurallarına ilişkin çalışmaların NATO çerçevesinde sürdürüldüğü belirtilen açıklamada, şunlar kaydedildi: 
"27 Kasım 2012 tarihinde, Türk ve NATO müttefiklerinden oluşturulacak heyetle Patriot Hava ve Füze Savunma Sistemlerinin konuşlandırılabileceği mevzi keşiflerine başlanacaktır. Hava ve Füze Savunma Sistemlerinin konuşlandırılması sadece Suriye'den kaynaklanabilecek olası hava ve füze tehditlerine karşı, tamamen savunma amaçlı bir tedbir olup 'Uçuşa Yasak Bölge' uygulaması veya taarruzi bir harekat için kullanılması söz konusu değildir. Bahse konu sistemlerle birlikte ülkemize gelecek yabancı askerlerin, NATO SOFA Antlaşması'na uygun olarak hazırlanacak bir mutabakat muhtırası (MOU) kapsamında, NATO Daimi Hava Savunma Planı'na uygun olarak görevlendirilmeleri sağlanacaktır. İntikal ettirilecek hava ve füze savunma sistemlerinin konuşlandırılacağı bölgeler, sistemlerin miktarı, ülkemize gelecek yabancı personel sayısı ve konuşlanma süresi, icra edilecek olan mevzi keşif faaliyetleri sonucunda belirlenecektir."