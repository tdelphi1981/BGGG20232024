Dayısını gözyaşlarıyla son yolculuğuna uğurladı
 
 Başbakan  Recep Tayyip Edoğan, 84 yaşında vefat eden dayısı Kemal Mutlu’nun Kasımpaşa’daki Büyük Piyalepaşa Camii’nde düzenlenen cenaze namazına katıldı. Mutlu’nun cenaze namazında Başbakan Yardımcısı Bekir Bozdağ, Gümrük ve Ticaret Bakanı Hayati Yazıcı, Enerji ve Tabii Kaynaklar Bakanı Taner Yıldız, Çevre ve Şehircilik Bakanı Erdoğan Bayraktar, Ulaştırma, Denizcilik ve Haberleşme Bakanı Binali Yıldırım, eski İçişleri Bakanı İdris Naim Şahin, Ak Parti Genel Başkan Yardımcısı Numan Kurtulmuş, İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, İstanbul Emniyet Müdürü Hüseyin Çapkın, Türkiye Odalar ve Borsalar Birliği Başkanı (TOBB) Başkanı Rifat Hisarcıklıoğlu, Osmaniye Valisi Celalettin Cerrah, İstanbul Ticaret Odası (İTO) Başkanı Murat Yalçıntaş, İsmailağa Cemaatinden "Kasımpaşalı Kemal Hoca" olarak bilinen Kemal Hut da katıldı. 
 Cenaze namazını Diyanet İşleri Başkanlığı Din İşleri Yüksek Kurulu Başkanı Prof. Dr. Raşit Küçük kıldırdı 
 BAŞBAKAN’IN DAYISI KULAKSIZ MEZARLIĞINDA DEFNEDİLDİ  
 Başbakan Erdoğan camide önce cuma namazı kıldı. Ardından Erdoğan, dayısı Kemal Mutlu için en önde saf tuttu. Mutlu’nun cenaze namazı cuma namazının ardından kılındı. Namazın ardından Mutlu için cemaatten helallik alındı. Bu sırada Başbakan Erdoğan gözyaşlarına hakim olamadı. 
 Helallik alınmasının ardından Mutlu için dua okundu. Başbakan Erdoğan dayısının cenazesini cemaatle birlikte omuzladı. Mutlu’nun cenazesi cenaze aracına konuldu. Başbakan Erdoğan da kendi aracına ilerledi ve buradaki vatandaşların taziyelerini kabul etti. Ardından da makam aracına binerek camiden ayrıldı. Bu arada, cenaze namazı nedeniyle Piyalepaşa caddesinde trafik yoğunluğu yaşandı. 84 yaşında vefat eden Kemal Mutlu’nun cenazesi defnedilmek üzere Kasımpaşa’daki Kulaksız Mezarlığına götürüldü. 
 DHA