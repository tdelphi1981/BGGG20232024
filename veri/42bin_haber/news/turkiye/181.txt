Kadın mahkumların dokuduğu halılar yok satıyor
Sivas'ta Kadın Açık Ceza İnfaz Kurumu'nda yatan kadın mahkumların tezgahlarda işlediği el dokuması halılar için sıraya giriyorlar 
 Sivas’ta 186 kadın mahkumun bulunduğu infaz kurumu, çeşitli mesleki kuruluşların da desteği ile iş kollarında faaliyetlerde bulunuyor. Besicilik, kuaförlük, kalorifer ateşçiliği, arıcılık gibi kursların dönem dönem verildiği infaz kurumunda ekonomiye katkı sağlayan üretim faaliyetleri ön plana çıkıyor. 
 320 KİŞİ SIRADA BEKLİYOR 
 Kadın Ceza İnfaz Kurumu’nda faaliyetler arasında ilk sırada halı dokumacılığı geliyor. Cezaevinde bulunan mahkumlardan 72’sinin katılımıyla 20 tezgahta halı dokuma çalışmaları titizlikle sürdürülüyor. Kadın mahkumların el emeği ve göz nuru ile dokunan halılar kapışılırken, halı satın almak için halen 320 kişinin sırada bekliyor. 
 Ayda ortalama 16 metrekare halı dokunan cezaevinde üretilen halılarda kuruma özel 96 tescilli desen kullanılıyor. 
 420 BİN LİRA KAR ETTİ 
 Ceza infaz kurumu, erkek koğuşlarının da dahil olduğu 2011 yılında toplamda 420 bin lira net kar elde etti. Bu yılki rakamların da benzer düzeylerde gerçekleşmesi bekleniyor. Günlük 8 saat çalışan mahkumların tamamının sigortaları bulunuyor. Kadın mahkumlara çalışmalarının karşılığı olarak 6.5 lira yevmiye ödeniyor. 
 'SİVAS HALICILIĞINI YAŞATIYORUZ' 
 Cezaevinde yaptıkları çalışmaların temelinde mahkumların topluma kazandırılması olduğunu söyleyen Sivas Açık Ceza İnfaz Kurumu Müdürü Sıttık Sami Koçak "Halılarımız 2.5 yıl ile 3 yıl arasında tamamlanıyor. Meşakkatli ve zor bir iş ancak, Sivas’taki halıcılığın misyonunu sürdürmek için bu çalışmalar devam ediyor." 
 DHA