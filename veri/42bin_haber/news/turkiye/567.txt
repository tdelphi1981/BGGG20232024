Bebek dayakçı anneye geri verilmiş
Zonguldak'ta, tedavi gördüğü hastanede 4 aylık kız bebeğine şiddet uyguladığı suçlamasıyla tutuklanan 20 yaşındaki Makbule A.'nın, bebeği dövdüğü yönünde 1 ay önce hastane tarafından Aile ve Sosyal Politikalar Müdürlüğü'ne resmi yazıyla bilgi verildiği belirtildi. "Anne refakatindeki bebekte darp ile uyumlu bulgular görülmüştür" şeklindeki yazıya Müdürlüğün, "Bebeğin, tedavisinden sonra aileye teslim edilmesi uygundur" cevabı verdiği ortaya çıktı. 
Zonguldak'ın Çaycuma İlçesi'nde oturan fırın işçisi Mehmet A. ile evli Makbule A., Bülent Ecevit Üniversitesi Uygulama ve Araştırma Hastanesi'nde 31 Ağustos'ta ikinci bebeği Yağmur'u prematüre olarak dünyaya getirdi. Makbule A., erken doğuma bağlı beyin kanaması geçirmesi nedeniyle ameliyat edilen bebeğine, tedavi altında tutulduğu Çocuk Cerrahisi Servisi'nde şiddet uyguladığı iddiasıyla önceki gün akşam gözaltına alındı. Daha önce bebeğinin boynunu ve burnunu çizen, makat bölgesini kanatan, son olayda ise iki kolunun kırılması, sol bacağı ile kaburgasının çatlamasına neden olduğu ileri sürülen Makbule A., dün akşam çıkarıldığı nöbetçi mahkemece tutuklandı. 
Çocuk Cerrahisi Servisi'nde görevli Doç. Dr. Cumhur Aydemir, Yağmur bebeğin durumuyla ilgili bilgi verdi. Doç. Dr. Aydemir, bebeğin iki kolu ve sol bacağının alçı benzeri bir uygulama ile sabitlendiğini, annenin şiddetine bağlı hayati tehlikesinin bulunmadığını, ancak hastalığı nedeniyle başka komplikasyonların gelişebileceğini söyledi. 
'Annenin durumunu Adli Tıp'a ve Sosyal Hizmetler'e bildirdik' 
Doç. Dr. Aydemir, bebeğin tedavisi boyunca annenin davranışlarında gariplikler gördüklerini ve takip altına aldıklarını söyledi. Annenin çok genç olduğunu ve zeka probleminin yanında, psikolojik sorunlarının da bulunduğunu belirten Doç. Dr. Aydemir, şöyle dedi: 
"Yeni Doğan Servisi'nde yatarken bebeğin boynunu çizmişti. Severken tırnağının boynuna geçtiğini söyledi. Çocuk Cerrahisi Servisi'nde yatarken ise yaklaşık 1 ay önce bebeğin makatı ile cinsel organı arasındaki bölgede çizik gördük. Orayı belirgin bir şekilde kanatmış. Bize altını temizlerken olduğunu söyledi. Ama biz durumu Adli Tıp'a ve Sosyal Hizmetler'e bildirdik. Anneninin bebeğin bakımında sorunlar yaşadığını, bebeğin ciddi bir hastalığı olduğunu, beyin problemi ile uğraşan bir bebek olduğunu, annenin zekası, psikolojik durumu ve becerisinin buna uygun olmadığını, bakımını yapamayacağından bebeğin anneden alıkonulmasını istedik." 
Doç. Dr. Cumhur Aydemir, bu sırada bebeği anneden 1- 2 hafta ayırdıklarını ve Sosyal Hizmetler'den cevap beklediklerini anlattı. Doç. Dr. Aydemir, şöyle devam etti: 
"Bebek taburcu olabilecek durumdaydı; ama biz bebeği anneye vermedik. Sonra Sosyal Hizmetler'den yazı geldi. Evinde araştırma yapılmış, anne ve babayla görüşülmüş. Bebeğin aileye verilebileceği, aile tarafından bakımının uygun olduğu yönünde resmi yazı geldi. Bunun üzerine anneyi tekrar aldık. Taburcu etmeden 1 gün önce ateşi çıktı. Taburcu ertelendi. Ardından da bu olay ortaya çıktı." 
'Annenin psikolojik sorunları ile ilgili bilgi verilmedi' 
Aile ve Sosyal Politikalar İl Müdür Yardımcısı Veli Köktürk ise hastanenin 20 Kasım'daki başvurusunda annenin zeka durumu ve psikolojik sorunlarıyla ilgili bilgi verilmediğini, sadece annesi refakatinde takip edilmeye başlandıktan sonra bebekte dayak ile uyumlu bulgular olduğu ve durumun değerlendirilmesinin istendiğini söyledi. Ailenin Çaycuma'da oturduğu evde inceleme yapıldığını belirten Köktürk, şöyle konuştu: "Çiftin 18 aylık bir çocuğu daha var evde. Evde babaanne ve dede çocuğa gayet iyi bakıyor. Birlikte oturuyorlar. Zaten bir sıkıntı olsaydı o çocuğu da kuruma alırdık. 
Anne ve babayla da görüşüldü ve bebeğin aile tarafından bakımının uygun olduğu kanaatine varıldı. Ancak sağlık durumunun takip edilebilmesi için bebek hakkında 'sağlık tedbir' kararı çıkarıldı. Ayrıca çocuğa ilişkin ihmal ve istismar edildiğine ilişkin veri olması durumunda kuruluş bakımının düşünülebileceği kanaatine varıldı. Annenin psikolojik durumu, zeka durumunu bilmiyorduk. Bilseydik farklı bir şey olabilirdi. Burada sadece anneye güvenilerek de karar verilmedi. Aile kalabalık. Babaanne, dede destek oluyor.