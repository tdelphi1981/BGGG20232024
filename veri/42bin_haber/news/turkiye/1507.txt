Eskişehir'deki operasyonda 4 kişi serbest
 
 Büyükşehir Belediyesi’ne yönelik olarak düzenlenen soruşturma kapsamında ’Porsuk Çayı ve muhtelif kanallarda düzenlemeler, masal dünyası ve Eskişehir kentsel gelişim projesi yapım işi ihalelerine fesat karıştırıldığı, kamu zararına neden olunduğu’ iddiasıyla 23 kişi gözaltına alındı.
 
 Bunlardan 16’sı savcılık tarafından serbest bırakıldı. 7 kişi ise, tutuklama talebiyle geçen hafta Perşembe günü mahkemeye sevk edildi. Bu kişilerden 2’si tutuksuz yargılanmak üzere serbest bırakılırken Eskişehir Büyükşehir Belediyesi Şirketler Koordinatörü Rıza Oruçhan Tansel, Satın Alma Daire Başkanı M.Recai Erdir, Genel Sekreter Yardımcısı T.Gürsel Gülerşen, Fen İşleri Daire Başkanı Selahattin Arpacı ve İmar İnşaat A.Ş. Genel Müdürü Ercenk Şıkyazar tutuklanarak H Tipi Cezaevi’ne konuldu. 
 Tutuklananlardan Büyükşehir Belediyesi Satın Alma Daire Başkanı M.Recai Erdir’in avukatı, tutuklama kararını veren nöbetçi sulh ceza mahkemesinin kararına bir üst mahkeme olan asliye ceza mahkemesine itirazda bulundu. Üst mahkeme geçen Pazartesi günü, itirazı yerinde bulurken M.Recai Erdir’in tutuksuz yargılanmak üzere serbest bırakılmasına karar verdi. 
 Diğer tutuklular Büyükşehir Belediyesi Şirketler Koordinatörü Rıza Oruçhan Tansel, Genel Sekreter Yardımcısı T.Gürsel Gülerşen, Fen İşleri Daire Başkanı Selahattin Arpacı ve İmar İnşaat A.Ş. Genel Müdürü Ercenk Şıkyazar’ın avukatları Mehmet Yüksel ile Cemal Okan Yüksel de hazırladıkları 670 sayfalık dilekçeyle bir üst mahkeme olan asliye ceza mahkemesine vererek tutuklama kararına itirazda bulundu. Asliye ceza mahkemesi hakimi yapılan başvuruyu 2 gün süren değerlendirmenin ardından yerinde bularak 4 kişinin tutuksuz yargılanmak üzere serbest bırakılmasına karar verdi. 
 Avukat Cemal Okan Yüksel asliye ceza mahkemesi hakiminin bugün karar verdiği ve 4 kişinin akşam saatlerinde kaldıkları Eskişehir H Tipi Cezaevi’nden serbest bırakıldıklarını söyledi.
 
 DHA