Üniversitede ulaşım protestosu gerginliği
Şanlıurfa'da, otobüs ücretlerine 30 kuruşluk zam yapılmasına tepki için oturma eylemi yapan üniversite öğrencileri, kendilerini uyaran polisleri taşladı. Polisin de biber gazı ve basınçlı suyla karşılık vermesi üzerine yaşanan gerginlikte 3 öğrenci gözaltına alındı 
 Şanlıurfa’da şehir içi ulaşımı sağlayan otobüs ücretlerine 1 Ocak itibariyle zam yapıldı. Yeni düzenleme ile öğrenci biletleri 90 kuruştan 1 lira 20 kuruşa yükseltildi. Zam kararına tepki gösteren Harran Üniversitesi öğrencileri protesto eylemi yaptı. 
 Öğleden sonra ders bitiminde Osmanbey Kampusu önünde toplanan 150 kadar öğrenci ulaşım zammını eleştiren sloganlar atıp, oturma eylemi başlattı. Eylem ihbarı üzerine zırhlı araçlar ile üniversiteye giden polis, kampus girişinde oturma eylemi yaparak araçların geçişine izin vermeyen öğrencileri dağılmaları konusunda uyardı. Kalabalıktaki bazı öğrenciler dağılmaları yönünde uyarıda bulunan polislere taş atmaya başladı. 
 Polislerin uyarısına rağmen taş atmayı sürdüren öğrencilere, zırhlı araçlardan basınçlı su ve biber gazı ile müdahale edildi. Başlayan gerginlikte öğrenciler kampus içerisine kaçarak dağıldı. Polis, olaylar sırasında kendilerine taş attığını öne sürdüğü 3 öğrenciyi gözaltına aldı. 
 Yaşananların ardından bazı öğrenciler ise ulaşıma yapılan zammı protesto için Osmanbey Kampusu’ndan 20 kilometre uzaklıktaki Şanlıurfa’ya yürüyerek gitti. 
 DHA