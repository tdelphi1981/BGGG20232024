Üçüz bebeklere üç hastalık
 
   
 Hemşire, 4.5 yıllık 26 yaşındaki Zeynep Uludağ ve Selçuk Üniversitesi Mühendislik Fakültesi’nde Araştırma Görevlisi olarak çalışan 31 yaşındaki Muhammet Uludağ, 3 yıl boyunca bebekleri olmayınca tüp bebek tedavisiyle çocuk sahibi olmak istedi. İlk tedavi olumsuz yanıt veren çift yeniden tedavi oldu. Hamile kalan Zeynep Uludağ, 23 haftalıkken Selçuk Üniversitesi Tıp Fakültesi’nde üçüz erkek bebek dünyaya getirdi. 
 Üçüz bebeklerden Emin Uludağ, doğumdan 13 saat sonra kurtarılamadı. Mustafa Berat ve Mehmet Eylül de, kuvöze alınıp solunum cihazına bağlandı. Tedavi altında tutulan Mustafa Berat’ın, yapılan tetkiklerinde kalpten kan dolaşımını sağlayan ana atardamar ile akciğerleri arasındaki damarın açık olduğu tespit edildi. Mustafa Berat, uygulanan ilaç tedavisine yanıt vermeyince doğduktan 15 gün sonra 580 gram ağırlığındayken ameliyata alındı. Operasyonla bebeğin kalbinden çıkan iki büyük atardamar arasındaki açıklık başarıyla kapatıldı. 
 "UMUDUMUZU HİÇ KAYBETMEDİK" 
 Mustafa Berat’ın şu an 2 kilonun üzerinde olduğunu ve sağlık durumunun iyi olduğunu belirten Zeynep Uludağ, şunları söyledi: 
 "Bebeklerimin ikisinin de şu an da gözlerindeki sorunları çözmek için tedavileri sürüyor. Daha önce ben de yeni doğan ünitesinde görev yapmıştım. Bu yüzden bebeklerdeki erken doğumlarda ne tür sorunlar yaşadıklarını biliyordum. Yaşama şanslarının da az olduğunu biliyordum. Tüm bunları bilerek doğumu gerçekleştirdim. Elimden 24 haftalık bebek geçti ve en fazla 2 hafta yaşadı. Bu süreçleri bildiğim için kendi bebeklerimi de kaybetme korkum vardı. Ama eşimle birlikte birbirimize destek olarak umudumuzu hiç yitirmedik. Şimdi çocuklarımı sağlıklı bir şekilde kucağıma almayı bekliyorum." 
 Bebek sahibi olmanın mutluluğunu yaşadıklarını belirten Muhammet Uludağ da, bebeklerinin sağlıklı bir şekilde taburcu edilip kucağına alacağı günü sabırsızlıkla beklediğini söyledi. 
 KALBİ YORULUYORDU 
 Mustafa Berat’ın ameliyatını yapan Selçuk Üniversitesi Tıp Fakültesi Kalp ve Damar Cerrahi Anabilim Dalı Başkanı Doç.Dr. Mehmet Öç, kalpten kan dolaşımını sağlayan ana atardamar ile akciğerleri arasındaki damarın anne karnında iken açık olmasının normal olduğunu ancak doğumdan sonra kapanması gerektiğini ifade etti.  Damar açık olduğu için kirli kan ile temiz kanın karıştığını vurgulayan Doç.Dr. Öç, şunları söyledi: 
 "Bu açık nedeniyle temiz kan ile kirli kan karışıyor ve bebek için hayati risk oluşturuyordu. Bu şekilde kalbe fazla kan gittiği için kalbi fazla yoruyordu. Vücuda giden kan azalıyor ve bu da tüm vücudu olumsuz şekilde etkiliyordu. Akciğer ile kalp arasında bir santimetrelik kesikten bağlantı yaparak açığı kapattık. Şu an bebeğin sağlık durumu gayet iyi. Bu ve benzer kalp ameliyatları hastanemizde başarıyla gerçekleştiriyoruz. Bu bebeğimiz için, Konya ve çevresinde bu kadar düşük kiloda doğup kalp ameliyatı yapılan ve sağlık durumu iyi olan ilk bebek diyebiliriz." 
 DHA