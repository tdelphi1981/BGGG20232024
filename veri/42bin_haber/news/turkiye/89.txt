İşçi eylemine polis müdahalesi
Şişli'de bulunan Türkiye Odalar ve Borsalar Birliği (TOBB) önünde işten çıkarıldıkları için çadır kurup eylem yapmak isteyen bir grup işçiye polis müdahale etti 
 İstanbul Güneşli’de bulunan bir tekstil firmasından 280 gün önce tazminatsız işten çıkarıldıklarını iddia eden yaklaşık 30 işçi, seslerini duyurmak için eski patronlarının yöneticilik yaptığı TOBB binası önünde çadır kurup eylem yapmak istedi. 
 "TOBB yöneticisi Aynur Bektaş’tan haklarımızı istiyoruz, alacağız" yazılı pankart açarak tek kişilik bir çadır kuran eylemciler polis ekiplerinin uyarısıyla karşılaştı. Eski patrona seslerini duyurana kadar eylemlerinden vazgeçmeyeceklerini belirten işçilere, polis müdahale etti. 
 Önce çadır ve pankartları kaldıran polisler, daha sonra çevik kuvvetin desteğiyle, direnen işçileri sürükleyerek TOBB binası önünden uzaklaştırdı. Müdahale sırasında işçiler, "Patronlar işçiye hesap verecek", "İşçiyiz haklıyız kazanacağız" sloganları attı. 
 HAKLARI VERİLMEDEN ÇIKARILDILAR
  
 Yaklaşık yarım saat süren itiş kakış sonucu TOBB binası önünden uzaklaştırılan işçilerle polis ekipleri arasında sözlü tartışmalar da yaşandı. Eylemci işçilerin avukatı Şükriye Erden, "Tam 280 gün önce işçiler çalıştıkları işyerinden çıkarıldılar. Daha doğrusu o işyerinde çalışan 420 işçinin tamamı işten çıkarıldı. Kıdem tazminatları, ihbar tazminatları, üç aylık birikmiş maaşları gibi hiçbir hakları kendilerine ödenmeden işten çıkarıldılar. Bu işçiler, hukuki olarak iş mahkemelerinde davalar açtılar, aynı zamanda çalıştıkları işyeri önünde bir de çadır açtılar. Orada eylemlerini devam ettiriyorlardı. Orada da polisle karşı karşıya geldiler. Patronlarına ulaşıp sesini duyuramadıkları için en sonunda patronlardan Aynur Bektaş TOBB Kadın Girişimleri Yöneticisi olması sebebiyle TOBB’un önüne geldi bu insanlar. Burada bir basın açıklaması yaptılar. Ve hakları ödenene kadar da küçük bir çadır açtılar. O çadıra polis saldırdı. İşçileri tartaklayarak aldılar. Sürükleyerek ve vurarak buraya getirdiler" diye konuştu. 
 Herhangi bir gözaltının yaşanmadığı eylem, işçilerin ayrılmasıyla son buldu. 
 DHA