Savaş uçaklarına 'vur emri' verildi
Suriye ordusunun Türkiye sınırındaki Resulayn kasabasını havadan bombalaması üzerine Diyarbakır'da bulunan 2'inci Hava Kuvvet Komutanlığı'nın alarm durumu, 'turuncudan', 'kırmızıya' geçti. Pilotlara olası bir sınır ihlali durumunda Suriye uçaklarının kesin olarak vurulması emri verildi 
 Suriye Ordusu’nun Türkiye sınırında bulunan Resulayn kasabasını bombalamaya devam etmesi üzerine Diyarbakır’da bulunan 2’inci Hava Kuvvet Komutanlığı’nda sıcak gelişmeler yaşandı. Alınan karar gereği daha önce belli aralıklarla Suriye sınırında yapılan keşif uçuşları bundan sonra rutin olarak her gün yapılacak. Keşif uçuşu için havalanacak uçaklar aynı zamanda sınır hattı boyunca devriye görevi yapacak. Diyarbakır’da bulunan 181 ve 182’nci filolara bağlı F-16 savaş uçakları bundan sonra her gün mühimmatlı uçarak Suriye sınırında devriye görevi yapacak. 
 5 UÇAK SÜREKLİ HAZIR BEKLETİLİYOR 
  
 Suriye’deki gelişmeler üzerine Diyarbakır’da bulunan 2’nci Hava Kuvvet Komutanlığı’nda 181 ve 182’inci filolara bağlı savaş jetleri pilotlarına her an göreve çağrılabilecekleri bildirilirken, hava üssü 24 saat esasına göre hazır tutuluyor. 8’inci Ana Jet Üssü’nde de Suriye’deki gelişmelere ilişkin hazırlıklar yapıldı. Üste bulunan 5 F-16 savaş uçağı mühimmatı yüklü 24 saat esasına göre hazır bekletiliyor. Olası bir gelişmeye karşı ilk olarak bu 5 uçağın acil havalanarak bölgeye gönderileceği belirtildi. 
 SINIR İHLALİ YAPILMADI
  
 Son günlerde sık gündeme gelen Suriye savaş uçaklarının Türk hava sahasını ihlal ettiği iddiaları da askeri kaynaklar tarafından yalanlandı. Askeri kaynaklar, 1971 yılında imzalanan Suriye Hudut Komisyonu Halep Toplantısı Protokolü’nün 15’inci maddesine göre, Suriye uçaklarının Türkiye sınırına 5 kilometreden fazla yaklaşmaması gerektiğini belirtti. 
 Askeri kaynaklar Suriye hava araçlarının bazen 5 kilometrelik alanın kendi taraflarında olan 1 kilometrelik kısmını ihlal ettiğini ancak, Türkiye sınırının ihlal edilmediğini vurguladı. Bölgede devriye görevi yapan Türk savaş jetlerine Türkiye sınırının ihlal edilmesi durumunda ’Vur’ emri verildi. Türkiye’nin değişen angajman kurallarına göre hareket ettiğini belirten kaynaklar, Suriye uçaklarının sınıra 5 kilometre yaklaşmaları durumunda önleme uçuşu yapılacağını, sınır ihlali durumunda ’vur’ emrinin yerine getirileceğini belirtti. 
 DHA