Motosikletin üzerinde bomba sanılan çantadan ilaç çıktı
 
 Olay, dün gece geç saatlerde Viranşehir Devlet Hastanesi Acil Servisi önünde meydana geldi.  
 Hastaneye gelen bazı kişiler, acil servis önüne park eden 63 HZ 799 plakalı motosikletin gidonunda asılı bulunan çantanın bomba olmasından şüphelendi. İhbar üzerine gelen polisler, motosiklet ve çantanın sahibine ulaşamadı.  
 Ardından acil servis çevresi boşaltıldı ve gelen hastalar farklı bir kapıdan içeri alındı. Gerekli güvenlik önlemlerinin alınmasının ardından polislerin çağrısı üzerine bomba imha uzmanı olay yerine gitti. 
 Özel kıyafetini giyen bomba imha uzmanı tarafından incelenen çantanın içerisinde ilaç bulunduğu belirlendi. 
 Polis çantayı motosiklet üzerine bırakan kişinin kimliğinin saptanması için çalışma başlattı. 
 DHA