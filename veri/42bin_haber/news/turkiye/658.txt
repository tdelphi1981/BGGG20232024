Şişecam'da işçiler eylemde!
Topkapı Fabrikası'nın "kapatılması" yüzünden eylem yapan işçiler bugün ellerinde Türk bayrakları ve Atatürk posterleri ile çatı ile bacaya çıktı 
 Şişecam Topluluğu bünyesindeki Topkapı Fabrikası’nın "kapatılması" yüzünden eylem yapan işçiler bugün de ellerinde Türk bayrakları ve Atatürk posterleri ile çatı ile bacaya çıktı. Emniyet de işçilerin eylem yaptığı Davutpaşa’daki binanın içinde ve çevresinde bugün saat 05.00’de yaklaşık 500 çevik kuvvet ekibi yerleştirdi. 
 Şişecam Topkapı Fabrikası’nın "kapatılacağı" haberleri üzerine işçiler fabrika önünde eyleme başlamıştı. Anadolu Cam Sanayii A.Ş. önceki gün yapılan açıklamada fabrikanın 31 Aralık itibari ile kapatıldığı açıklanmıştı. Açıklama üzerine işçiler eylemlerini sürdürme kararı aldı. 
 MİLLETVEKİLLERİ DESTEK VERDİ
  
 CHP milletvekilleri Süleyman Çelebi ve Mahmut Tanal ile Bağımsız Milletvekili Levent Tüzel da işçileri destek verdi. Şişecam’ın Bursa-Yenişehir ve Gebze-Çayırova’daki fabrikalarında çalışan işçiler de arkadaşlarına destek için Davutpaşa’ay geldi. İşçiler, çatıdaki arkadaşları için slogan attı. Çatıdaki işçiler de "Yaşasın onurlu mücadelemiz", "Şişecam işçisi yalnız değildir", "Şalter inecek bu iş bitecek" "Haklar anılır direniş biter", "Ölmek var dönmek yok" diye slogan attı. 
 Kristal-İş Sendikası Şube Başkanı Mürsel Kılıç, "Fabrikada 250 kadar işçi arkadaşımız var. Kimi çatıya, kimi bacaya çıkmış durumda. Aileleri ise dışarıda. Polis müdahale etmeye hazırlanıyor. Gergin bir bekleyiş var burada." dedi. 
 YATAY GEÇİŞ İSTEDİLER
  
 Sendika ile şirket yetkililerinin fabrikanın içinde görüşme yaptığı ancak bundan olumlu bir sonuç çıkmadığı ileri sürüldü. İşverenin kendi rızaları fabrikadan çıkmaları halinde işçilere polisin müdahale etmeyeceğini söylediği belirtildi. Sendika temsilcilerinin ise "İşçileri ikna etmek mümkün değil" dediği öğrenildi. İşçilerin Eskişehir’deki fabrikada çalışma ve emekli olmak tekliflerini de kabul etmediği belirtildi. İşçiler aynı koşullarda İstanbul’daki başka bir fabrikaya yatay geçiş yapmak istediklerini söyledi. 
 Haluk ATALAY / İSTANBUL, (DHA)