'Patriotlar en iyi füze yakalayıcısı'
 
 Thijs van der Plas, Hollanda hükümetinin ve meclisinin, Türkiye’nin NATO’dan talebi doğrultusunda Patriot savunma sistemlerini gönderdiğini hatırlattı. 
 Türkiye’nin 21 Kasım’da NATO’dan talepte bulunduğunu, bundan sonraki sürecin ise hızla geliştiğini vurgulayan Plas, "Aralık başında biz de durumu parlamentomuzda görüştük ve meclisimizin büyük çoğunluğu bu görevi destekledi. Gemiler şu an yolda ve İskenderun limanına 22 Ocak’ta ulaşmasını bekliyoruz. Bunu NATO müttefikimiz Türkiye ile güçlü bir dayanışma olarak görüyoruz" diye konuştu. 
 'EN İYİ FÜZE YAKALAMA YETENEĞİNE SAHİP'
  
 Hollanda’nın birinci ve ikinci Körfez Savaşı sırasında da Türkiye’ye bu sistemleri gönderdiğini anımsatan Plas, 7 Ocak’ta yola çıkan PAC-3 savunma sistemin, füzeleri yakalama yeteneğine sahip en iyi sistem olduğunu kaydetti. 
 Müsteşar Plas, Patriot sistemine sahip birçok ülkenin bulunduğunu hatırlatarak, ancak sistemin en son versiyonu PAC-3’ün Hollanda’nın da aralarında bulunduğu birkaç ülkede olduğunu bildirdi. Hollanda askeri misyonunun görev süresinin, Hollanda hükümeti tarafından 12 ay olarak belirlendiğini dile getiren Plas, sözlerine şöyle devam etti: 
 "İlgili NATO komutanlarından gelen raporlar doğrultusunda, NATO müttefikleriyle düzenli olarak bu görevin gözden geçirilmesi yapılır. Değerlendirme sonucunda da konuşlandırmanın geleceği hakkında bir karara varılır. Ancak 12 ay sonra ne olabileceğini söylemek için çok erken." 
 'İDDİALAR ASILSIZ'
  
 Patriotlarla İsrail’in korunmasının amaçlandığı yönündeki haberlerle İran tarafından ortaya atılan iddiaların gerçeği yansıtmadığının altını çizen Plas, sözlerini şöyle sürdürdü: 
 "İran tarafından dile getirilen iddialar tamamen asılsız. Bu sistem, Türk vatandaşlarını ve topraklarını korumak için burada. Bu sistemlerin İsrail’i korumak amacıyla burada olduğu iddiaları da gerçek dışı. Tek amaç, NATO müttefiki Türkiye’nin Suriye’den gelebilecek füze tehdidine karşın halkını ve topraklarını korumaktır." 
 Plas, Hollanda askeri misyonun toplam maliyetinin 42 milyon Avro civarında olacağını kaydetti. Bu rakamın ulaştırma, işletim sisteminin de dahil olduğu birçok kalemi kapsadığını aktaran Plas, Türkiye’nin ise "Ev Sahibi Ülke Desteği" vereceğini ifade etti. Bu kapsamda Türkiye’nin Hollandalı askerlere koruma sağlamak gibi bir takım görevleri olacağını belirten Plas, sistemin işleyişi için yaklaşık 300 askeri personelin Türkiye’ye geleceğini bildirdi. 
 Hollanda güvenlik güçlerinin uluslararası operasyonlarda görev aldığında Hollanda’nın Genelkurmay Başkanı tarafından ziyaret edildiğini ifade eden Plas, Adana civarlarına yerleşecek Patriot biriminin de Genelkurmay Başkanı Tom Middendorp tarafından ziyaret edilmesinin kuvvetle muhtemel olduğunu söyledi. 
 Ziyaret tarihinin henüz kesinleşmediğini belirten Plas, Middendorp’un yanı sıra Hollandalı bazı bakan ve parlamenterlerin de aralarında bulunduğu çok sayıda kişinin ziyarette bulunacağını kaydetti. Türkiye’nin Suriyeli mültecileri kucak açmasından övgüyle bahseden Plas, "Sayıları 150 bini aşan Suriyeli mültecileri sahiplenen ülkeniz, olağanüstü bir iş çıkartıyor" dedi. 
 Müsteşar Thijs van der Plas, Ankara’nın krizde yapıcı bir politika uyguladığını ve çok büyük bir yükü üstlendiğini sözlerine ekledi. 
 AA