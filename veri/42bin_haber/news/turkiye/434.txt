PKK'ya ağır darbe: 15 terörist öldürüldü
Adana Jandarma Bölge Komutanlığı'na bağlı özel harekat ve komando birliklerinin bir aydır Amanoslarda sürdürdüğü operasyonlar PKK'ya ağır darbe vurdu 
 Amanosların Hatay ve Osmaniye’yi kapsayan bölgelerini abluka altına alan güvenlik güçleri, sık sık PKK’lı teröristlerle çatışmaya girdi. 13 teröristin öldürüldüğü operasyonlarda, 6 terörist ise sağ ele geçirildi. Operasyonlarda, 4 Kalaşnikof, 7 M-16 Piyade tüfeği, 5 RPG-7 roketatar, 12 el bombası, A-4 patlayıcı ve düzenek, telsiz, dürbün ve patlayıcı madde yapımında kullanılan çok sayıda malzeme ile bol miktarda yaşam malzemesi ele geçirildi. 
 ŞIRNAK'TA HAVA DESTEKLİ OPERASYON
  
 Dörtyol İlçe Jandarma Komutanlığı’na teslim olan PKK’lı bir terörist, 12 Kasım 2012’de İskenderun’da ölü ele geçirilen teröristle birlikte bombalı saldırı için Kandil’den bölgeye gönderildiklerini itiraf etti. Terörist, Kırıkhan’da bombalı saldırı hazırlığı yaptıklarını ancak arkadaşının özel harekat birliklerinin operasyonuyla öldürülmesi üzerine korkup teslim olduğunu anlattı. 
 Şırnak’ta ise insansız hava araçları (İHA) Bestler Dereler’de PKK’lıların izini ararken, komandolar ve özel harekat birlikleri 24 ayrı noktada, teröristlerin kullandığı 34 sığınağa baskın yaptı. Sığınaklarda 60 kilo patlayıcı, 6 el yapımı patlayıcı, 8 çuval sağlık malzemesi, uyuşturucu haplar, tonlarca yiyecek ve içecek ile çok sayıda giysi ele geçirildi. Hava Kuvvetleri Komutanlığı’na ait savaş uçaklarının da katıldığı operasyonlar kapsamında birçok sığınak ise bombalandı. Jandarma operasyonların ardından, PKK’lılara ait sığınakları kullanılmaz hale getirdi.