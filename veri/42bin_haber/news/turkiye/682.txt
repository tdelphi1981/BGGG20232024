Zübeyir Aydar: "Öcalan'ın arkasındayız"
İmralı'da Abdullah Öcalan ile yapılan görüşmenin yankıları sürerken, PKK'nın Avrupa kanadının yapılan görüşme ve diyaloglara karşı olmadığını belirten Zübeyir Aydar, "Bu örgütte şu veya bu isimle farklı kanatlar yoktur. Örgüt bir bütündür ve önderliğinin arkasındadır. Başkanımızla görüşme, diyalog ve müzakerelerin yapılması yerinde ve isabetli bir karardır" dedi.(DHA) -- İmralı Adası'nda BDP ile Öcalan arasında yapılan görüşmelere karşı oldukları iddia edilen PKK'nın Avrupa sorumlusu kapatılan DEP'in Milletvekili Zübeyir Aydar, konu ile görüşlerini Twitter'den paylaştı.

Aydar, birkaç günden bu yana Türkiye'deki bazı televizyonlarda adının kullanılarak örgütün Avrupa kanadının İmralı'da başlatılan diyalog ve çözüm arayışlarına karşı olduğu yönünde haberler yapıldığını belirterek, şöyle dedi:

"Bu konuda; Öncelikle yıllardır 'Muhatap başkan Apo'dur' diyoruz. Bu açıdan başkanımızla başlatılan diyalog, bizim talebimizdir. Buna karşı olmamız düşünülemez. Bu örgütte şu veya bu isimle farklı kanatlar yoktur. Örgüt bir bütündür ve önderliğinin arkasındadır. Örgütü tanıyanlar bunu çok iyi bilirler. Bunun dışındaki her değerlendirme psikolojik savaş merkezinin manipülasyonlarıdır."

PKK'nın Avrupa Sorumlusu Zübeyir Aydar, Öcalan ile görüşme, diyalog ve müzakerelerin yapılmasının yerinde ve isabetli bir karar olduğunu yineleyerek, "Bizim itirazımız İmralı cezaevine ve dört duvaradır. Bu diyalogun uygun biçimde yürümesi ve sonuç alıcı olması için başkan Apo'nun önünün açılması gerekir, dediğimiz budur" diye konuştu.