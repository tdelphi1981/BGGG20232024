Savcıyı şehit eden 4 sanığa müebbet istendi
 
 Savcısı Hakan Kılıç, 5 Şubat 2012 günü eşi ile alışveriş için gittiği Güven Caddesi’nde, PKK’lı olduğu belirtilen Barış Batur’un silahlı saldırısında ağır yaralandı. Tedavi için götürüldüğü Ankara’da 7 Şubat günü şehit olan 1 çocuk babası Savcı Kılıç’ın katili Batur ile ona yardım edenleri yakalamak için oluşturulan özel ekip, 9 kişiyi gözaltına aldı.
 
 Şehit edilen Savcı Kılıç’ın ölmeden önce hazırladığı mütalaa sonucu gasp suçundan 10 yıl hapis cezasına çarptırılan PKK’lı Barış Batur’a yardım eden 9 kişi tutuklanarak cezaevine gönderildi. Bunlardan Ahmet Yıldız, Fevzi Acar ve Alkan Sarıhan önceki duruşmada serbest bırakıldı. Tüm aramalara karşın yakalanamayan Barış Batur ve Süleyman Cıyanaklı hakkında ise kırmızı bülten çıkarıldı.
 
 ’Devletin birliğini ve bütünlüğünü bozmak, suç işlemek için kurulan silahlı örgüte üye olmak, terör amaçlı tasarlayarak kişiyi yerine getirdiği kamu görevi nedeniyle öldürmek ve iştirak’ suçlarından yargılanan ve Erzurum’daki Cezaevinde tutuklu bulunan Burhan Çilgin, Ahmet Çilgin, Abdullah Özbey bugün dördüncü duruşmada hakim karşısına çıktı. Gümüşhane Cezaevi’nde olan Hakan Yavuz, Ramazan Gündüz ve Hasan Cıyanaklı ise araç yetersizliği nedeniyle duruşmaya getirilemedi. Savcı Kılıç’ın ailesine destek için Erzurum Baro Başkanı Faruk Terzioğlu da duruşmayı izledi.
 
 Ramazan Gündüz’ün Avukatı Mustafa Konyar, Barış Batur’u gasp suçundan yargılandığı dönemde tanıdığını söyleyerek, "Cinayet Barış Batur tarafından işlenmiştir. Barış Batur cezaevindeyken tahliye olduğunda bir savcı öldüreceğini ’Yılmaz Güney gibi kahraman olacağım’ diye düşünen, kafasına koyan bir insan" dedi.
 
 Cumhuriyet Savcısı Yusuf Eraslan, esas hakkındaki mütalaasını mahkemeye sundu. Savcı Eraslan, sanık Ahmet Çilgin, Burhan Çilgin, Abdullah Özbey ve Ramazan Gündüz’ün Savcı Hakan Kılıç’ın öldürülme olayını tetikçi PKK’lı Barış Batur ile planladıkları, olaydan sonra Batur’u sakladıkları, kamu görevlisini görevinden dolayı öldürme suçuna iştirak ettiklerini belirtti. Barış Batur’un kardeşleri Emrah ve Adem arasında geçen telefon görüşmesinde Abdullah Özbey ile Ramazan Gündüz’ü kast ederek, "Barış’a ’ceketimizi satıp senin çocuklarına bakacağız’ demiştiniz. Çocuğu harcadınız" dediklerine dikkati çeken Savcı Yusuf Eraslan, bu sözlerin Batur’u cesaretlendirdiğini ve suça azmettirdiği savundu.
 
 Savcı Eraslan sanıklardan Ahmet Çilgin, Burhan Çilgin, Abdullah Özbey ve Ramazan Gündüz’ün ağırlaştırılmış ömür boyu hapis, Ahmet Yıldız, Fevzi Acar hakkında suçluyu kayırmaktan 6 aydan 5 yıla kadar hapis cezasına çarptırılmasını istedi. Savcı mütalaasında Hasan Cıyanaklı hakkında ise firari Batur’u Ağrı Dağı eteklerindeki köyünde 2 ay kadar sakladığı ve sonunda PKK terör örgütüne katılımını sağladığı gerekçesiyle 5 yıldan 15 yıla kar hapis cezası verilmesini, Hakan Yavuz ile Alkan Sarıhan’ın da beraatına karar verilmesini talep etti.
 
 Mahkeme heyeti, sanıkların tutukluluk halinin devamına karar vererek, avukatların mütalaaya ilişkin savunmalarını hazırlaması için duruşmayı erteledi.
 
 Hümeyra PARDELİ/ERZURUM, (DHA) 
  