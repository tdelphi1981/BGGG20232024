Ankara Üniv. akademisyenlerinden ODTÜ'ye destek
Ankara Üniversitesi'nden 101 öğretim üyesi bir açıklama yayınlayarak ODTÜ yerleşkesinde demokratik haklarını kullanmak isteyen öğrencilere uygulanan orantısız şiddeti kınadı. 
Ankara Üniversitesi öğretim üyeleri 101 akademisyenin imzasıyla bir açıklama yayınladı. 

Bildiride ODTÜ'de öğrencilere uygulanan orantısız şiddete tepki gösterilirken yine öğrencilere yönelik hak ihlallerine dikkat çekildi. 

Açıklama şöyle:

"18 Aralık 2012 Salı günü, ODTÜ yerleşkesinde meydana gelen olaylar son derece üzüntü ve kaygı verici boyutlara ulaşmıştır. Başbakan Recep Tayyip Erdoğan’ı demokratik haklarını kullanarak protesto etmek isteyen öğrencilere uygulanan orantısız şiddet ortadadır. 

Olayların ardından 21 Aralık günü, Ankara Emniyet Müdürlüğü Terörle Mücadele Birimleri tarafından düzenlenen operasyonla, evlerine “baskın” yapılarak gözaltına alınmaları, demokratik haklarını kullanan öğrencilerimize yönelik ciddi anlamda hak ihlallerinin yapıldığını/yapılacağını göstermektedir. 

Öğrencilerimize yönelik daha önceki dönemlerde de tanık olduğumuz tahammülsüzlüğü kaygıyla izlediğimizi, öğrencilerin en ufak tepkilerini terörizmle ilişkilendirerek kriminalize etme çabalarını demokratik bir ülkede yaşanmaması gereken durumlar olarak gördüğümüzü kamuoyuyla paylaşırız."