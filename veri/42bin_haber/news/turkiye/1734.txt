Kamudaki boş kadrolara özürlü istihdamı
Kamudaki boş kadrolara Özürlü Memur Seçme Sınavı puanıyla yerleştirme yapılması için 28 Şubat-8 Mart 2013 arasında kılavuz yayınlanacak. ÖSYM'nin internet sitesinde yer alan açıklamaya göre, ''Özürlülerin Devlet Memurluğuna Alınma Şartları ile Yapılacak Merkezi Sınav ve Kura Usulü Hakkında Yönetmelik'' hükümleri uyarınca yapılan 2013 Özürlü Memur Seçme Sınavı (ÖMSS) sonuçları ve kura usulü ile kamu kurum ve kuruluşlarının boş kadrolarına ÖSYM tarafından yerleştirme yapılacak.

Bu amaçla hazırlanan 2013-ÖMSS/KURA İle Özürlü Memur Yerleştirme Tercih Kılavuzunda, İlköğretim/ortaokul/ilkokul, ortaöğretim, ön lisans ve lisans düzeyleri ayrı olmak üzere tercih yapılabilecek kadroların yer aldığı belirtilen açıklamada, tercih kılavuzunun, 28 Şubat - 8 Mart 2013 tarihleri arasında ÖSYM'nin www.osym.gov.tr internet adresinden yayımlanacağının altı çizildi. 

Kılavuzda yer alan kadrolardan tercihte bulunabilmek için; 29 Nisan 2012 tarihinde yapılmış olan 2012-ÖMSS'ye girilmiş ve ortaöğretim mezunları için ÖMSSP1, ön lisans mezunları için ÖMSSP2, lisans mezunları için ÖMSSP3 puanının alınmış olması ve Kura Usulü Yapılacak Yerleştirmede tercih yapılabilmesi için 14-25 Mayıs 2012 tarihlerinde ÖSYM merkezine başvuru yapılmış olması gerektiği belirtilen açıklamada, 2013-ÖMSS/KURA İle Özürlü Memur Yerleştirme Tercih Kılavuzu'nda yer alan kadroları, 2012-ÖMSS/KURA ile Özürlü Memur Yerleştirme Tercih Kılavuzu'nda yer alan herhangi bir kadroya ÖSYM tarafından yerleştirilen adayların tercih edemeyeceği kaydedildi.

Açıklamada şu bilgilere de yer verildi:

''Adaylar tercihlerini, 28 Şubat-8 Mart 2013 tarihleri arasında, kılavuzda yer alan kurallara göre, ÖSYM’nin https://ais.osym.gov.tr internet adresinden TC kimlik numaraları ve şifrelerini kullanarak kendileri yapacaklardır. 

İsteyen adaylar, kılavuzda yer alan 'TERCİH LİSTESİ'ni doldurup bir ÖSYM Sınav Koordinatörlüğü'ne giderek de, yapmış oldukları tercihlerinin 3 TL ücret karşılığında ÖSYM Sınav Koordinatörlükleri tarafından sisteme kaydedilmesini sağlayabileceklerdir. ÖSYM Sınav Koordinatörlüklerine tercih işlemi için gitmeden önce adayların TERCİH LİSTESİ’ni doldurmuş olmaları gerekmektedir. TERCİH LİSTESİ'ni doldurmayan adayların, ÖSYM Sınav Koordinatörlükleri tarafından tercihleri alınmayacaktır. ÖSYM'ye posta yoluyla gönderilen veya elden teslim edilen tercih listeleri geçerli olmayacaktır.''

Açıklamada, 2013-ÖMSS/KURA İle Özürlü Memur Yerleştirme Tercih Kılavuzu'na göre yapılacak yerleştirmeye başvuracak adayların kılavuzu dikkatle incelemeleri de istendi.