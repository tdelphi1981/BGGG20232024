Van'da iki meclis üyesi tutuklandı
Van'da 26 Kasım'da KCK'ya yönelik gerçekleştirilen operasyonda, gözaltına alınan ve tutuksuz yargılanmak üzere serbest bırakılan 2 belediye meclis üyesi savcının itirazı üzerine tutuklandı. Van'da KCK'ya yönelik gerçekleştirilen operasyonda aralarında Belediye Başkan Yardımcısı Selim Bozyiğit, İl Genel Meclisi Başkanı Semira Varlı'nın da bulunduğu 30 şüpheli gözaltına alındı. 

Gözaltına alınanlardan 2'si savcılık ifadesi sonrası serbest bırakılırken, aralarında İl Genel Meclisi Başkanı Semira Varlı, Erciş İlçesi Çelebibağı Beldesi Belediye Başkanı Veysel Keser'in de bulunduğu 14 şüpheli çıkarıldıkları mahkemece "terör örgütü üyeliği" suçundan tutuklanırken 14 şüpheli tutuksuz yargılanmak üzere serbest bırakıldı. 

Mahkeme kararının ardından savcılık, belediye meclis üyeleri Senar Elter ve Adil Adıyaman'ın da serbest bırakılmasına, suç süphesi ve kaçma ihtimalleri üzerine itiraz etti. Bunun üzerine belediye meclis üyesi Elter ve Adıyaman polis tarafından yakalanıp mahkemeye çıkarıldı. Karar yüzlerine okunan 2 meclis üyesi tutuklanarak cezaevine konuldu. 26 Kasım'da yapılan operasyon sonrası tutuklananların sayısı 16 oldu.