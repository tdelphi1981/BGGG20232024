Hrant Dink'in adı doğduğu sokakta yaşayacak
 
 Uğradığı silahlı saldırı sonucu hayatını kaybeden gazeteci Hrant Dink’in adı, Malatya’da doğduğu evin bulunduğu sokağa verildi. Malatya Belediye Başkanı Ahmet Çakır, kentte 2 bin 400 sokak adının yeniden belirlendiğini, isimler konusunda teklif almaya devam ettiklerini söyledi. 
 Malatya’daki sivil toplum örgütlerine isim konusunda teklifte bulunmaları için çağrıda bulunduklarını anımsatan Çakır, çalışma kapsamında Malatyalı şehitlerin ve ülke siyasetine, sanatına önemli katkılarda bulunmuş çok sayıda Malatyalının isimlerinin cadde ve sokaklara verildiğini belirtti. Çakır, şöyle konuştu: "Sokak adlarına baktığımızda çok sayıda aynı ismin var olduğunu görüyorduk. 
 Örneğin ’Okul 1. Sokak, Okul 2. Sokak, Okul 3. Sokak... şeklinde uzayıp gidiyordu. Bununla ilgi bir veri tabanı oluşturmak da çok güç oluyordu. Kentteki derneklere, çeşitli sivil toplum kurumlarına yazıyla isim tekliflerinde bulunmalarını istedik. İsim teklifi almaya halen devam ediyoruz. Çünkü belirlenen isimler arasında az da olsa küçük hatalar yapılmış olabilir. Gelen teklifleri bir havuzda toplayarak yeniden gözden geçireceğiz." 
 HRANT DİNK UNUTULMADI
  
 Cadde ve sokaklara isim belirlenmesi sürecinde, Malatyalı tanınmış isimlerin de dikkate alındığını belirten Çakır, İstanbul’da uğradığı silahlı saldırı sonucu hayatını kaybeden gazeteci Hrant Dink’in adını da doğduğu evin bulunduğu Çavuşoğlu Mahallesi’nde bir sokağa verdiklerini kaydetti. Çakır, "Bu sokak, Hrant Dink’in doğduğu evin bulunduğu sokaktır. 
 Buraya Hrant Dink adının verilmesinin doğru olacağını düşündük. Ayrıca Malatyalı sanatçılar Ahmet Kaya, İlyas Salman, Belkıs Akkale ve Kemal Sunal’ın da isimleri sokaklara verildi" dedi.  
 AA