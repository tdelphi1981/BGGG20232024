Erdoğan: "BDP, Güneydoğu'nun CHP'si..."
Başbakan Erdoğan BDP'li Demirtaş'ın "Öcalan'ın heykelini dikeceğiz" açıklamasına tepki gösterdi. Başbakan, "Bunlar sadece böyle beton dökerler. Kalp taştan olunca ruh da böyle beton hayali görür. Bunların aklı sadece heykel dikmeye yetiyor. BDP Güneydoğu’nun CHP’si olma yolunda" dedi. Partisinin genişletilmiş il başkanları toplantısında konuşan Erdoğan sözlerine, "Öldürmede, sindirmede CHP'den farkları yok. Bunların heykelleri bu topraklar kendilerine kaide bile bulamaz. İşte şimdi tam CHP oldunuz. Bu millet yeni bir CHP zulmüne ve yeni bir faşizm dalgasına izin vermez" diye devam etti.

Dersim olayları:
Erdoğan'ın gündeminde Dersim olayları da vardı.

Başbakan, "CHP Genel Başkanı, ne kendi kişisel tarihini ne de CHP'nin tarihini konuşamaz. Zira her  ikisinde de Dersim var. Her ikisinde de Dersim'le yüzleşmek zorunda. Zalim CHP ile mazlum Dersim arasında bir tercih yapmak zorunda ama işte bunu yapamıyor. İşte asıl patolojik vaka budur. CHP Genel Başkanı, Dersim'le CHP arasında bir reddi miras tercihi yapmak zorunda kalmış ve Dersim'i reddetmiştir, onun üzerine örtmüştür, onu unutmuştur ama onunla da devamlı geçinmektedir" dedi.

Büyükşehir Yasası'na eleştiriler:
Erdoğan Büyükşehir Yasası'na yönelik eleştirilere de şu yanıtı verdi:

"Muhalefet partileri faşizmde yarışmaya devam ederken biz geleceğin temellerini atmaya devam edeceğiz. MHP, "Bu yasa Türkiye'nin üniter yapısını zedeliyor" dedi. BDP ise merkezi yönetimi güçlendirdiğini söyledi. Biz milletimize güveniyoruz. Yapılan her reformun Türkiye'yi böleceğine inanıyorlar. MHP siz merak etmeyin. Türkiye'yi bölme çabası olursa biz sizden çok daha önce ve sapasağlam dururuz. Muhalefet milletin zihnini bulandırmak için uğraşacak. Biz doğruyu anlatacağız. "

"Bu işin acemisi değiliz”

"İlçelerin bütçesi daha da güçlenecek" diyen Başbakan, "İller arasında hayırda yarışın yansımasını göreceğiz. Bu işin acemisi değiliz. Bir deneme yanılma durumu asla söz konusu değildir. Belde ve köylerin yapısında bir değişiklik yok, özüne müdahale edilmiyor. Yapı olarak bir değişiklik olmayacak" ifadesini kullandı.

Başbakan sözlerine şöyle devam etti:

"527 kişi yaşayan bir beldeye yüzde 5'ini teşkil edecek memur tahsisi yaparsan bu siyasi nedenledir. Sonra da araya kimleri sokuyorlar, ödeyemiyoruz paramız yok diye. Yahu sen zaten iflas etmişsin, bitmişsin niye illa direniyorsun. Büyükşehirlerde çarpıklığı ortadan kaldırıyoruz."