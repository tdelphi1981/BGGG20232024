Kandilde de kan topladı
 
 Düzce Merkez Büyük Cami önünde konuşlandırılan kan bağışı otobüsünde başlatılan kampanyaya cami cemaati ve vatandaşlar ilgi gösterdi.
 
 Türk Kızılayı Düzce Şubesi’nde görev yapan Dr. Fevzi Akbulut, AA  muhabirine yaptığı açıklamada, kandil dolayısıyla kan bağışı kampanyası düzenlediklerini söyledi.
 Olumsuz hava şartlarına rağmen vatandaşların kampanyaya yoğun ilgi gösterdiğini vurgulayan Akbulut, "Şu anda durum fena değil. İstediğimiz şekilde olmasa bile yine de iyi. Vatandaşlarımız gerçekten çok duyarlı. Bu nedenle minnettarız. Kan bağışı almaya devam ediyoruz" diye konuştu. 
 "Türk Kızılayı kandilde de boş durmuyor"
 
 Akbulut, kan ihtiyacının her geçen gün arttığına dikkati çekerek, bu nedenle Türk Kızılayı’nın kandilde de boş durmadığını vurguladı. "Bütün resmi kurum ve kuruluşlar ile özel firmalara kan bağışı için gidiyoruz" diyen Akbulut, "Elimizden geldiğince anormal derecede çaba sarf ediyoruz. Devamlı ekiplerimizi çıkarıyoruz. Bizim için kandil ya da özel günler fark etmez. Her zaman her yerde göreve hazırız" ifadelerini kullandı. Hedeflerinin kandil günü 60 ünite kan toplamak olduğunu dile getiren Akbulut, "18-65 yaş aralığı arasında, sağlığı yerinde olan tüm vatandaşlarımızı kan bağışına davet ediyoruz. Kan bağışında bulunmak, kutsal bir davranıştır. En büyük insanlık görevidir. Sosyal bir sorumluluğumuzdur. Onun için halkımızın bu konuda daha fazla duyarlılık göstermesini istiyoruz" şeklinde konuştu.
 
 Kan bağışında bulunan Cemal Akar ise düzenli olarak bağış yaptığını belirterek, kan bağışının sağlık açısından çok önemli olduğunu vurguladı. "Kan bağışı vücudumda tazelik yapıyor" diyen Akar, "Vücudumda herhangi bir noksanlık olmuyor, fazlalaşma oluyor. O nedenle Türk Kızılayı’nın kampanyasını anlamlı buluyorum. Bugün biz veriyoruz, yarın bize yardımcı oluyor"  diye belirtti.
 
 AA