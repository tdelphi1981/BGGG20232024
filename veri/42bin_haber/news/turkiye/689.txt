Mehmetçik'ten nefes kesen hasta kurtarma operasyonu
Van'ın Başkale ilçesinde, yolların kapalı olması nedeniyle mahsur kalan 2'si asker 3 hasta, askeri helikopterle hastaneye ulaştırıldı 
 Van’ın Başkale ilçesinde, bir taraftan ülkenin güvenliğini sağlamak için görev yapan Mehmetçik, bir taraftan da zor durumda kalan hayatlara el uzatıyor. 
 Mehmetçik, Başkale’ye bağlı Aşağı Darıca köyünde fenalaşan ve yolları kapalı olduğu için hastaneye kaldırılamayan KOAH hastası 85 yaşındaki Mehmet Selim Genco’nın hastaneye kaldırılması için çalışma başlatıldı. İki metreyi bulan kar nedeni ile sağlık ekiplerinin köye ulaşamaması üzerine Jandarma Asayiş Kolordu Komutanlığı’ndan gönderilen helikopter, aldığı ekiple birlikte Van Filo Komutanlığı’ndan havalandı. 
 AA ekibi tarafından görüntülenen kurtarma operasyonunda, askeri helikopter ilk olarak Aydemir Karakol Komutanlığı’nda görevli iki hasta askeri aldı. Daha sonra Aşağı Darıca köyüne geçen helikopter, köylüler tarafından açılan alana indi. Köy meydanında bekletilen hastaya güçlükle ulaşan sağlık ekibi, Genco’ya burada ilk müdahaleyi yaptı. Genco, köylülerin yardımıyla sedye alınarak helikoptere bindirildi. 
 Helikopter, 2’asker 3 hastayı alıp köyden ayrılarak, Van Filo Komutanlığı’na iniş yaptı. Kurtarma operasyonu, hastaların filoda bekletilen ambulanslarla hastanelere kaldırılmasıyla son buldu. 
 
 AA Muhabirine bir haftadır köyde mahsur kaldıklarını anlatan Aşağı Darıca Köyü İlköğretim Okulu Sınıf Öğretmeni Ferhat Kaya, "Bir haftadır hastamız yolların kapalı olması nedeniyle hastaneye gidemiyordu. Bu nedenle Mehmetçik’ten ve Sağlık Bakanlığı’na ait ekiplerden yardım istedik. Mehmetçiğin büyük çabası ile hastamız köyden alındı ve merkeze getirildi. Mehmetçiğe çok teşekkür ederiz. Allah devletimize ve Mehmetçiğimize zeval vermesin. Çok teşekkür ederim" diye konuştu.
 
  