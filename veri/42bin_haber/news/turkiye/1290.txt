Son 9 kişi de adliyeye sevk edildi
Eskişehir Büyükşehir Belediyesi'nde ihaleye fesat karıştırıldığı iddiasıyla gözaltına alınan 23 şüpheliden son 9 kişi de adliyeye sevk edildi. 
Büyükşehir Belediyesi'ne yönelik operasyon kapsamında Emniyet Müdürlüğü Kaçakçılık ve Organize Suçlarla Mücadele Şubesi ekipleri önceki sabah erken saatlerde, aralarında Büyükşehir Belediyesi eski genel sekreteri, genel sekreter yardımcısı, İmar ve Zabıta daire başkanlarının da bulunduğu 21 kişiyi gözaltına alındı. Evlerinde bulunmayan 2 kişi ise daha sonra Emniyet Müdürlüğü'ne giderek teslim oldu. 
Gözaltında olan 23 şüpheliden 7'si önceki gün Emniyet Müdürlüğü'nden, 8'i de dün akşam sevk edildikleri adliyede savcılık tarafından serbest bırakıldı. Soruşturma kapsamında gözaltında olan 8 şüpheli ile sağlık sorunları nedeniyle önceki gün Emniyet Müdürlüğü'nden savcının talimatıyla serbest bırakılan Büyükşehir Belediyesi eski genel sekreteri Erdin Erol bu sabah adliyeye sevk edildi. 
9 kişinin sabah erken saatlerde tutuklu ve hükümlülerin alındığı adliyenin kapalı otoparkından polis araçlarıyla içeriye alınmaları nedeniyle basın mensupları görüntü çekemedi. 
 