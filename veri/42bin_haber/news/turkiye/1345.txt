Tahliye edilen sular köprüleri aştı
 
   
 Diyarbakır yakınlarında 1972 yılında faaliyete geçen Devegeçidi Baraj Gölü’nde, kış mevsiminde artan suyun tahliyesi sırasında yaşanan taşkın, merkez Kayapınar İlçesi’ne bağlı 900 nüfuslu Avcısuyu Köylüleri’ni zor durumda bıraktı. 
 Tahliye edilen su nedeniyle köyün içinden geçen Devgeçidi Çayı’nın taşmasına yolaçtı. Köy içerisindeki dere üzerinde köylülerin kendi imkanlarıyla yaptığı menfez köprüsü sular altında kalınca, suyun diğer tarafında kalan köylüler mahsur kaldı. 
 Meranın da diğer tarafta olması nedeniyle taşkın dönemlerinde köyde bulunan yaklaşık 10 bin büyük ve küçük baş hayvan meraya çıkarılamıyor. 
 30 YILDAN BERİ HER KIŞ KÖPRÜ YIKILIYOR 
 Avcısuyu Köyü Muhtarı Mehmet Erdem, barajın faaliyet geçtiği 1972 yılından beri her kış mevsiminde aynı sorunu yaşadıklarını, durumu bildirdikleri hiç bir yetkiliden de yardım alamadıklarından yakındı. 
 80 haneli köyde 900 kişinin yaşadığını belirten Muhtar Erdem, "Su tahliyesi sırasında DSİ’nin yaptırdığı menfez köprüsü üzerinden sular taşıyor. 30 yıldan beri her sene sular taşıyor, köprümüz yıkılıyor. 
 Her kış mevsiminde bu oluyor. Bu köprü defalarca yıkıldı. Her yıkıldığında da biz kendi imkanlarımızla yaptırıyoruz. Araçlarımız, insanlar ve köyde bulunan yaklaşık 10 bin büyük ve küçük baş hayvanımız var. Meramız suyun karşısında olduğu için hayvanlar geçemiyor.  
 Geçmeye kalksa bile suyun taşma riski var. Yıllardan beri DSİ yetkililerine şifaen ve yazılı olarak onlarca kez başvuru yaptık. Ancak, bugüne kadar herhangi bir çözüm bulunmadı ve bu sorunla ilgilenen de olmadı" dedi. 
 Evi suyun diğer tarafında kalan Ömer Can, DSİ 10’uncu Bölge Müdürlüğü’ne gittiğini ve Bölge Müdür Yardımcısı Yaşar Ceylan ile görüştüğünü ifade ederek, "Köprüyü yıktıklarını kabul ediyor ancak ’bizim işimiz değil, biz yapmayacağız’ dedi bana. Biz de nereye başvuracağımızı bilmiyoruz. Biz devletten yardım bekliyoruz. Maliyeti de çok değil.  
 Biran önce buraya bir köprü yapılmasını bekliyoruz. Suyun diğer tarafında 3 ev, 30 kişi yaşıyor. Suyun bu tarafında kalan okula giden 10 da öğrencimiz var. Her sene aynı sıkıntıyı yaşıyoruz" diye konuştu. 
 DHA