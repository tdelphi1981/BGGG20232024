KCK davasında 7 tahliye
 
 Duruşmada, tutuklu 33 sanık ile 8 tutuksuz sanık hazır bulundu. Duruşmaya, BDP Milletvekili Mülkiye Birtane ve BDP Eş Başkanı Selahatin Demirtaş da izleyici olarak katıldı. Mahkeme Başkanı Ali Alçık sanık avukatlarının taleplerinin saat 16.00’a kadar alınacağını belirtti. 
 
 Söz alan avukatlar müvekkilerinin tahliyesini talep etti. Taleplerin ardından görüşü sorulan Cumhuriyet Savcısı İsmail Işık, tutuklu sanıkların üzerine atılı suçun vasfı, mevcut delil durumu ve sanıkların kaçma şüphesinin bulunması nedeniyle adli kontrol sisteminin yetersiz kalacağını belirterek sanıkların tutukluluk hallerinin devamını talep etti.
 
 7 SANIK TAHLİYE EDİLDİ
 
 Duruşmaya verilen bir saatlik aranın ardından kararını açıklayan mahkeme heyeti, tutuklu sanıklar Zuhal Tekiner, Ziya Çiçekçi, Ömer Çiftçi, Safet Orman, Çağdaş Kaplan, İsmail Yıldız ve Pervin Yerlikaya Babir’in tutuklu kaldıkları süre ve mevcut delil durumu göz önüne alınarak tahliyesine karar verdi. Mahkeme ayrıca sanıklara yurt dışına çıkma yasağı koydu.
 
 DURUŞMA 22 NİSAN’A ERTELENDİ
 
 Öte yandan mahkeme duruşma kayıtlarının çözümü yapıldıktan sonra sanık avukatların sözlü talepleri sırasında sarfettikleri suç teşkil edebilecek sözleri nedeniyle gereğinin yapılması için Silivri Cumhuriyet Başsavcılığı’na suç duyurusunda bulunmasına hükmetti. Mahkeme 26 sanığın tutukluluk hallerinin devamına karar vererek duruşmayı 22 Nisan Pazartesi gününe ertelendi.
 
 Serpil KIRKESER / İstanbul,(DHA)