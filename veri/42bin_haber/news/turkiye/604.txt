Pazar yerine yeni düzen 2013'ün sonuna ertelendi
Pazar yerlerindeki tahsis sahipleri ile bunların çalıştırdıkları kişilerin Yönetmelikte öngörülen kimlik kartını bulundurma ve kıyafeti giyme zorunluluğu 2013 yılının sonuna ertelendi. Gümrük ve Ticaret Bakanlığı'nın, "Sebze ve Meyve Ticareti ve Toptancı Halleri Hakkında Yönetmelikte Değişiklik Yapılmasına Dair Yönetmelik" Resmi Gazete'nin 4'üncü mükerrer sayısında yayımlandı.

Gümrük ve Ticaret Bakanlığı, Sebze ve Meyve Ticareti ve Toptancı Halleri Hakkında Yönetmelik ile Pazar Yerleri Hakkında Yönetmelikte yapılan değişikliklere ilişkin yaptığı basın açıklamasına göre, Pazar yerlerindeki tahsis sahipleri ile bunların çalıştırdıkları kişilerin Yönetmelikte öngörülen kimlik kartını bulundurma ve kıyafeti giyme zorunluluğu 31 Aralık 2013 tarihine ertelendi.

Yönetmelik çerçevesinde, toptancı halinde faaliyet gösterecek kişilerden Halin işletmesinden sorumlu Belediyeler tarafından alınacak teminat tutarının belirleneceği dönem, Aralık ayı yerine Ocak ayı olarak öngörüldü. Bunun yanında teminatların, toptancı halinde faaliyet gösterenlerden Yönetmelik uyarınca alınacağı son tarih de 1 Temmuz 2013 olarak yeniden belirlendi.

Hal Kayıt Sisteminde hem komisyoncu hem de tüccar olarak faaliyet gösterenlerin, bu sıfatlardan hangisiyle faaliyette bulunacağını bildireceği son tarih ise 31 Aralık 2014 olarak değiştirildi.

Toptancı hal dışındaki kişilerin Hal Kayıt Sistemine kaydolmaksızın bildirim yapabilmeleri ile bildirimin malın üretildiği yerden veya girdiği gümrük kapısının bulunduğu yerden gideceği yere kadarki aşamada yapılabilmesine ilişkin süreler de 1 Temmuz 2013 tarihinde kadar uzatıldı.

Yapılan bildirimlere istinaden tahakkuk eden hal rüsumlarının üretim ve tüketim bölgesi belediyeleri hesaplarına bildirimcilerce yatırılması uygulamasının 1 Temmuz 2013 tarihine kadar devam etmesine yönelik bir değişiklik de yapıldı.

Belediyelerin, yetki alanları içindeki mevcut pazar yerlerinin, Yönetmelikle belirlenen belirtilen şartlara sahip olup olmadığını inceleyeceği son tarih olarak 31 Aralık 2013, inceleme sonucunun Bakanlığın il müdürlüğüne iletileceği son tarih de 31 Ocak 2014 olarak yeniden belirlendi.

Haller ve semt pazarları daha modern olacak

Açıklamaya göre, yüksek oranda kayıt dışılığın mevcut olduğu sebze ve meyve ticaretinde bugün itibariyle, yeni Hal Kanunu ile ortaya koyulan hedeflere ulaşılması yönünde son derece önemli gelişmeler sağlandı.

Bununla birlikte, bu yeni Kanunla oluşturulan düzenlemelerin tam anlamıyla hedeflerine ulaşabilmesi, uygulayıcıların bu düzenlemelere uyumu ile doğru orantılı. Bu bağlamda, Yönetmeliklerdeki bazı geçiş süreleri ve hükümler söz konusu talepler de göz önünde bulundurularak yeniden düzenlenerek Resmi Gazetede yayınlandı.

Açıklamada ayrıca şu ifadelere de yer verildi:

"Söz konusu yönetmeliklerle öncelikle toptancı hallerinin geçiş dönemi sonunda daha modern ve çağdaş bir alt yapıya kavuşturulması hedefleniyor. Geleneksel semt pazarları da modern alanlar haline dönüştürülecek, bu kapsamda Hal Kanunu ve ilgili söz konusu yönetmeliklerde, sektöre yönelik değişiklikler öngörülüyor.

Kanunda ve buna paralel olarak Yönetmeliklerde, sektörün yeni düzenlemelere uyumunu kolaylaştırıcı birtakım geçiş süreleri bulunuyor, bunun yanında sektörden, söz konusu geçiş sürelerinde bazı değişikler yapılması da talep ediliyor."