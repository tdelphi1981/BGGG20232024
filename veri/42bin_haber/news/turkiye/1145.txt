Baba-oğul kavgası cinayetle bitti
Amasya'da baba-oğul kavgası cinayetle bitti. 72 yaşındaki mahalle muhtarı oğlunun silahından çıkan kurşunlarla hayatını kaybetti. 
Amasya'da mahalle muhtarı baba ile oğlu arasındaki tartışma kanlı bitti.  Edinilen bilgiye göre, Amasya merkez Göllübağları Mahallesi muhtarı 3 çocuk babası Ahmet Sucu (72) ile oğlu 4 çocuk babası Ümit Sucu (52) arasında ailevi nedenlerden dolayı evlerinde tartışma çıktı. 
Aşırı sinirlenen Ümit Sucu, üzerine yürüdüğü babasına beylik tabancasıyla beş el ateş etti. Vücudunun çeşitli yerlerine kurşun isabet eden Ahmet Sucu olay yerinde hayatını kaybederken, oğlu da silah seslerinin duyulmasının ardından ihbar üzerine olay yerine gelen polislere teslim oldu. 
Cenaze aracıyla hastane morguna kaldırılan Ahmet Sucu'nun alzheimer hastası eşi Hacer Sucu'nun 4 gün önce hayatını kaybettiği, oğlu Ümit Sucu'nun da bir süre önce eşinden ayrıldığı öğrenildi. Cinayetle ilgili soruşturma başlatıldı.