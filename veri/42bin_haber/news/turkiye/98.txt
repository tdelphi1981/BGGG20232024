'Haydarpaşa Port'a onay
İstanbul Büyükşehir Belediye Meclisi'nde, Haydarpaşa Liman ve Geri Sahası Nazım İmar Planı'na ilişkin değişiklik teklifi oy çokluğuyla kabul edildi 
 İstanbul Büyükşehir Belediye Meclisi Kasım ayı toplantılarının üçüncü birleşiminde, ''1/5000 ölçekli Harem Bölgesi ile Haydarpaşa Liman ve Geri Sahası Nazım İmar Planı'na ilişkin değişiklik teklifi''nin yer aldığı komisyon raporu, oylamaya sunuldu. 
 
 Rapor, CHP'li üyelerin ''red'' oyu vermesine rağmen AK Partili üyelerin ''evet'' oyu vermesiyle oy çokluğuyla kabul edildi. 
 
 Meclis'te bugün onaylanan komisyon raporunda, ''İstanbul Boğazı Karayolu Geçiş Tüneli Projesi''nin bir bölümünün Haydarpaşa Liman Sahası'nın içinde bulunduğu belirtilerek, söz konusu projede de tünel stabilitesi için tüneller çevresindeki yapılaşmanın tünel kenarlarından 20 metre uzaklıkta olması gerektiğine dikkat çekildi.
 
 Raporda, bu kapsamda belirlenmiş olan ''Yapı Yaklaşım Sınırı''nın da iletildiği ifade edildi. 
 
 Komisyon raporunda, kıyı bölgesinde yer alan ''Aktif Yeşil Alan''ın da Tarihi Yarımada manzarasına hakim konumu ve Boğaziçi silueti bakımından önemi göz önünde bulundurulduğunda, ''kamusal kullanıma'' açık olması gerektiğinden ''Aktif Yeşil Alan'' olarak kalması gerektiği vurgulandı.