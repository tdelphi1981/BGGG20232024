3 ildeki kazalar 5 can aldı
Niğde, Zonguldak ve İstanbul'da meydana gelen kazalarda 5 kişi öldü, 2'si ağır 4 kişi de yaralandı. İlk kaza akşam saat 19.00 sıralarında Niğde'de meydana geldi. Adana'dan Niğde yönüne giden Yaşar Günaydın'ın kullandığı otomobil kavşağı kaçırdı, geri geri gelirken Çetin Çeçen'in kullandığı TIR'a çarptı.  

Kazada 41 yaşındaki Gülcan Üstündağ ile 59 yaşındaki Gülay Günaydın olay yerinde hayatını kaybetti. 67 yaşındaki sürücü Yaşar Günaydın ve 10 yaşındaki Sude Şengül ağır yaralı olarak hastaneye kaldırıldı. Kazadan sonra kaçan TIR sürücüsü ise yakalandı.

Diğer kaza haberi de Zonguldak'tan geldi. Otomobilinin direksiyon hakimiyetini kaybeden Ergin Şalvarcıoğlu, yol kenarındaki duvara çarptı. 32 yaşındaki sürücü Şalvarcıoğlu ile 25 yaşındaki Emrah Kaçmak hayatını kaybetti. Araçtaki diğer iki kişi, Bayram ve Barış Kaçmak ise hastaneye kaldırıldı. 

İstanbul'da ise Beşiktaş'ta kaza vardı. Gece saat 01.00 sıralarında Fuat Onur Kalkavan'ın kullandığı otomobil aşırı hız nedeniyle kontrolden çıkarak kaldırımda yürüyen Ali Ulu'ya çarptı. 47 yaşındaki Ulu hayatını kaybetti.