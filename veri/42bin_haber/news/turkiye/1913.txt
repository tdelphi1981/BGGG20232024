CHP'den kitap için kanun teklifi
CHP milletvekilleri, ceza ve tutukevlerindeki kitap okuma alışkanlığının ve olanaklarının artırılması amacıyla kanun teklifi verdi. CHP İstanbul Milletvekilleri Melda Onur ve Sezgin Tanrıkulu, Malatya Milletvekili Veli Ağbaba, Manisa Milletvekili Özgür Özel, Muğla Milletvekili Nurettin Demir, Ceza ve Güvenlik Tedbirlerinin İnfazı Hakkında Kanun'da değişiklik yapan kanun teklifini, TBMM Başkanlığı'na sundu.

Teklife göre, hükümlü, kaldığı koğuşun türüne bakılmaksızın istediği sayıda süreli veya süresiz yayın ile kitabı bulundurma hakkına sahip olacak. Ceza infaz kurumu idaresi veya infaz hakimliği tarafından, bulundurulacak yayın veya kitap sayısının sınırlandırılması yönünde herhangi bir işlem veya karar verilemeyecek.

Teklifin gerekçesinde, "Suç işlemiş bireylerin cezasının infazı sırasında veya sonrasında başka suçlar işlememesinin, toplumsal düzenin suç işleme iradesi karşısında korunmasının en önemli yollarından birisi tutuklu veya hükümlülerin, hatta tüm toplumun eğitim düzeyinin kitap okuma alışkanlığının arttırılmasından geçtiği tüm şüphelerden uzaktır" denildi.