Terörle mücadele savcılarına müzik yayını
Terörle mücadele savcıları odalarında yaptıkları görüşmelerin koridorda bekleyenler tarafından duyulmasından rahatsız. Başsavcılık bu rahatsızlığı gidermek için çözüm üretti. Koridorda müzik yayını için sistem kuruldu. Dün klasik müzik ile test yayını yapıldı 
 Terörle Mücadele soruşturmalarında görevli savcılarının bulunduğu koridorda müzik yayınına geçildi.  Çağlayan’daki Adalet Sarayı’nın 7. katında yeni bir uygulama daha başladı.
 
 Ancak bu uygulama oldukça şaşırtıcı. Dün özel güvenlikle korunan savcıların bulunduğu koridora müzik yayını yapabilmek için sistem kuruldu. Bir süre koridorda deneme müzik yayını yapıldı. Müzik yayınının gerekçesi ise savcıların odasında yaptığı görüşmelerin koridorda bulunan kişiler tarafından rahatlıkla duyulması.
 
 17 terör savcısı, odasında soruşturmalarla ilgili polis, jandarma, MİT görevlileri ile yaptığı özel görüşmelerin ve ifadelerini aldıkları şüphelilerin sesleri koridorda bekleyen diğer şüpheliler, görevliler veya polisler tarafından duyulmasından rahatsız.
 
 Savcıların odalarında yaptıkları çalışmaların dışarıda duyulmasından rahatsız olması üzerine başsavcılık tarafından bir çözüm üretilmeye çalışıldı. Bu çözüm ise koridorda müzik yayını yapılarak test edildi.
 Savcıların da görüşünün alınacağı yeni uygulamanın devam edip etmeyeceğine önümüzdeki günlerde karar verilecek.
 
 Selahattin GÜNDAY/İSTANBUL, (DHA)