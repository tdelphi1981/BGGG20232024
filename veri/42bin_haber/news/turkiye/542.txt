Metrobüs yoluna uçtu
Bahçelievler'de makas atarak ilerlediği iddia edilen bir otomobil sürücüsü, sol şeritten giden bir minibüse çarptı. Minibüs devrilerek metrobüs durağına daldı. Kazaya sebep olan sürücü ise kaçtı 
 Kaza E-5 Karayolu Yenibosna istikametinde saat 22.00 sıralarında meydana geldi. İddialara göre 34 HS 4626 plakalı otomobilin sürücüsü makas atarak ilerlediği sırada önünde gitmekte olan 34 JM 2880 plakalı servis minibüsüne çarptı. Çarpmanın etkisiyle savrulan servis minibüsü devrilerek yan yattı. Yaklaşık 15 metre sürüklenen minibüs yol kenarında bulunan elektrik direği devirdikten sonra metrobüs yolu kenarındaki çelik telleri aşarak metrobüs durağına daldı. Bu sırada durağa yanaşan metrobüsün şoförü kazayı fark ederek geri manevra yapmasıyla kaza daha fazla büyümeden önlenmiş oldu. Kazayı gören vatandaşların ihbarı ile olay yerine polis ve itfaiye ekipleri sevk edildi. Devrilen minibüste sıkışan sürücü Mehmet Nemli, çevrede bulunan vatandaşların yardımıyla sıkıştığı yerden çıkartılarak Bakırköy Dr. Sadi Konuk Eğitim ve Araştırma Hastanesine kaldırıldı. 
 GÖZYAŞLARI İÇİNDE OLAY YERİNDEN KAÇMIŞ
  
 Kazaya sebep olan 34 HS 4626 plakalı otomobilin isimi öğrenilemeyen sürücüsü ise araçtan yaralı olarak çıkartıldıktan sonra olay yerine polis ekipleri gelmeden gözyaşları içerisinde kaçtığı öğrenildi. Görgü tanıkları sürücünün alkollü olduğunu iddia etti. Kazayı gören ve minibüs sürücüsünü sıkıştığı yerden çıkartan Bekir Arıcı, makas atarak ilerleyen bir otomobilin kazaya sebep olduğunu belirterek, "Yol kenarında minibüs beklediğim sırada bir ses duydum. Yolda makas atarak ilerleyen bir otomobil vardı. Sollama yaparken servis minibüsüne çarptı. Minibüste dengeyi kaybedince yan yatarak metrobüs yoluna girdi. Ben hemen araçta ki yaralılara müdahale etmek için yanlarına gittim. Hemen 112 sağlık ekiplerini aradım. Şoförün bilinci yerindeydi, sadece ayağı sıkışmıştı ilk müdahalesini yaparak hastaneye sevk ettik. Metrobüs durağının o sırada boş olması ve durağa yanaşan metrobüs şoförü kazayı görünce üzerine doğru gelen minibüsü fark ederek geri manevra yaparak kaçtı." dedi. 
 KAÇAN SÜRÜCÜ ARANIYOR 
 İstanbul Büyükşehir Belediyesine bağlı görevli teknisyenler devrilen elektrik direğinin kabloların onarımını yaptıktan sonra itfaiye ekiplerinin kurtarıcıları yardımıyla metrobüs yoluna devrilen servis minibüsü havaya kaldırılarak metrobüs yolundan çıkartıldı. Kurtarıcılara yüklenen otomobil ve minibüs yoldan kaldırıldı. Kaza meydana geldikten sonra metrobüs seferleri tek şeritten kontrollü olarak yapılırken, E-5 Karayolu’nda yaklaşık 1 buçuk saat uzun araç kuyrukları oluştu. Minibüs metrobüs yolundan çıkartıldıktan sonra E-5 Karayolu trafiğe açıldı. Polis ekipleri kaza sonrasında 34 HS 4626 plakalı otomobilin sürücüsünü arama çalışmalarına başlarken, kazayla ilgili inceleme devam ediyor.
   
 DHA