Eurovision'un yerini 'Avrasya Yıldızı' dolduracak
 
 RT yurt dışı işbirliği ağını genişletiyor. TRT ile Kırgızistan Televizyon ve Radyo Kurumu arasında işbirliği anlaşması imzalandı. 
 
 TRT Genel Müdürü İbrahim Şahin, "Kırgızistan-Türkiye birlikteliğinin daha güzel noktalara taşınacağına inanıyorum" dedi. Türkiye'nin bu yıl Eurovision Şarkı Yarışması'na katılmama kararı aldığını hatırlatan Şahin, "Eurovision'un boşluğunu 'Avrasya Yıldızı' ile dolduracağız" dedi. 
 Kırgızistan Televizyon ve Radyo Kurumu Genel Müdürü Kubat Otorbaev ve beraberindeki heyet TRT Genel Müdürü İbrahim Şahin'i ziyaret etti. İki Genel Müdür, kurumlar arası işbirliği anlaşmasını imzaladı. 
 Anlaşmaya göre, Türkiye'nin Sesi Radyosu Kırgızca yayınları, Kırgızistan Televizyon ve Radyo Kurumu, "Birinci Radyosu"nda da yayınlanacak. 
 Bunun yanısıra, Kırgızistan Televizyon ve Radyo Kurumu çalışanları, TRT'de staj yapabilecek. 
 Buluşmada konuşan TRT Genel Müdürü Şahin, "Bu sözleşmenin iki televizyona, iki ülke halkına hayırlı olmasını diliyorum. İnşallah bu ilişkileri geliştirerek büyütürüz. Kırgız Türk dostluğunun, Kırgızistan-Türkiye birlikteliğinin daha güzel noktalara taşınması inancımı belirtmek isterim" dedi. 
 Kırgızistan Televizyon ve Radyo Kurumu Genel Müdürü Kubat Otorbaev de hem TRT Televizyonunun kuruluşunun 45 inci yılını kutladı, hem de desteklerinden dolayı teşekkür etti. 
 İki kurum arasındaki işbirliği kültür sanat faaliyetleri çerçevesinde de kendini gösterecek. 
 "Eurovision'un boşluğunu 'Avrasya Yıldızı' ile dolduracağız" 
 Türkiye'nin bu yıl Eurovision Şarkı Yarışması'na katılmama kararı aldığını hatırlatan TRT Genel Müdürü Şahin, şunları dile getirdi: 
 "Bu sene Eurovision Şarkı Yarışması'na biz katılmama kararı aldık. Tabi bu boşluğu da geçen yıl başlattığımız 'Avrasya Yıldızı' adlı bir Türkçe şarkı yarışması, Türk cumhuriyetleri arasında bir müzik yarışması başlatmıştık. İlkinde Kırgızistanlı birinci olmuştu. Finali birinci olan Kırgızistan'da olacak bu sene. İnşallah bu yarışmayı çok güzel bir şekilde yaparız, eksikliğini aratmayız. Özellikle Türkçe konuşan ülkelerdeki insanlara çok keyifli zaman geçirtiriz ve kaliteli bir müzik yapımına da imza atmış oluruz."
 
 TRTHaber