İşte Bakanlığın yasakladığı ürünler
Sanayi ve Teknoloji Bakanı Nihat Ergün güvensiz bulunan 9 ürün için daha toplatma kararı verildiğini açıkladı 
 Bilim, Sanayi ve Teknoloji Bakanı Nihat Ergün, yılın 10 ayında 23 bin 633 farklı marka ve model ürünün denetlendiğini ve güvensiz bulunan 9 ürün için daha toplatma kararı verildiğini açıkladı. Bakan Ergün, toplatma kararı verilen ürünler arasında oda ısıtıcıları, gece lambası ve tost makinelerinin de bulunduğunu söyledi.  
 Nihat Ergün, yaptığı yazılı açıklamada, Piyasa Gözetim ve Denetim Faaliyetleri’nin 2012 yılının 10 aylık sonuçlarına ilişkin açıklamalarda bulundu. Bakanlığı tarafından yürütülen Piyasa Gözetimi ve Denetimi Faaliyetleri ile piyasaya sunulan ürünlerin teknik mevzuatına uygunluğunu sağlayarak tüm kullanıcıların sağlığını, can ve mal güvenliğini ve çevreyi korumayı amaçlandığını belirten Ergün, bu kapsamda asansörler, elektrikli ekipmanlar, basınçlı ekipmanlar, gaz yakan cihazlar, makineler, otomotiv, aerosol kaplar, atex ürünleri, ayakkabılar, kazanlar, sivil kullanım amaçlı patlayıcılar, taşınabilir basınçlı ekipmanlar, tekstil ürünleri, teleferikler, hazır ambalajlı mamuller, zorunlu standartlar ve düzenlenmemiş alanda yer alan ürünler üzerinde denetim faaliyetleri yoğun bir şekilde sürdürüldüğünü söyledi. 
 9 ÜRÜN İÇİN TOPLATMA KARARI 
 Bakanlığının denetim sorumluluğundaki ürünlerin, çoğu doğrudan tüketicilere de ulaşan ürünler olduğunu söyleyen Ergün "Bu kapsamda Bakanlığımızca 2012 yılının ilk 10 aylık döneminde; toplam 23 bin 633 farklı marka/model ürün denetlenmiş, 2 bin 519’u uygunsuz bulunmuş ve uygunsuz bulunan ürünlere yönelik olarak 439 bin 337 lira idari para cezası uygulanmıştır" dedi. 
 90 adet farklı markadaki ürünün teste gönderilip yüzde 56’sı uygunsuzluk ile sonuçlanıp güvensiz bulunduğunu belirten  Nihat Ergün "Güvensiz bulunan 9 farklı marka/modelde ürün için toplatma kararı tedbiri uygulanmıştır. Yangın ve elektrik çarpma riskleri taşıyan bu ürünlere yönelik verilen toplatma kararlarından sekizi elektrikli ekipmanlar grubunda yer alan 4 farklı marka infrared oda ısıtıcısı, 2 farklı marka gaz dedektörü, bir gece lambası ve bir tost makinasına ilişkin, biri ise basınçlı ekipmanlar ürün grubunda yer alan yangın söndürücüye ilişkindir."dedi 
 'DENETİMLERİ ARTIRDIK' 
 Ergün, tüketicilerin sağlığını, can ve mal güvenliğini tehdit eden, yaralanma ve ölümlere yol açan elektrikli ısıtıcılara, patlayan elektrik kablolarına, alarm vermeyen gaz dedektörlerine ve yangın söndürmeyen tüplere karşı denetimlerini arttıran Bakanlığın, bu ürünlerin denetimini yaygınlaştırmaya devam edeceğini belirtti. 
 Vatandaşın can ve mal güvenliğinin her şeyin üstünde olduğunu ifade eden Ergün, "Bakanlığımızın amacı, Türk sanayisinin rekabet gücünü artırmak, ülkemizde yüksek katma değerli ve yüksek teknolojiye dayalı ürünlerin üretilmesini ve ihracat kapasitesinin geliştirilmesini sağlamak, Türk mallarının uluslararası alanda güvenilirliğini artırmak, mevzuatına uygun ve güvenli ürünlerin piyasaya arz edilmesini temin ederek tüketiciler dahil tüm insanlarımızın can ve mal güvenliğinin korunmasını sağlamaktır" dedi. 
 AA