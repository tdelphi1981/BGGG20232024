Belediyenin baz istasyonu skandalı
Adana'da boş arsaya 1 ay önce kurulan ve merkez Sarıçam Belediyesi'nin adı yazılı olan reklam tabelasının içinden baz istasyonu çıktı 
 Merkez Sarıçam Belediyesi’ne bağlı Mehmet Akif Ersoy Mahallesi’nde imar planında park olarak gözüken boş araziye Ak Parti’li Sarıçam Belediyesi’ne ait olduğu ileri sürülen 30 metre yüksekliğinde reklam direği dikildi. 
 
 SES DUYAN VATANDAŞLAR ÇIKIP BAKTI 
 
 İddiaya göre, Sarıçam Belediyesi ve arması bulunan reklam tabelasının direğinden cihaz çalışması gibi sesler geldiğini fark eden vatandaşlar tabeladan şüphelendi. Park için başka bir çalışma yapılmaması üzerine direğe çıkan vatandaşlar tabelanın içini kontrol ettiklerinde baz istasyonu ile karşılaşınca şaşkına döndü. 
 
 ÖFKELENİP TABELAYI SÖKTÜLER
 
 Öfkeli vatandaşlar tepkisi üzerine belediye ekipleri, baz istasyonunu gizleyen ’Sarıçam Belediyesi’ yazan reklamı söktü. Reklam tabelası sökülünce baz istasyonu da ortaya çıktı. Mahalle sakinleri baz istasyonunun kaldırılması için Cumhuriyet Savcılığı’na suç duyurusunda bulundular.
 
 10 BİN LİRA KARŞILIĞI ANLAŞMA YAPILMIŞ
 
 Mehmet Akif Ersoy Mahallesi Muhtarı Nebi Yıldız, "Yüreğir Belediyesi yıllık 10 bin lira karşılığında GSM şirketi anlaşma yapmış. Koskoca belediyenin 10 bin lira için böyle yapılmasına izin vermemesi gerekirdi. Mahalle sakinleri baz istasyonunu istemiyor. Bu bölgede yaşayan kanserli hastalarımız var, çocuklarımız var. Onların sağlığının bozulmasını istemiyoruz. Belediye bir an önce encümen kararıyla yapılmasına müsaade ettiği baz istasyonunun kaldırılmasını sağlamalı" diye konuştu.
 
 
 
 KEÇİMİN SÜTÜ KESİLDİ
 
 GSM şirketinin çalışmalarını da engelleyen vatandaşlardan baz istasyonunun çevresinde nöbet tutmaya başladı. Mahalle sakinlerinden bir kadın da olay yerine getirdiği keçisinin sütünün baz istasyonu nedeniyle kesildiğini ileri sürerek sağdı. Keçiden süt gelmediğini belirten kadın, "Keçinin sütü bile kesiliyorsa insanlara ne adar zarar veriyor, düşünün. Biz baz istasyonu istemiyoruz" diye tepki gösterdi.
 
 Fatih KARAÇALI/ADANA, (DHA)