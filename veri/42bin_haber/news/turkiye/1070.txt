'İstanbul'da deprem olursa o göremeyecek'
 
 Kamuoyunda "Deprem Dede" olarak da bilinen Türk Kızılayı Genel Başkan Başdanışmanı Prof. Dr. Ahmet Mete Işıkara’nın cenazesi, vefat ettiği hastaneden alınarak Karacaahmet Mezarlığı gasilhanesine götürüldü. 
 Işıkara’nın cenazesinin Göztepe’deki Medicalpark Hastanesi’nden alınmasının ardından gazetecilere açıklama yapan oğlu Cengiz Işıkara, babasının tedavi gördüğü 45 günlük sürede, hastane personelinin gerekli çabayı gösterdiğini belirtti. 
  
 Işıkara'nın oğlu gazetecilerin sorularını yanıtladı.
  
 Cengiz Işıkara, konuşmasını şöyle sürdürdü: "Babam sizleri çok severdi siz de onu çok severdiniz. Yanından hiç ayrılmadınız. Sizlere de ayrıca teşekkür ederim. Çok güzel bir ömrü oldu. Her şeyi dolu dolu yaşadı. Çok güzel bir ailesi vardı. Çok güzel kariyeri oldu. Herkes onu çok sevdi o da herkesi çok sevdi. Allah herkese böyle bir hayat nasip etsin." 
 Babasının yıllardır anlattıklarının herkes tarafından anlaşıldığını ifade eden Işıkara, şöyle konuştu: 
 CENAZE TÖRENİ YARIN
  
 "Bunu en net şu anda anlıyorum. İnşallah o şekilde devam eder. Özellikle internette yer alan haberlere yapılan yorumlar çok güzel. İnsan bunları okuduğu zaman daha da duygusal anlar yaşıyor. İnternette "Allah korusun İstanbul’da deprem olursa olacakları kendi görmeyecek artık, üzülmeyecek’ ifadelerinin yer aldığı yorum vardı. Bu belki de en acı ve en doğru yorumdu. Annem için çok zor bir süreçti. Bir yıldır sağlık alanında sıkıntılar yaşıyorduk. Geçen yıl da yeni yıla hastanede girmiştik. Özellikle son 45 günlük süreçte hepimiz her gün yoğun bakım görüş saatinde buraya geliyorduk. Hepimizi yıprattı ama annemi daha fazla yıprattı. 40 yılın üzerinde bir hayat arkadaşlığı..." 
 Cengiz Işıkara, cenazenin yarın sabah evlerine götürüleceğini, saat 09.30’da ise Boğaziçi Üniversitesi Kandilli Rasathanesi ve Deprem Araştırma Enstitüsü’nde tören düzenleneceğini söyledi. 
 Işıkara, üniversitedeki törenden sonra babası Ahmet Mete Işıkara’nın, Teşvikiye Camisi’nde öğle vakti kılınacak cenaze namazının ardından Feriköy Mezarlığı’na defnedileceğini belirtti. 
 AA