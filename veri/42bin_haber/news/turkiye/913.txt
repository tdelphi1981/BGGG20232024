1,5 ton altın yüklü uçağın cezası 152 lira!
 
 Günlerdir kamuoyunu meşgul eden ve içindeki 1,5 ton altınla Atatürk Havalimanı apronunda 17 gündür bekleyen kargo uçağı ile ilgili krizin çözümlendiği, evrakların gümrüğe teslim edildiği ve 152 liralık bir ceza uygulanacağı öğrenildi. Uçağın kalkışı ile ilgili olarak son noktaya gelindiği ve işlemlerin hızla devam ettiği bildirildi. 
 İstanbul Atatürk Havalimanı’na 17 gün önce yakıt ikmali ve personel değişimi için inen ve içinde 1,5 ton altın bulunan ULS Kargo uçağı ile ilgili olarak altının sahiplerinin, Gümrük Müdürlüğü tarafından istenen " Özet Beyan"ı yetkililere verdiği belirtildi. 
 BEYAN YETERLİYDİ 
 Kargo Gümrük Müdürlüğü yetkilileri ise konuyla ilgili olarak şunları söylediler: 
 "Söz konusu kargo şirketi bugün saat 16.00 itibariyle eksik evrakları olan ’Özet Beyan’ı ibraz etti. Böylece son noktaya gelindi. Uçağın kalkışıyla ilgili gerekli işlemlerini bitiriyoruz. Uçak evraklarda beyan edildiğine göre Dubai’ye gidecek. Zaten bu uçak transit bir uçak, bizim için gerekli evrakı beyan etmeleri yeterliydi. Uçağın gecikmesinden dolayı Türkiye Gümrük Bölgesine giriş yapan uçak için 67’nci maddede belirtilen sürelerden sonra, ’Özet Beyan’ gecikmesinden kaynaklanan kanunun 241’inci maddesinin üçüncü fıkrasının (d) bendinde belirtilen miktarda para cezası alınacak. Bu ceza da gümrük için 152 TL yapıyor.Öyle iddia edildiği gibi içerisindeki altınların 3 katı filan değil. Bu cezanın da peşin ödenmesi halinde yüzde 25’lik bir indirimi var. Bu da yaklaşık 120 lira kadar yapıyor." 
 DHMİ’NİN CEZASI İSE 3400 LİRA. 
 Devlet Hava Meydanları İşletmesi Atatürk Havalimanı Başmüdürlüğü yetkilileri de kargo uçağının 17 gündür apronda park ettiğini, bu süre 7 günü geçtiği için cezalı olarak günde 200 liradan 3400 lira alınacağını söylediler. 
 DHMİ Yetkilileri uçağın gümrük işlemlerini bitirdikten sonra Duba için uçuş izni alacağını ve bundan sonra uçacağını söylediler. 
 DHA