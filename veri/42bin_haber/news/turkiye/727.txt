Bayrampaşa faciadan kılpayı kurtuldu!
İstanbul Bayrampaşa'da temizlik işçisinin şüphelenerek polise götürdüğü paketten parça tesirli bomba çıktı. Bayrampaşa ilçesi Muratpaşa Mahallesi Hasanpaşa Sokak üzerinde gece saat 02.00 sularında çöp toplayan Yaşar Binici, bir otomobil altına bırakılmış koli bandı ile sarılı bir paket buldu. 

İçine baktığı paketten şüphelenen Binici, elinde bir bomba taşıdığından habersiz, yaklaşık yüz metre yürüyerek Sümbül Sokak'ta devriye görevi yapan polis ekiplerine paketi teslim etti. 

Polis ekipleri vakit kaybetmeden yaklaşık dört sokağı güvenlik şeridi çekerek trafiğe kapattı. Olay yerine gelen bomba imha uzmanı ekipleri, paket içine yerleştirilmiş, parça tesirli bomba olduğunu tespit etti. Bombayı etkisiz hale getiren uzmanlar, olay yerindeki delilleri ve parçaları Terörle Mücadele Şubesi'ne götürdü. 

Bu arada, bombanın bulunduğu otomobilin bir emniyet görevlisine ait olduğu ve bölgede çok sayıda polis memurunun ikamet ettiği ileri sürüldü. 

Temizlik görevlisi Binici, emniyete götürüldü. 

Olay ile ilgili soruşturma başlatıldı.