Ertuğrul Günay'dan "kabine revizyonu" yorumu
Başbakan Erdoğan'ın kabine değişikliğine ilişkin sözleri sorulan Kültür Bakanı Günay, "Hiçbir görev kimsenin mülkü değil" dedi.(DHA) -- Çeşitli programlara katılmak ve incelemelerde bulunmak üzere Amasya'ya gelen Bakan Günay, basın mensuplarının sorularını yanıtladı.

Günay, bir gazetecinin, "Başbakan Recep Tayyip Erdoğan'ın yurda dönüşü sırasında kabine değişikliği konusunda 'her an her şey olabilir' beyanı var. Siz bu konuda ne düşünüyorsunuz" sorusu üzerine, şu yanıtı verdi:

"Her an her şey olabilir. Arkadaşlar, hepimiz görevlerimizi yapıyoruz. Hiçbir görev kimsenin mülkü değil. Nihayet millet adına bu görevleri yapıyoruz. Sayın Başbakan kimle çalışmak isterse kendi takdirleridir. Ne zaman değişiklik isterse sayın Cumhurbaşkanımız ile mutabakat ile bunu gerçekleştirirler. Biz, bize emanet edildiği müddetçe görevi, emaneti başımızın üstünde taşımaya çalışırız. Bizim işimiz budur. Bu soruların muhatabı da biz değiliz."

Milli Kütüphane'deki yolsuzluk iddiaları

Bakan Günay, Ankara Cumhuriyet Başsavcılığı'nca Milli Kütüphane'deki yolsuzluk iddialarına ilişkin yürütülen soruşturma kapsamında tutuksuz yargılanmak üzere serbest bırakılan personele de "geçmiş olsun" dileğinde ve isnat edilen suçlamalardan bir an evvel tümüyle aklanmaları temennisinde bulundu.

Günay, Milli Kütüphane Başkanı, Başkan Yardımcısı ve çalışanların yürütülen bir soruşturma kapsamında ifadeleri alınmak üzere gözaltına alındıklarını ve sorguları neticesinde tutuksuz yargılanmak üzere serbest bırakıldıklarını anımsattı.

Bakan Günay, "Arkadaşlarımıza ve ailelerine geçmiş olsun der, isnat edilen suçlamalardan bir an evvel tümüyle aklanmalarını temenni ederim" ifadesini kullandı.