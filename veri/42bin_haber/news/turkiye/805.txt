Bireysel silahlanma karnemiz kötü!
 
 Bakırköy Psikiyatri Tedavi ve Araştırma Merkezi (BAPAM) Psikiyatr Uzm. Dr. Ayhan Akcan, bireysel silahlanmanın toplumsal barışı tehdit edecek düzeye çıktığını belirterek, son beş yılda silahlanmanın yüzde 50 arttığını söyledi. AA muhabirine açıklamalarda bulunan Akcan, geçen yıl bireysel silahlanmayla işlenen suçlarda artış yaşandığını ifade ederek, silahlanmanın Türkiye’de toplumsal bir sorun olmaya devam ettiğini anlattı. 
 
 AİLE İÇİ ŞİDDETTE YÜZDE 40 SİLAH KULLANILIYOR 
 
 Akcan, bireysel silahlanmanın getirdiği sonuçlar ve Türkiye’nin bireysel silahlanma haritasıyla ilgili şu açıklamalarda bulundu:
 "2012 yılında toplam 1141 vaka taradık ve bu vakaların 1100’e yakınında ölüm olduğunu tespit ettik. Bunların 152’si ise çocuk yaştaki kişiler. ’Neden silahla suç işleniyor?’ dendiğinde, olayların yüzde 70’e yakınının o anki husumet, tartışma ve kavgayla olduğunu belirledik. Yine Türkiye’de yaşanan vakaların yüzde 90’ında silahın önceden tasarlanmamış olaylarda kullanıldığını tespit ettik. Özellikle aile içi şiddette en ufak tartışmada silaha o an ulaşılabilirliğinin ölümlerde can alıcı nokta olduğunu ve eğer silaha ulaşılması zor olsaydı canla ilgili suçlarda yüzde 50’e yakın bir azalmanın gerçekleşebileceği tarzında sonuçlar elde ettik. Aile içi şiddet olaylarının yüzde 40’ında silah kullanıldığını, özellikle eş öldürmelerde yani kadının erkeği öldürdüğü vakaların yüzde 40’ında erkeğin silahıyla öldürmenin gerçekleştiğini tespit ettik. Erkeklerde daha sık mekan dediğimiz evde ve iş yerlerinde daha çok silahla ilgili suçların işlendiğini de belirledik. Beş yıl öncesine göre de yüzde 50, silahla ilgili suçlarda ve silah talebinde artış var. Yine geçen yıla göre 2011’i 2012 ile karşılaştırdığımızda da yüzde 30 artış söz konusu." 
 GÜNDE 10 KİŞİ BİREYSEL SİLAHLA VURULUYOR 
 
 Bireysel silahlanmaya talebin gün geçtikçe arttığını ifade eden Akcan, gerçeğin istatistiklere yansıyandan çok daha "korkutucu" olduğunu açıkladı. "Bireysel silahlanma sosyal bir problem. Maalesef günde 10 kişi bireysel silahlarla öldürülüyor. Bunların bir tanesi de çocuk" diyen Akcan, bir yıl boyunca gazetelerin 3. sayfalarındaki haberler ve Emniyet Genel Müdürlüğü verilerine göre, silahın toplumsal barışı tehdit ettiğini söyledi. 
 
 Cinayetlerin yaklaşık yüzde 60’ının silahla işlendiğini ve Türkiye’deki intihar olaylarında silahın ikinci sırada olduğunu açıklayan Akcan, Başbakan Recep Tayyip Erdoğan’a istatistik verilerini ve çözüm önerilerini içeren bir mektup ve rapor sunduklarını ifade etti.
 Bir an önce bu problemin masaya yatırılarak çözüm yolu üretilmesi gerektiğini belirten Akcan, "Geçtiğimiz ay içerisinde de ABD’de olan olayın (Okula yapılan silahlı saldırı) ardından Başbakan Erdoğan’a bir mektup yazdık. Mektupta, silahlanmayla ilgili mutlaka caydırıcı ve zorlaştırıcı tespitlerin alınmasını ve acil yapılması gereken konuları yazdık" dedi. 
 'SİLAH SAYISI 17 MİLYONDAN 25 MİLYONA ÇIKABİLİR'
 
 Silahlanmanın ülkede giderek arttığına dikkati çeken Akcan, silahlanmaya çözüm üretilmediği taktirde şu an 17 milyon civarında olan silah sayısının her geçen gün artışla beraber 20-25 milyonu bulacağını söyledi. Silah ruhsatındaki yaş sınırının artırılması gerektiğini dile getiren Dr. Akcan, sözlerini şöyle tamamladı: "Çocuklar ve insanlar ölüyor. Sokakta birçok takım şampiyonu olduğunda sevinmekten çok insanlar en yakın yere yatıyor. Silahı ruhsat altına almak problemi çözmüyor, aksine ruhsatı zorlaştırmak, ruhsatsız ve kaçak silahlarla ilgili suçlara artırıcı tedbirler getirmek önemli. Silah ruhsatlandırmasındaki 21 yaşın 25 yaşa çekilmesi ve silahla işlenen suçların cezalarının artırılması ve özellikle silah sayısıyla ilgili kısıtlamaların getirilmesi gerekiyor. 
 BİREYSEL SİLAHLANMA MAĞDURLARI
  
 Umut Vakfı’ndan alınan bilgiye göre, 2012 yılında bireysel silahlanma nedeniyle 1020 kişi ölürken, 248 kişi yaralandı. Bireysel silahlanmada Türkiye 2011’da rekor kırdı ve bir yıl öncesine oranla yüzde 60’lık bir artış oldu. Şiddet olaylarında 2012 yılında 2011’e göre yüzde 8.5’lik bir yükseliş dikkat çekti. Ancak burada daha fazla dikkat çeken konu, ölüm olaylarında, bir önceki yıla göre yüzde 64’lük artıştı.