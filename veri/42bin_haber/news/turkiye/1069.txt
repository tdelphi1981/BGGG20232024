Gardiyan dehşet saçtı!
Ankara Sincan Cezaevi'nde görevli infaz koruma memuru, servis aracında, 3 mesai arkadaşını silahla öldürdü, birini yaraladı. Olay, saat 07.30 sıralarında Etimesgut'ta yaşandı. Sincan Cezaevi servis otobüsü Ahi Mesut Bulvarı'nda ilerlerken gardiyan Emre Ençok, otobüsteki mesai arkadaşlarına ateş etmeye başladı.

Sincan Cezaevi F-2 bölümünde görevli oldukları öğrenilen gardiyanlardan Ali Duran, Çelebi Aygün, Mustafa Halıcı olay yerinde hayatını kaybetti. Ölen gardiyan Ali Duran'ın eşi Seda Duran da ağır yaralandı.

Olay yerine çok sayıda ambulans ve polis ekipleri sevk edildi. Yaralı Seda Duran Sincan Devlet Hastanesi'ne kaldırıldı.

Saldırıdan sonra kaçan Emre Ençok kısa sürede yakalandı. Ençok, Etimesgut İlçe Emniyet Müdürlüğü'ne götürüldü.

Haberi duyan Sincan Cezaevi'nde çalışan çok sayıda gardiyan olay yerine geldi. Olayla ilgili soruşturma sürüyor.