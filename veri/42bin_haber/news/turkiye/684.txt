Karadayı ilk kez konuştu
Eski Genelkurmay Başkanı emekli Orgeneral İsmail Hakkı Karadayı, savcıya verdiği ifadenin ardından ilk kez konuştu 
 28 Şubat soruşturmasında mahkemece serbest bırakılan dönemin Genelkurmay Başkanı emekli Orgeneral İsmail Hakkı Karadayı, Sincan’da tankların yürütülmesinden haberi olmadığını söyledi. Çevik Bir’in de bu konuda bilgisi olmadığını belirten Karadayı, “Darbe yapacak adam tankları gündüz vakti safça yürütür mü?” dedi.
 
 28 Şubat soruşturmasında mahkeme tarafından serbest bırakılan dönemin Genelkurmay Başkanı emekli Orgeneral İsmail Hakkı Karadayı, Milliyet gazetesinden Fikret Bila’ya açıklamalarda bulundu.
 
 28 Şubat’ın “darbe” veya “postmodern” darbe olarak nitelendirilmesinin yanlış olduğunu belirten Karadayı, “Bizim kesinlikle bir darbe düşüncemiz yoktu. Bir darbe hazırlığımız da yoktu. Sadece bazı olaylar kamuoyunda bu beklentilere yol açmıştı” dedi.
 
 O dönemde bazı ifadelerin TSK’da tedirginlik yarattığını dile getiren Karadayı, Sincan’da tankların yürümesinden haberi olmadığını, öğrendiğinde ise çok üzüldüğünü ve kızdığını söyledi.
 
 Karadayı, şöyle konuştu: “Tanklar her yıl aynı dönemde tatbikat için havaalanına gidermiş. ‘Bu sefer de bu amaçla gitti’ dediler. Ancak ‘her zaman gittikleri yolda inşaat varmış, bu sefer içeriden geçmek zorunda kalmışlar. Ancak biri orada bozulmuş’ diye izahat verdiler.”
 
 Emekli Orgenaral Karadayı, hassas bir dönem olduğu için bu duruma da kızdığını dile getirdi.
 
 “Darbe yapacak adam tankları öyle herkesin gözü önünde, gündüz vakti safça yürütür mü?” ifadesini kullanan Karadayı, Çevik Bir’in de tankların yürümesinden haberinin olmadığını da vurguladı.
 
 İsmail Hakkı Karadayı, “Bir de sonradan öğrenmiş galiba” dedi.
 
 Karadayı, kimseye kırgın ya da kızgın olmadığını da sözlerine ekledi.