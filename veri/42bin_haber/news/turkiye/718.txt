İsmet Yılmaz: "TSK hiçbir operasyonda kimyasal silah kullanmadı"
Milli Savunma Bakanı İsmet Yılmaz, Türk Silahlı Kuvvetleri'nin hiçbir operasyonda kimyasal silah kullanmadığını açıkladı. BDP Diyarbakır Milletvekili Emine Ayna'nın soru önergesini yanıtlayan Yılmaz, silahlı kuvvetlerin envanterinde kimyasal silah bulunmadığını da hatırlattı. 

Hakkari'nin Çukurca ilçesindeki Kazan Vadisi'nde geçtiğimiz yıl yapılan operasyonda 24 teröristin öldürülmesi üzerine bölgede inceleme yapan İnsan Hakları Derneği ve BDP üyeleri, kimyasal silah kullanıldığı iddiasında bulunmuştu. 

Milli Savunma Bakanı Yılmaz, Ayna'nın, bu iddiaları dile getirdiği soru önergesine verdiği yanıtta, "Kazan Vadisi'nde icra edilen operasyonda ve hiçbir operasyonda kimyasal silah kullanılmamıştır" dedi. 

Yılmaz, buna karşın iddialar üzerine açılan adli soruşturmanın devam ettiğini de hatırlattı.