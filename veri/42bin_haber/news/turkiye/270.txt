Belçikalı öğrencinin şüpheli ölümü
Beyoğlu'nda baygın halde bulunan Belçikalı üniversite öğrencisi, kaldırıldığı hastanede hayatını kaybetti. Ölümü üzerinde cinayet şüphesi bulunan Nathan Van Iseghem'in araç çarpması sonucu ölmüş olabileceği üzerinde de duruluyor. İnönü Mahallesi Yedikuyular Caddesi'nde Nathan Van Iseghem'in (20) yerde hareketsiz yattığını gören vatandaşlar, sağlık ekiplerine ve polise haber verdi.

Olay yerine gelen sağlık ekiplerince Taksim Eğitim ve Araştırma Hastanesi'ne kaldırılan Iseghem, tüm müdahalelere rağmen kurtarılamadı. Vücudunda kırıklar olduğu belirlenen üniversite öğrencisinin, araç çarpması, yüksekten düşme veya darp sonucu öldüğü ihtimali üzerinde duruluyor.

Iseghem'in cesedi, kesin ölüm sebebinin belirlenmesi için Adli Tıp Kurumu'na gönderildi.

Cinayet ihtimalini de göz önünde bulunduran polis, olayla ilgili geniş çaplı çalışma başlattı.