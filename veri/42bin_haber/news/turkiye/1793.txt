Çelik'ten İmralı'ya giden vekillere çağrı
Çalışma ve Sosyal Güvenlik Bakanı Faruk Çelik, "Barış sürecini zedelemeyecek bir duruş sergilemek, İmralı'ya giden milletvekillerinin görevi" dedi. 
Çelik, Bursa TÜYAP'daki Mobilya, Dekorasyon ve Aksesuarları Fuarı'na (MODEKS 2013) yaptığı ziyarette gazetecilere yaptığı açıklamada, Türkiye'nin her yerindeki vatandaşların barış sürecine ciddi destek verdiğini söyledi.

Yapılan araştırmalarda da bunu görmenin mümkün olduğunu dile getiren Çelik, şöyle konuştu:

"Herkes geçmişte yaşananları bağrına basarak, 'artık kan akmasın' anlayışı yurdun dört bir yanında yaygın. Şimdi milletimizin böyle bir barış, huzur, kardeşlik, milli birlik ve beraberlik umudu yeşermişken, milletimizin bu umudunu zedeleyecek davranışlardan herkesin kaçınması gerekiyor. Özellikle İmralı'ya gidip gelenlerin daha hassas davranması gerekiyor.

Bu barış sürecini zedelemeyecek, büyük desteği baltalamayacak bir duruş sergilemek, öncelikle
siyasi parti olarak İmralı'ya giden milletvekillerinin görevi. Hükümetimiz çok hassas bir şekilde bu süreci götürüyor ama dünkü açıklamaları aynı hassasiyet çerçevesinde görmediğimi belirtmek istiyorum."

Çelik, bir gazetecinin "İmralı'ya gidip gelmeler devam edecek mi?" sorusunu ise şöyle yanıtladı:

"Dediğim gibi bu önemli bir süreç. Herkesin üzerinde konuşması da, yorumlar yapılması da doğru değil, ama milletimizin beklediği bir netice var. Buna zarar vermeyecek bir duruşu bakanıyla, etkilisiyle, yetkilisiyle hepimizin ama özellikle de bu süreçte rol almış olan, şimdi gidip gelen milletvekillerinin, sözlerine, ifadelerine dikkat etmesi gerekiyor. Bu süreç çok dikkatli bir şekilde
yönetiliyor. Bu süreci yürüten, Başbakan ve ilgili arkadaşların detaylarla ilgili açıklama yapması doğrudur. Konuşmamı yaparken, hassasiyeti söyledim. Bu hassasiyeti biz göstermezsek, başkasından almak olur mu? Onun için bu hassasiyetin gereği, içerikle ilgili bizim açıklama yapmamız doğru değildir. Ancak herkes sorumluluğunun bilincinde olmalıdır."