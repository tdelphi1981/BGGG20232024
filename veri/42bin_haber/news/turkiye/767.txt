Doğu'yu soğuk, Batı'yı yağış vurdu!
Doğu kar ve soğuğun, Batı bölgeler ise yağışın etkisinde. Dün gecenin hava sıcaklığı bölgede eksi 30 dereceyle kadar düştü. 500'e yakın köy ile de ulaşım halen sağlanamıyor. Gece en düşük hava sıcaklıkları Erzurum'da eksi 30, Ağrı'da eksi 25, Kars'ta eksi 24, Erzincan'da eksi 23, Ardahan'da eksi 21 ve Iğdır'da eksi 16 derece olarak ölçüldü.

Soğuk hava yüzünden ev, iş yeri ve araçların camları buz tuttu, kaldırımlarda buzlanma meydana geldi. Çatılarda buz sarkıtları oluştu.

Belediye ve karayolları ekipleri kar ve buzla mücadele çalışmasını sürdürüyor.

Erzurum'da 198, Ağrı'da 138, Kars'ta 60, Iğdır'da 30 ve Ardahan'da 8 olmak üzere toplam 434 köy yolu kapalı.

Batı bölgelerde ise sağanak yağış var. Muğla'nın Bodrum ilçesinde sokaklar göle döndü.
Marmaris'te de bir çok yeri su bastı. Muğla-Marmaris yolunda meydana gelen heyelanda ise bir araba zarar gördü.



Ev duvarı, araçların üzerine yıkıldı

Edremit'te etkili olan kuvvetli yağış nedeniyle, kullanılmayan bir evin duvarı, park halindeki araçların üzerine yıkıldı.

İlçede etkili olan yağış nedeniyle hasar gören kullanılmayan bir evin üst kat duvarı ile balkon kısmı, park halinde bulunan araçların üzerine yıkıldı. İki araçta maddi hasar meydana geldi.

Vatandaşların haber vermesiyle olay yerine gelen polis ve zabıta ekipleri, binaya paralel olan yolları, araç ve yaya trafiğine kapattı.

Yağış nedeniyle büyük hasar gören binanın tamamen çökme riskinin bulunduğunu ifade eden yetkililer, gerekli işlemlerin tamamlanmasından sonra çevre güvenliğini yapısal olarak tehdit ettiği için binanın yıkımının gerçekleştirileceğini bildirdi.