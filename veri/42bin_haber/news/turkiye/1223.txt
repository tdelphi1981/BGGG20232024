Kolonları patlayan bina boşaltıldı
Şanlıurfa'da kolonlarında patlama meydana gelen 9 katlı bina boşaltıldı. Paşabağı Mahallesi'ndeki 9 katlı apartmanda oturan vatandaşlar, birkaç ay önce binanın zemin katındaki duvar ve kolanlarda çatlaklar oluştuğunu fark etti.

Durumdan haberdar edilen Vali Celalettin Güvenç, 18 ailenin yaşadığı binanın boşaltılması talimatını verdi. Binada incelemelerde bulunan ve ailelerle görüşüp sorunlarını dinleyen Vali Güvenç, gazetecilere yaptığı açıklamada, Çevre ve Şehircilik Bakanı Erdoğan Bayraktar ile konuyla ilgili görüştüklerini söyledi.

Bakan Bayraktar'ın talimatıyla, "6306 Sayılı Yasa" kapsamında ailelere 600 TL tutarında kira desteği sağlanacağını belirten Güvenç, şöyle konuştu:

"Söz konusu binada Çevre ve Şehircilik İl Müdürlüğü ekipleri inceleme yaptı. Evet gerçekten burada sıkıntı var. Vatandaşımızın mağduriyeti söz konusu. Allah korusun 18 evde insanlarımız yaşıyor. Buranın boşaltılma tebligatını yapıyoruz onlara. Ailelere 600'er TL kira yardımı yapacağız. Üstelik bunun 2 bin TL'lik bölümünü de peşin ödeyeceğiz."

Ev sahibini ikna etti

Söz konusu bina sakinlerinden biri dışındakilerin apartmanı boşaltığını ancak bir ailenin evlerinden ayrılmak istemediğini aktaran Vali Güvenç, binadan çıkmamakta ısrar eden Bekir Eyyüpoğlu ile görüşüp ikna etti.

Vali Güvenç, ev sahibine binanın yıkılma tehlikesi bulunduğunu ve bir an evvel boşaltılması gerektiğini anlattı.