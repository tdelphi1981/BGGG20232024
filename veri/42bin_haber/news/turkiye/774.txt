İki Nijeryalı Hollandalı işadamını dolandırdı
Türkiye'de ticari faaliyet yapmak isteyen Hollandalı bir tekstilciye aracılık yaparak dolandıran Nijeryalı 2 kişi polis tarafından yakalandı. Hollandalı tekstilcilerle internet yoluyla tanıştıkları öğrenilen dolandırıcıların üzerinden sahte 11 bin 500 Euro ve sahte bin Dolar ile sahte para yapımında kullanıldığı tespit edilen malzemeler çıktı 
 İddialara göre, Nijeryalı A. I. ve C. K., Hollanda’da faaliyet gösteren M.S.N isimli tekstilciye internet yoluyla ulaşarak, Türkiye’de yapacağı ticari faaliyete aracılık yapabileceklerini iletti. Kendilerinin de tekstilci olduğunu söyleyen Nijeryalılar, 10 bin Euro karşılığında Türkiye’den giyim eşyası gönderebileceklerini belirtti. 
 Nijeryalıların internet üzerinden gönderdikleri sahte ticari faaliyetler karşısında ikna olan Hollandalı işadamı söz konusu parayı verilen hesaba yatırdı. Aradan uzun bir süre geçmesine rağmen sipariş ettiği giyim eşyalarını alamayan Hollandalı tekstilci, İstanbul’a gelerek Nijeryalıları Kadıköy’de, kaldıkları otelde buldu. 
 Nijeryalılardan parasını isteyen M.S.N, "Sen bize biraz daha para ver. Biz sana siparişinin iki katını verelim" cevabını alınca tekrar dolandırılmaya çalışıldığını anladı. Hollandalı işadamı otel görevlilerinden polise haber vermelerini istedi. İhbarın ardından kısa sürede otele gelen Kadıköy Asayiş Şube Büro Amirliğine bağlı güven timleri, dolandırıcıları yakalayarak gözaltına aldı. 
 Nijeryalı dolandırıcıların üzerinde yapılan aramalarda sahte 11 bin 500 Euro ve sahte bin dolar ile sahte para yapımında kullanıldığı tespit edilen streç film, alüminyum folyo, koli bandı, cerrahi maske, eldiven, şişe içerisinde kimyasal sıvı madde, sahte parayı kayganlaştırmakta kullanılan beyaz toz madde bulundu. 
 Kadıköy Emniyet Müdürlüğü Asayiş Şube Büro Amirliği’nde sorgusu tamamlanan Kadıköy Adliyesi’ne çıkarıldı. 
 DHA