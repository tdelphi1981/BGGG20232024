"Kimsenin toprağında gözümüz yok"
Dışişleri Bakanı Ahmet Davutoğlu, "Bütün Avrupa'yı birleştirenler, yeni Romacı olmuyor, Orta Doğu coğrafyasını birleştirenler yeni Osmanlıcı oluyor" dedi. 
Davutoğlu, Başbakan Yardımcısı Bülent Arınç'ın da katılımıyla, AK Parti Genel Merkez Teşkilat Başkanlığı tarafından düzenlenen "Bursa Teşkilat İçi Eğitim Programı"nda yaptığı konuşmada, Kuzey Afrika'da 2011 yılından bu yana büyük bir değişim yaşandığını hatırlattı.

Kuzey Afrika'da, 2011'in "devrimler yılı", 2012'nin "geçici hükümetler yılı" olduğunu anlatan Davutoğlu, şunları kaydetti:

"2013 yılı kalıcı parlamentoların kalıcı hükümetlerin kurulduğu yıl olacak. Biz Kuzey Afrika'da yani Mısır'da, Tunus'ta, Fas'ta, Libya'da bu devrimlerin yanında yar aldık. Geçici hükümetleri destekledik. Şimdi de kalıcı seçimler için her türlü desteği veriyoruz. Hamdolsun, bu ekonomik güce kavuşmuş Türkiye, geçen sene demokrasisini desteklemek üzere, Tunus'a 500 milyon dolar, Mısır'a 2 milyar dolar verdi. Çünkü onlara el uzatabilecek bir tek biz vardık.

Bütün dünyaya çağrıda bulunduk, bulunuyoruz; Orta Doğu'da barış isteyenler, Kuzey Afrika'da yükselen demokrasilere destek vermek zorundalar. Aynen Balkan devletlerine, Polonya'ya, Çek Cumhuriyeti'ne, Romanya'ya açılan destekler gibi
Kuzey Afrika'daki yeni demokrasilere destek vermek durumundayız."

"Yüzyıl sonra bu parantezi kapatıyoruz"

Davutoğlu, 10 yıl önce depremde, bu ülkenin Başbakanı'nın Ankara'dan İzmit'e gelemediğini ifade ederek, oysa bu denizaşırı operasyonda Türk vatandaşlarının köylerden tek tek toplanarak ülkelerine getirildiğini belirtti.

Davutoğlu, şunları kaydetti:

"O zaman basın toplantısında şunu demiştim; büyük bir imtihandı 1911 son Osmanlı askerlerinin Libya'yı terk etmesi, 2011 Türk vatandaşlarının Libya'dan tahliyesi. Yüzyıl sonra bir büyük imtihan daha. Bir karşılaştırma olmasın diye şunu söyledik; 'sakın ola ki Türk kardeşlerimiz bizi terk ediyor' demeyin, daha muhteşem bir şekilde dönebilmek için sizden izin istiyoruz. 6 ay sonra Başbakanımız, Libya şehirlerine görkemli bir şekilde indiğinde şükrettik. Bu toprakları terk etmedik.

Geçen bir gazetede, söylediğim gibi; geçen yüzyıl, 1911'i Trablusgarp için alın 2011, 1912'yi Bulgar, Balkan muhacereti alın 2012, 1917'yi Kudüs'ten ayrılışımızı esas alın 2017 veya Orta Doğu'dan ayrılışımızı esas alın 2018'e, yüzyıl sonra bu parantezi kapatıyoruz. Geçen yüzyıl bizim için bir parantezdi. Bu parantezi kapatacağız. Hiç kimseyle savaşmadan, hiç kimseyi düşman ilan etmeden, hiçbir sınıra saygısızlık yapmadan, tekrar Saraybosna'yı Şam'a Bingazi'yi Erzurum'a, Batum'a bağlayacağız. Bizim gücümüzün kaynağı bu.

Size şimdi apayrı ülkeler gibi gelebilir ama, bundan 110 yıl önce Yemen ile Üsküp aynı ülkenin parçalarıydılar. Ya da Erzurum ile Bingazi. Bunu dediğimizde, bize 'yeni Osmanlıcı' diyorlar. Bütün Avrupa'yı birleştirenler, yeni Romacı olmuyor, Orta Doğu coğrafyasını birleştirenler yeni Osmanlıcı oluyor. Osmanlı'yla, Selçuklu'yla, Artuklu'yla, Eyyubi'yle anılmak şereftir, ama bizim hiçbir zaman, tarihten hareketle hiçbir ülkenin toprağında gözümüz olmadı, olmayacak."