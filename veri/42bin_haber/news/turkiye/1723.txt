"Her türlü milliyetçiliğe karşıyız"
Başbakan Erdoğan, bir çözüm sürecinin içinde olunduğuna dikkat çekerek, ''Biz her türlü milliyetçiliği ayaklarının altına almış bir iktidarız'' dedi. Erdoğan, bir çözüm sürecinin içinde olduklarını belirterek, ''Bu süreçte kimse bizim karşımıza Kürtlükle çıkmasın, kimse bizim karşımıza Türklükle de çıkmasın. Biz her türlü milliyetçiliği ayaklarının altına almış bir iktidarız'' dedi.

Erdoğan, ''Etnik milliyetçiliği her kim yaparsa yapsın, o sapkınlık içindedir, o cehalet, fesat içindedir, fitne peşindedir. Bizim kadim medeniyetimizde asla bir ayrım olmamıştır. Bizim kültürümüzde geleneklerimizde özellikle bu hassasiyet hep korunmuştur. Bin yıllar boyunca bu topraklarda nasıl bir ve beraber olduysak Allah'ın izniyle yine bir olacak, diri olacak bu topraklar üzerinde iri ve güçlü olacağız'' diye konuştu.

"Hepsi benim kardeşim"

Erdoğan, ''Vatan toprağının her karışında aynı hakların, aynı özgürlüklerin hakim olması için çalışıyoruz. Artık inkar politikaları yok, artık ret politikaları yok, asimilasyon politikaları yok. Bunların hepsi ayaklarımızın altında. Kürt'ü de Arab'ı da Türk'ü de Laz'ı da Çerkez'i de Gürcüsü de hepsi benim kardeşim'' dedi.

"Eğitim kurumlarını hedef alıyorlar"

Başbakan Erdoğan, ''Dikkat edin terör örgütü özellikle son zamanlarda eğitim kurumlarını hedef alıyor. Çünkü bu bölgenin insanının okumasını, yetişmesini istemiyorlar. Bu bölge insanının yoksulluktan, işsizlikten kurtulmasını istemiyorlar. Kanlarını akıttıkları, ölmeye ve öldürmeye programladıkları gençlerin tükenmesini istemiyorlar. İşte buna artık hep birlikte 'dur' diyeceğiz'' diye konuştu.