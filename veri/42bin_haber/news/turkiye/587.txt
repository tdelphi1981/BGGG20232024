Antalya ve Muğla'da kuvvetli yağış uyarısı
Meteoroloji Genel Müdürlüğü'nden Antalya ve Muğla için kuvvetli yağış uyarısı yapıldı. Kuzey Ege'de ise kuvvetli poyraz, deniz ulaşımını olumsuz etkiliyor. Meteoroloji Genel Müdürlüğü'nden yapılan yazılı açıklamada, Antalya ve batı ilçeleri Kemer, Kumluca, Kaş, Finike ile Muğla'nın kıyılarında "sağanak ve gök gürültülü sağanak" beklendiği bildirildi.

Açıklamada, kuvvetli yağış nedeniyle oluşabilecek ani sel, su baskını, yıldırım ve ulaşımda aksama gibi olumsuzluklara karşı dikkatli ve tedbirli
olunması istendi. 

Bodrum'da su baskınları oldu

Bodrum'da gece saatlerinde başlayan sağanak nedeniyle çok sayıda ev ve iş yerini su bastı, otomobiller biriken su nedeniyle yolda mahsur kaldı. Bodrum'da gece saatlerinden itibaren etkili olan ve yaklaşık 1 saat süren sağanak nedeniyle Turgutreis beldesi Atatürk Caddesi'ndeki bazı iş yerleri su altında kaldı. İş yeri sahipleri, dükkanlarının içine dolan suyu boşaltmak için uzun süre mücadele verdi.

Yalı Mahallesi'ndeki 10'dan fazla evi de su bastı. Ev sakinleri, evlerine dolan suyu kovalarla tahliye etmeye çalıştı.

Gazi Mustafa Kemal Bulvarı, yolda biriken su nedeniyle ulaşıma kapandı. Yolda seyreden araçlar mahsur kaldı. Turgutreis Belediyesi'ne bağlı ekipler, mahsur kalan otomobilleri kurtarabilmek için uzun süre çaba sarf etti. Ekipler, rögar kapaklarını açarak yolda biriken suyu tahliye etmeye çalıştı. 

Yollarda çok sayıda maddi hasarlı kaza da meydana geldi.

Belediye yetkilerinin kendilerine yardımcı olmadığını öne süren mahalle sakinleri, sağanak olmasına rağmen hiç kimsenin önlem almadığını iddia etti. Turgutreis-Akyarlar karayolu da yolda biriken su nedeniyle trafiğe kapandı. Ekipler, bölgedeki çalışmalarını sürdürüyor. İlçede yağış, aralıklarla sürüyor.

Çanakkale Boğazı'da seferler iptal

Öte yandan, Çanakkale Boğazı'nda zaman zaman hızını artıran fırtına nedeniyle Kabatepe'den saat 15.00, Gökçeada'dan ise saat 12.00'de yapılması planlanan seferler iptal edildi. Yetkililer, diğer hatlardaki seferlerin sürdürüldüğünü kaydetti.  

Çanakkale Boğazı'nı kullanmak isteyen çok sayıda küçük tonajlı ticari gemi, fırtınanın dinmesini Ege girişinde Bozcaada Ayazma koyu açıklarında, Marmara'dan Boğaz'a giriş yapmak isteyenler de Gelibolu Doğanaslan mevkiinde demirli olarak bekliyor.

Meteoroloji Müdürlüğü yetkilileri,poyraz fırtınasının gün boyu etkili olacağını ve gece de şiddetini arttırmasının beklendiğini açıkladı.