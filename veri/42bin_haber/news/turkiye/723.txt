Adli Tıp'tan Şener Eruygur raporu
Adli Tıp, Ergenekon davasının görüldüğü mahkemeye, Şener Eruygur'un suç tarihinde cezai ehliyetinin tam olduğuna dair rapor gönderdi. Adli Tıp Kurumu, "Ergenekon" davasının tutuksuz sanıklarından emekli Orgeneral Şener Eruygur'un suç tarihinde ceza ehliyetinin tam olduğuna dair hazırladığı raporu, mahkemeye gönderdi. 

İstanbul 13. Ağır Ceza Mahkemesi'ndeki duruşmada Mahkeme Heyeti Başkanı Hasan Hüseyin Özese, ara kararlar üzerine dosyaya gelen evrakları okudu. Buna göre, davanın tutuksuz sanıklarından avukat Hüseyin Buzoğlu'nda ele geçirilen dijital verilerle ilgili bilirkişi incelemesi tamamlandı. Savcı Mehmet Ali Pekgüzel'e gönderilen içinde 132 fotoğrafın ve gazete kupürlerinin bulunduğu dosya da mahkemeye sunuldu.

Davanın tutuksuz sanıklarından emekli Orgeneral Şener Eruygur hakkındaki Adli Tıp Kurumu tarafından hazırlanan rapor da mahkemeye ulaştı. Mahkeme heyeti, 28 Haziran 2012'de aldığı kararla, Eruygur'u, mevcut rahatsızlığının ceza ehliyetini etkileyip etkilemediğinin tespiti için Adli Tıp Kurumu'na sevk etmişti. 

Adli Tıp Kurumu 4. İhtisas Dairesi'nce 28 Aralık 2012 tarihinde hazırlanan raporda, "Suç tarihinde Eruygur'un ceza ehliyetinin tam olduğu" belirtildi. Bu karar, Adli Tıp Kurumu Başkanı ile birlikte 9 üyenin oy birliğiyle alındı.

"Akli arıza"

Adli Tıp Kurumu, raporunda, Şener Eruygur'un şu an, "travma sonucu oluşan hafif bilişsel yetersizliğe bağlı akli arıza rahatsızlığının" etkisinde olduğunu belirtildi.

Bu duruma karşı 2 üye ise "Şahsın durumunun düzelebileceği, travmaya bağlı demansta bilimsel araştırmalara göre düzelme eğilimi olduğunun saptandığı, hastalığın kalıcı olmadığı" şeklinde görüş bildirdi. 

Duruşmada, Başkan Özese, sanık ve avukatların taleplerine ilişkin savcı Mehmet Ali Pekgüzel'e de söz verdi.

Savcı Pekgüzel de, söz konusu yazılı ve sözlü taleplerin, davaya katkı sağlamayacağından reddedilmesini istedi.

Söz alan tutuklu sanıklardan emekli orgeneraller İlker Başbuğ ve Hurşit Tolon'un avukatı İlkay Sezer de mahkemeden belgeleri inceleyerek beyanda bulunmak için kendilerine makul süre vermesini istedi.

Sezer, müvekkilleri Başbuğ ve Tolon ile ilgili dinlenilmesini istedikleri tanıklarla ilgili de, dinlenip dinlenilmeyeceğine ilişkin mahkemenin kararını açıklamasını talep etti.

Mahkeme heyeti, talepleri değerlendirmek üzere duruşmaya ara verdi.