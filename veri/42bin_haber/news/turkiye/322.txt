Gaziosmanpaşa saldırganı tutuklandı
İstanbul Gaziosmanpaşa'da polis memuru Mücahit Daştan'a silahlı saldırı düzenleyerek şehit eden N.A. tutuklandı. Gaziosmanpaşa'da Cumhuriyet Meydanı'nda polis memuru Mücahit Daştan'ı tabanca ile vurarak şehit eden ve 3 vatandaşı da yaralayan N.A, İstanbul Emniyet Müdürlüğü'ndeki işlemlerinin tamamlanmasının ardından Çağlayan'daki İstanbul Adalet Sarayı'na getirildi. 

Soruşturmayı yürüten TMK 10. madde ile görevli özel yetkili Cumhuriyet Savcısı Ekrem Beyaztaş tarafından sorgulanan N.A, tutuklanması istemiyle nöbetçi hakimliğe sevk edildi. 

Hakimlik, "Anayasal düzeni değiştirmek", "adam öldürmek" ve "örgüt üyeliği" suçlarından N.A'nın tutuklanmasına karar verdi. 

N.A'nın savcılık ifadesinde, "Ben devrimciyim. Sakat bırakılan, işkence yapılan halkım için mücadele ediyorum. İşkenceciler ceza almıyor" dediği öğrenildi.