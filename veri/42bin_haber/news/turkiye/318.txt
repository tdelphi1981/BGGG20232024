CHP-BDP ittifakına son nokta
CHP Genel Başkan Yardımcısı Gürsel Tekin, CHP'nin yerel seçimlerde bazı kentlerde BDP ile seçime ortak gireceği yönündeki iddialarla ilgili olarak yerel seçimlere tek başına gireceklerini söyledi.(DHA) -- Partisinin ilçe teşkilatını ziyaret için Gebze'ye gelen CHP Genel Başkan Yardımcısı Gürsel Tekin, temaslarının ardından partililerle sohbet etti.

Partililerle sohbet ederek açıklamalarda bulunan Tekin, bazı kurumlarda Sayıştay denetimlerinin kaldırılmasına ilişkin soru üzerine, "2002'den bu yana Sayıştay denetimlerinin olup olmadığı ortadadır. Şimdi de kalkmışlar Kayseri'de bedava sucuk dağıtma şovu yapıyorlar. Kirletilmedik bir Kayseri sucuğu vardı, onu da kirlettiler şovlarıyla. Ey Kayseri Büyükşehir Başkanı ve ey Kocaeli Büyükşehir Başkanı, sizlere sesleniyorum: Yüreğiniz yetiyorsa 2002 yılından beri yapılan plan tadilatlarını ve yolsuzluklarını birlikte açıklayalım Türkiye'ye" dedi.

Ekonomi konusunda da değerlendirmelerde bulunan Gürsel Tekin, Türkiye'de işsizliğin çok yüksek noktalara ulaştığını söyledi. Tekin, "AKP işsizliğin boyutlarını merak ediyorsa genel merkezlerine 'eleman aranıyor' şeklinde bir ilan versin; bakalım kaç kişi başvuruda bulunacak?" diye konuştu.

Tekin, CHP'nin yerel seçimlerde bazı kentlerde BDP ile seçime ortak gireceği yönündeki iddialara karşılık olarak ise şunları söyledi: "Böyle bir şey söz konusu değil. Cumhuriyet Halk Partisi hiç kimseyle ortak seçime girmez. Tek başına seçime girer. Kocaeli başta olmak üzere birçok ilde iddialıyız. Yerel seçimlerde 89 ruhunu tekrar yakalayacağız. Yaptırdığımız anketler bunu gösteriyor."