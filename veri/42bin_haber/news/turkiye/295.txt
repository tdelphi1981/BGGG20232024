Pınar Selek Strasbourg'ta konuştu
İstanbul Mısır Çarşısı'nda meydana gelen patlamayla ilgili yıllardır yargılanan Pınar Selek, Strasbourg'ta basın toplantısı düzenledi 
 Toplantıyı 20’ye yakın Türk ve Fransız gazeteci takip etti. Basın toplantısına, 24’üncü Türk Sinema Günleri için Strasbourg’ta bulunan Türk sinemasının usta yönetmenleri Onur Ünlü, Reis Çelik ile gazeteci Can Dündar da katıldı. Toplantıda, İstanbul 12’nci Ağır Ceza Mahkemesi’nde görülen davanın 24 Ocak 2013’e ertelenmesi ve Türk hukuku görüşüldü.
 
 Yaklaşık 15 yıldır devam eden hukuk sürecinde yorulduğunu, ama hukuka güvenin sonsuz olduğunu ifade eden Pınar Selek, hukuk sürecinden vazgeçmeyeceğini söyledi. Selek, basın toplantısında son iki duruşmanın bardağı taşıran son damla olduğunu, tüm yaşananların hukuka aykırı olup yasaların çiğnendiğini anlattı. 
 
 Mısır Çarşısı davasının Pınar Selek davasına döndüğünü öne süren Selek, 9 Şubat 2011’de beraat kararı çıkmasına rağmen kararın uygulanmamasın vahim olduğunu belirtti. Hukukçuların yasayı uygulamadıklarını, kendi uygulamalarını devreye soktuğu anlatan Selek, böylelikle Türkiye’de kimsenin güvence altında olmadığını, bunun için 2011 yılında AİHM’ne dava açtıklarını, ifade özgürlüğü ve işkenceyi içeren 6’ncı ve 10’uncu maddelerden Türkiye’yi şikayet ettiğini kaydetti.
 
 AİHM’deki davanın biran önce sonuçlanmasını isteyen Selek, şöyle konuştu: "Bu davanın neden bu kadar uzadığını, neden benimle bu kadar uğraşıldığını soruyorlar. Bu kişisel birşey değil. Benim yaptığım çalışmaların da etkisi vardır bunda. 28 Şubat sürecinde geliştirilen komplo ile yüzleşmek istemiyorlar, bunu kabul etmek istemiyorlar. Sadece benimle ilgili değil, Mısır Çarşısı komplosunu kabul etmek istemiyorlar. Ertelenme bizim için birşey ifade etmiyor. Bu 15 yıldır böyle. Biz hukuk mücadelesi içinde kaldık, hukuka inandık. Babam ’Sabırlı olacağız’ diyor. Babamın daha yorgun olması lazım, o böyle dedikten sonra ben daha ne diyeyim?"
 
 Strasbourg Belediye Başkanı Roland Ries AP parlamanterleri ve çok sayıda Fransız siyasiler Pınar Selek’e destek verdiklerini Fransız gazetelerinde son bir ay içinde duyurmuşlardı. Strasbourg ve çevresinde 50’ye yakın sivil toplum dernekleri Selek’in yanında olurken Avrupa genelinde 100’den fazla kurum Selek’e destek verdi.
 
 Levent GÜNDÜZ/ STRASBOURG,(Fransa),(DHA)