Manisa'da asker eğlencesi kanlı bitti
Manisa'da asker eğlencesini balkonda seyreden kişi, nereden ateşlendiği tespit edilemeyen silahtan çıkan kurşunla başından yaralandı. Tevfikiye Mahallesi 3819 Sokak'ta bir apartmanın 2. katındaki evinin balkonuna çıkan Bilal Gerçek (23), asker uğurlaması için düzenlenen eğlencede davul, zurna ekibi ve bayraklar eşliğinde sokaktan geçenlerin eğlencesini izlemeye başladı.

Bu sırada nereden ateşlendiği henüz tespit edilemeyen bir silahtan çıkan kurşun, Gerçek'in başına isabet etti. Olay sırasında evde bulunan baba Ahmet Gerçek, kendi imkanlarıyla yaralı oğlunu Merkez Efendi Devlet Hastanesi'ne götürdü.

Gerçek'in başına isabet eden kurşunun kim tarafından ateşlendiğini tespit etmek için çalışma başlatan polis, eğlenceye katılan 8 kişiyi 3311 Sokak'tan geçerken durdurdu ve ifadelerini almak üzere polis merkezine götürdü.

Olay yerinde inceleme yapan polisler, çöp bidonu yanında 2 adet boş kovan buldu.

Baba Ahmet Gerçek, gazetecilere yaptığı açıklamada, "Sokaktan davul zurna seslerinin geldiğini fark ettik. Oğlum bakmak için balkona çıktığında silah sesi duyduk. Balkona çıktığımda oğlumun başından vurulmuş olduğunu gördüm. Nereden ve kim tarafından ateş edildiğini görmedik. Gençlerin daha dikkatli olmaları gerekiyor. Sevinci hüzne dönüştürmemeliler" dedi.

Askerden yeni geldiği öğrenilen Bilal Gerçek'in hastanede müşahede altında tutulduğu, hayati tehlikesinin bulunmadığı bildirildi.

Olayla ilgili soruşturma sürdürülüyor.