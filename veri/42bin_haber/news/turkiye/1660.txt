SON DAKİKA! Çanakkale- İzmir yolu trafiğe kapatıldı
 
 Çanakkale-İzmir karayolunun 18’inci kilometresinde Erenköy beldesi bağlantı yolunda gün boyu devam eden heyelan hızlandı. Bağlantı yolundan toprak kayması nedeniyle büyük kaya parçaları iki kent arasında ulaşımı sağlayan köprülü viyadüğün bir şeridinin üzerini kapattı. 
 Erenköy beldesi civarında 20 Ocak’ta başlayan heyelan bu sabah daha da hızlanarak belde bağlantı yolunun tamamen yok etti. Saat 19.00 sıralarında Erenköy beldesi bağlantı yolunun köprülü viyadüğün olduğu bölüme bakan kısmında büyük bir heyelan meydana geldi. Toprak kaymasıyla birlikte büyük kaya parçaları Çanakkale-İzmir karayolunun bağlantısını sağlayan köprülü viyadüğün İzmir’den Çanakkale’ye geliş şeridini tamamen kapattı. 
 Heyelanın devam etmesi ve üst taraftaki bağlantı yolundan büyük kaya parçalarının hala aşağıya yuvarlanması nedeniyle yolda tehlike yaşanmaya başladı. Olay yerine intikal eden polisler, Çanakkale-İzmir karayolunu geçici olarak trafiğe kapattı. Ardından olay yerine karayolları yetkilileri çağrıldı. 
 Yolun, köprülü viyadüğün İzmir’den Çanakkale’ye geliş yönündeki şeridin üzerindeki toprak ve kaya parçaları temizleninceye ve heyelan duruncaya kadar trafiğe kapalı kalacağı belirtildi. Gerekli güvenlik önlemleri alındıktan sonra Çanakkale’den İzmir istikametine olan açık şeritten trafiğin kontrollü olarak verilmeye başlanacağı açıklandı. 
 ARAÇ KUYRUĞU OLUŞTU
  
 Çanakkale-İzmir karayolu trafiğe kapatıldığı için köprülü viyadüğün her iki ucunda da birer kilometrelik araç kuyruğu oluştu. Karayolları ekipleri, 1-2 saatlik çalışmadan sonra yolun diğer şeridinin trafiğe açılması için çalışmalarını hızlandırdı. 
 SAĞANAK YAĞIŞ BAŞLADI
  
 Bu arada bölgede başlayan sağanak yağışın heyelanı artırmasından endişe ediliyor. Heyelanın devam etmesi halinde ise köprülü viyadükteki tehlikenin de giderek büyüyebileceği ve viyadüğün ayaklarına zarar gelebileceği belirtiliyor. 
 ALTERNATİFİ DE ÇOK SINIRLI
  
 Çanakkale-İzmir karayolu, geçen yıl Ağustos ayına kadar şu anda Erenköy bağlantı yolu olarak kullanılan yoldu. Ağustos ayında köprülü viyadük tamamlanıp hizmete açılınca ulaşım buradan sağlanmaya başlandı. Eski yol ise sadece Erenköy’e bağlantı yolu olarak hizmet vermeye devam etti. 21 Ocak’ta bağlantı yolunda başlayan heyelan bugüne kadar geldi ve bağlantı yolunu tamamen yuttu.  
 Böylece Çanakkale-İzmir karayolundaki tek alternatif yol da ortadan kalmış oldu. Köprülü viyadüğün de heyelan nedeniyle kapatılması durumunda, Çanakkale-İzmir ulaşımı Çan ve Biga ilçeleri üzerinden yapılabilecek.
 
 DHA