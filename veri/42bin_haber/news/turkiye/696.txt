Yemin törenine 'kızamık' karantinası
Kütahya Hava Er Eğitim Tugay Komutanlığı'ndaki kısa dönem erlerin yemin töreni, kızamık hastalığı nedeniyle ertelendi 
 Kütahya Hava Er Eğitim Tugay Komutanlığı’nda 349’uncu kısa Dönem yaklaşık 2 bin 500 acemi erin bugün yapılması planlanan yemin töreni gerçekleşemedi. Yemin törenini izlemek için çeşitli illerden sabah erken saatlerden itibaren Kütahya’ya gelen aileler Hava Er Tugay Komutanlığı’ndan içeri alınmadı. 
 ANONSLAR YAPILDI 
  
 Komutanlık önünde bekleyen 3 bini aşkın kişiye askeri yetkililerin bir erde kızamık hastalığı görülmesi nedeniyle bugün yapılması planlanan yemin törenin ertelendiği bildirildi. Tugay komutanlığı içerisindeki megafonlardan dışarıdaki ailelerin duyabileceği şekilde yapılan anonslarda ise "Bir askerimiz, kızamık olmasından dolayı Hava Hastanesi’nin intaniye servisinde tedavi altına alınmıştır. Bu konudan dolayı askerlerimize ve yakınlarına hastalık bulaşmaması için yemin törenimiz ertelenmiştir. Yemin töreni ile ilgili Kütahya Valiliği tarafından da ileri bir tarihte bilgi verilecek" denildi. 
 AİLELER ÇOCUKLARINI GÖREMEDİ
  
 Tugay Komutanlığı önünde bekleyen ailelerin, çocuklarını görme istekleri ise askeri yetkililerce kabul edilmedi. Aileler, törenin ertelendiği öğrenmelerinin ardından komutanlık önünden ayrılmaya başladı. 
 Çeşitli illerden yemin törenini izlemek için Kütahya’ya gelen ailelerden bazıları, "Biz çocuklarımızı görmek istiyoruz. Ancak askeri yetkililer buna izin vermiyor. Yetkililer, bazı ailelere törenin ileri bir tarihe ertelendiği, dağıtımların da 2 hafta süreyle durdurulduğu söylemiş. Askeri yetkililerin bu konuda bize de gerekli açıklama yapmasını istiyoruz. Çocuklarımızın iyi olup olmadığını da merak ediyoruz." 
 BAKANLIK AÇIKLAMA YAPTI
  
 Sağlık Bakanlığı, Kütahya Hava Er Tugayı'nda görülen kızamık hastalığı nedeniyle karantina altına alındığı haberleri ile ilgili yazılı bir açıklama yaptı. Açıklamada," Hastalığın yayılımını engellemek amacıyla birlikteki personel kızamık aşısıyla aşılanmaya başlanmıştır. Halen hastalığın kuluçka döneminde olduğu, hastalık belirtilerinin ortaya çıkmamış kişilerin olabileceği düşünülerek tedbir amaçlı birlik gözetim altına alınmıştır. İki hafta süresince bu gözlemin devam etmesi kararlaştırılmıştır. Askerlerimizin genel durumu iyi olup, endişe verici herhangi bir husus söz konusu değildir" denildi.  
 Bakanlık'tan yapılan yazılı açıklama şöyle; "Bugün bazı internet sitelerinde Kütahya Hava Er Tugayında görülen Kızamık Hastalığı nedeniyle karantina altına alındığı haberleri yer almıştır. Konu ile ilgili açıklamamız aşağıda sunulmuştur. Kütahya’daki askeri bir birlikte bulunan iki kişide kızamık hastalığı belirtileri ortaya çıkmış ve alınan numuneler Ulusal Referans Laboratuvarımızda incelenerek vakaların kızamık hastası oldukları 11 Ocak 2013 tarihinde teyit edilmiştir. Hastalığın yayılımını engellemek amacıyla birlikteki personel kızamık aşısıyla aşılanmaya başlanmıştır. Halen hastalığın kuluçka döneminde olduğu, hastalık belirtilerinin ortaya çıkmamış kişilerin olabileceği düşünülerek tedbir amaçlı birlik gözetim altına alınmıştır. İki hafta süresince bu gözlemin devam etmesi kararlaştırılmıştır. Askerlerimizin genel durumu iyi olup, endişe verici herhangi bir husus söz konusu değildir" 
 DHA