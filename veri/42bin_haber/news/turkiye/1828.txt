Sokak köpeği zor anlar yaşattı
Bir sokak köpeği, Maltepe'de bombalı süsü verilmiş pankartı imha etmeye çalışan polise, zor anlar yaşattı. Polis, köpeği pankarttan uzaklaştırmak için uzun süre uğraştı. Maltepe Gülensu Mahallesi Mesut Caddesinde saat 23.30 sıralarında 7-8 kişilik maskeli bir grup ucunda şüpheli bir paket bulunan pankart astı.

Kürtçe yazılı pankartı asan saldırganlar aynı cadde üzerinde bulunan bir markete de molotof kokteyli attı. Alevler kendiliğinden sönerken, caddedeki çöp koyteynerlerini deviren saldırganlar daha sonra olay yerinden hızla kaçtı. 

İhbar üzerine olay yerine gelen polis ekipleri çevrede geniş güvenlik önlemleri aldıktan sonra olay yerine bomba imha uzmalarını çağırdı. 

Özel kıyafetlerini giyen bomba uzmanı, şüpheli pakete fünyeyi yerleştirdi. Bomba uzmanı fünyeyi patlatmak için uzaklaşırken, şüpheli pakete bir sokak köpeği yaklaştı. Pankartın ve şüphli paketin etrafında gezen köpek yüzünden paket bir süre patlatılamadı. 

Polisler ve esnaf ıslık çalarak, bağırarak köpeği uzaklaştırmaya çalıştı. Bir kişi ise köpeği, uzağına fırça atarak korkutmaya çalıştı. Köpeğin şüpheli paketten uzaklaşmasının ardından, paket patlatıldı. Yapılan incelemelerin ardından paketin boş olduğu anlaşıldı. Güvenlik kameralarını inceleyen polis ekipleri, saldırganları arama çalışmaları devam ediyor.