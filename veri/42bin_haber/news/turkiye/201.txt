Lice'de faciadan dönüldü
Diyarbakır'ın Lice ilçesinde yola patlayıcı döşemek isteyen bir grup teröriste yönelik güvenlik güçlerince operasyon düzenlendi. Operasyonda, 1 terörist ölü ele geçirildi. Vali Mustafa Toprak, dün akşam saat 19.40 sıralarında Diyarbakır-Bingöl karayolu üzerinde Lice ilçesine bağlı Serince köyü yol ayrımı girişinde bir grubun faaliyet yürüttüğü yönünde gelen ihbar üzerine güvenlik güçlerince operasyon başlatıldığını söyledi.

Teröristlerin güvenlik güçlerini fark etmesi üzerine çatışma çıktığını kaydeden Toprak, çatışmada 1 terörist ölü ele geçirildiğini, teröristin elinde biksi marka silah bulunduğunu bildirdi.

Bölgede sabah detaylı arama yapıldığını aktaran Toprak, şöyle konuştu:

"Yapılan aramada, diğer malzemeler de ele geçirildi. Patlayıcılar, tüpler, el bombası, pointer işaretleyici, akım ölçer, 6 teröristin sırt çantası gibi çok sayıda malzemeler bulundu. Tam patlayıcı döşedikleri sırada ihbar geldi.

Daha önce aynı bölgede 2 şehit vermiştik. Yola mayın aramasına giden güvenlik güçlerine yapılan saldırıda 2 askerimiz şehit olmuştu. Tekrar aynı şekilde yapmak istediler. Neyse ki bir şey olmadan önlendi."