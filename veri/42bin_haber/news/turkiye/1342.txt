Hafta sonu hava ısınıyor
 
 Meteoroloji Genel Müdürlüğü yetkililerinden alınan bilgiye göre, dün Balkanlar üzerinden gelen ve halen iç ve doğu bölgelerde görülen yağışlı havanın etkisini kaybederek, yarın yurdu terk etmesi bekleniyor. Tahminlere göre, yarın Doğu Karadeniz’in, Doğu ve Güneydoğu Anadolu’nun doğusuyla Güney Ege kıyıları yağışlı, diğer bölgeler ise parçalı ve az bulutlu geçecek. 
 DOĞU ANADOLU'DA YAĞMUR
  
 Yağışlar Doğu Anadolu’nun doğusunda kar, diğer yerlerde hafif yağmur şeklinde olacak. Pazar günü de güney Ege ve Akdeniz kıyı kesimiyle Edirne ve Kırklareli çevreleri yağmurlu, diğer yerler parçalı ve az bulutlu geçecek. Hava sıcaklığı, hafta sonunda yurdun kuzey ve iç bölgelerinde hissedilir derecede olmak üzere tüm yurtta artacak ve mevsim normallerinin 4-8 derece üzerinde seyredecek. Mevsim normalleri üzerindeki hava sıcaklığı, önümüzdeki hafta boyunca da yurt genelinde etkisini sürdürmeye devam edecek. Rüzgar, hafta sonunda, yurdun iç kesimlerinde orta kuvvette, batı bölgelerde de kuvvetli olarak esecek.
  