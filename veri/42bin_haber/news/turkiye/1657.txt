Solin ve Mirhat'a psikolojik destek
 
  Onur, tutuklu bulunduğu zamanlarda davranış bozukluğu göstererek lösemi tedavisine yanıt vermeyen Solin’in psikolojik tedavi gördüğünü ve kendisinin cezaevinden çıkması ile kızının durumunda psikolojik olarak iyileşme olduğunu söyledi.
 
 Tutuksuz yargılanmak üzere 18 ay aradan sonra geçen pazartesi günü tahliye edilen Cizre eski Belediye Başkan Yardımcısı Hanım Onur, Şırnak’ın Cizre İlçesi’nden Diyarbakır’a gelerek, Çocuk Hastalıkları Hastanesi’nde çocukları Solin ve Mirhat’ı psikolojik tedavi için doktora götürdü. Tedavi çıkışında basın mensuplarının sorularını yanıtlayan Hanım Onur, tahliye edildiği gece polislerin Cizre’deki evlerine baskın yapması nedeniyle çocuklarının o gece korktuğunu ancak, şimdi iyi olduklarını söyledi. Onur, şöyle dedi:
 
 "Solin, tahliye olmamın sevinci ile çok hoplayıp zıpladığı için biraz kanaması oldu. Ancak, şimdi iyidir. Cezaevinde olduğum dönemde davranış bozukluğu gösterdiği için lösemi tedavisine istenilen düzeyde yanıt vermiyordu. Ama, şimdi ben yanındayım. Doktor bize psikolojik olarak Solin’in şimdi daha iyi olduğunu söyledi. Solin için psikolojik destek bir iki seanstan sonra bitecek ancak, Mirhat’ın tedavisi sürecek."
 
 Epilepsi hastası Mirhat ise annesinin tahliye edilmesine çok sevindiğini belirterek, "İnşallah anneleri cezaevinde olan bütün çocuklar benim gibi mutlu olur ve barış olur"dedi.
 
 Psikolojik destek tedavisinden sonra Hanım Onur iki çocuğu ile yeniden Şırnak’ın Cizre ilçesine döndü. Onur ailesinin yakın zamanda lösemi tedavisi için Solin’i Adana’ya da götüreceği belirtildi.
 
 Ferit ASLAN- Bayram BULUT/DİYARBAKIR, (DHA)