'Fareler ve İnsanlar'ı bir veli şikayet etmiş
İzmir İl Milli Eğitim Müdürü Vefa Bardakçı, Milli Eğitim Bakanlığı'nın liselerde okutulması için önerdiği 100 temel eser arasında yer alan John Steinbeck'in ünlü 'Fareler ve İnsanlar' adlı kitabını bir veliden gelen şikayet üzerine incelediklerini ve söz konusu cümleleri kitapta tespit ettiklerini, Ankara'ya bildirdiklerini söyledi 
 Ünlü yazar John Steinbeck’in ’Faraler ve İnsanlar’ kitabıyla ilgili olarak, İzmir İl Milli Eğitim Müdürlüğü Kitapları İnceleme ve Değerlendirme Komisyonu’nun, bazı sayfaların ahlaki olmadığı yönünde tespitte bulunması tartışma yarattı. Konuyla ilgili DHA’nın sorularını yanıtlayan İzmir İl Milli Eğitim Müdürü Vefa Bardakçı, bir velinin okullarda okutulması önerilen 100 temel eser arasıda yer alan kitapta kendince ahlaka uygun olmayan, kendi değerlerine aykırı ifadeler olduğunu ve bu nedenle 100 temel eser arasından çıkarılmasını talep ettiğini söyledi. Bu talep üzerine rastgele seçilmiş edebiyat öğretmenlerinden oluşan bir komisyon oluşturduklarını ve farklı yayınevlerinden çıkmış dört ayrı tercümenin karşılaştırıldığını belirten Bardakçı şöyle dedi:
 
 "Türcüme farklılıkları var. Bazılarında genelevle ilgili ifadeler var. Bazılarında ise bu ifadeler üstü kapalı geçiyor. Arkadaşlarımız eğitim anlamında gereksiz olduğu, eğitimde yer almasının çok da önemli olmadığına dair tespit yaptılar. Velinin itirazındaki cümleleri kitapta bulduğumuzu belirttik. Tespiti Ankara’ya, Milli Eğitim Bakanlığı’na gönderdik. Bundan sonrası Bakanlığın alacağı karardır. Herhangi bir sansür veya yasaklama yapmadık. ’Mutlaka okutulmamalıdır, kaldırılmalıdır’ diye yargıya varmadık. Konu abartıldığı gibi değil."
 
 MİLLİ EĞİTİM MÜDÜRÜ: OKUMADIM
 
 İzmir’de kitap şikayetiyle ilk kez karşılaştığını, aynı süreçte İstanbul’da da 100 temel eser arasında yer alan ’Şeker Portakalı’ ile ilgili şikayet olduğunu belirten Bardakçı, "Bu iki kitabı okudunuz mu?" sorusuna, "Şeker Portakalı’nı okumadım. Hatırlamıyorum. Fareler ve İnsanlar’ın o bölümlerini gündeme geldiği için okudum" yanıtını verdi.
 
 ÇETİN: ŞİKAYETÇİ OKUL MÜDÜRÜ
 
 Eğitim-Sen 5 No’lu Şube Başkanı Özcan Çetin ise şikayetin veliden değil bir okul müdüründen geldiğini, olayın danışıklı dövüş olduğunu ileri sürdü. Yunus Emre, Kaygusuz Abdal gibi kitapların da yasaklandığı süreçten geçildiğini kaydeden Çetin, bunun iktidarın gerici zihniyetinden kaynaklandığını ileri sürdü.
 
 ’Fareler ve İnsanlar’ adlı kitabın bazı sayfalarını sakıncalı bulan komisyonda yer alan kişilerin, Milli Eğitim’deki kadrolaşma içinde de yer aldığını iddia etti.
 
 ’EVRİM TEORİSİ’ ANLATAN ÖĞRETMENE SORUŞTURMA
 
 Özcan Çetin, İzmir Milli Eğitim Müdürlüğü’nce yeni bir soruşturma daha açıldığını açıkladı. Buca Ümit Başaran İlköğretim Okulu’nda bir Fen Bilgisi öğretmenin 31 Ekim’de öğrencilerine müfredatta yer alan ’Mutasyon ve Evrim’ konusunu anlattığı için yapılan şikayet üzerine soruşturma açıldığını söyledi. Darwin’in evrim teorisinin anlatıldığı, öğrencilerle diyalogların yaşandığı iyi bir dersin ardından, isimsiz bir dilekçeyle ’Dini inancımızla dalga geçiliyor’ şikayeti yapıldığını belirten Çetin, Milli Eğitim Müdürlüğü müfettişlerinin öğretmenin savunmasını aldığını öne sürdü.
 
 Utku BOLULU/İZMİR, (DHA)