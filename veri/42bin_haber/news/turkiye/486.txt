Sivil Baba!
İstanbul Emniyeti'nin yılbaşı önlemleri kapsamında, belediye temizlik işçisi, simitçi, ayakkabı boyacısı, kestaneci ve Noel Baba kılığında görev yapacak polisler olacak 
 İstanbul Emniyet Müdürlüğü, yılbaşı gecesi taciz, kapkaç, hırsızlık gibi suçlarla mücadele için 5 bin polis görevlendirdi. 640’ı güven timlerinden oluşan polislerin 2 bin 500’ü Taksim ve Nişantaşı’nda görev yapacak. 
 
 Cuma gecesinden başlayacak önlemler ile ilgili Güven Timleri Şube Müdürü Dursun Güneş’in de katılımı ile Taksim Meydanı’nda bir canlandırma yapıldı. Önlemler kapsamında, belediye temizlik işçisi, simitçi, ayakkabı boyacısı, kestaneci ve Noel Baba kılığında görev yapacak polisler olacak.
 
 KAPKAÇÇI KISKIVRAK 
 
 Taksim Gezi Parkı’nda Güven Timleri Şube Müdürlüğü ekipleri aldıkları önlemleri yaptıkları canlandırma ile habercilere gösterdi. Canlandırmada, piyango bileti almak isteyen iki kadın, arkadan gelen bir kişi tarafından kapkaça uğruyor. Bu sırada noel baba, simitçi, biletçi ve temizlik işçisi kılığındaki güven timleri kapkaççıyı suçüstü yakalayarak yere yatırıyor ve çanta sahibine teslim ediliyor.
 
 İstanbul Emniyet Müdürlüğü Güven Timleri Şube Müdürü Dursun Güneş, yılbaşı gecesi için alınan önlemlerle ilgili verdiği bilgide, "Cuma gecesi itibariyle başlanacak önlemlerin detayları şöyle:
 
 KAMERALAR HD
 
 Taksim ve Nişantaşı başta olmak üzere Beşiktaş, Bakırköy, Bağdat Caddesi gibi eğlence merkezlerinin yoğun olduğu yerlerde 5 bin polis görev yapacak. 5 bin polisin 2 bin 500’ü Taksim ve Nişantaşı’nda görev yapacak. Bunların iki bin tanesi Taksim, 500’ü Nişantaşı çevresinde görev alacak. Yine bu rakamın 640’ını güven timleri oluşturacak. Güven timleri simitçi, kestaneci, Noel baba, ayakkabı boyacısı gibi farklı kılıklarda belirli noktalarda olacak. Ayrıca Taksim ve İstiklal Caddesi 100 adet kamerayla izlenecek. HD görüntü kalitesine sahip kameraların 30’u seyyar olacak."
 
 Güven Timleri Şube Müdürü Dursun Güneş, her geçen yıla oranla özellikle taciz, kapkaç gibi suçlarda, alınan bu tedbirler sayesinde önemli bir düşüş yaşandığını belirterek "Amacımız bundan önceki yıllarda olduğu gibi yine bu sene de İstanbul halkının 2013 yılına huzurlu bir şekilde girmesi için çaba sarf etmektir" dedi.
 
 Mustafa ÖZDABAK/İSTANBUL,(DHA)