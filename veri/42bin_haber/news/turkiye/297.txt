20 yıl sonra tapularına kavuştular
Kahramanmaraş'ın Erkenez Mahallesi'ne 20 yıl önce yerleşen 510 aileye düzenlenen törenle tapuları verildi 
 Kahramanmaraş’ın Erkenez Mahallesi’ne 20 yıl önce yerleşen 510 aileye, düzenlenen törenle tapuları verildi. Belediye Başkanı Mustafa Poyraz, Erkenez Mahallesi’nde düzenlenen tapu dağıtım töreninde yaptığı konuşmada, verdikleri sözü yerine getirmenin mutluluğunu yaşadıklarını söyledi. 
 "10 yıl önce bir söz verdik" diyen Poyraz, "Ayağınızı çamura bastırmayacağız’ demiştik. Sözümüzü tuttuk. Erkenez Mahallesi eskiden çamur içerisinde yüzen bir mahalleydi. Gerek muhtar arkadaşımızın gayretli çalışmaları gerekse sizlerin gayretleri ile mahallemiz çamurdan kurtuldu. Daha sonra imar ve ıslah çalışmasını tamamladık ve tapu dağıtımı için burada toplandık" diye konuştu. 
 Başkan Poyraz, mahallelere altyapı hizmetlerinin yanı sıra kütüphane, taziyeevi ve kültür hizmetlerinin de devam ettiği ifade etti. Mahalle Muhtarı Yılmaz Şahan ise Başkan Poyraz’a teşekkür etti. Konuşmaların ardından 20 yıldır aldıkları geçici izinle yaptıkları evlerde oturan 510 aileye tapuları verildi. 
 Öte yandan Belediye Başkanı Poyraz, gazetecilerin Almanya’nın Patriot hava savunma sistemlerinin Kahramanmaraş yakınlarında konuşlandırılacağı yönündeki haberlere ilişkin sorusunu da cevaplandırdı. Konuyla ilgili Hükümet’ten bir açıklama yapılmadığını anımsatan Poyraz, "Açıklaması yapılmayan bir konu hakkında bir şey söylememiz doğru olmaz. Gönül ister ki en yakınımızdaki Suriye’deki bu olaylar bir an önce bitsin. Her şeyin başı huzur. Huzur ortamı olmayınca bu tip şeyler gündeme geliyor" şeklinde konuştu.
 
 AA