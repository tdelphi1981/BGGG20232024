Belediye 360 öğrenciyle kayak kulübü kurdu
Erzurum merkez Yakutiye Belediyesi, okullarında başarılı olan 360 öğrenciyle kayak kulübü kurdu 
 6- 11 yaş grubu öğrenciler, Palandöken Kayak Merkezi’ndeki Palan Otel’in pistinde 13 kayak öğretmeni tarafından eğitiliyor. Yakutiye’deki 70 okuldan yöneticilerin seçtiği 5’er öğrenci ile Yakutiye kayak takımını kurduklarına dikkati çeken Belediye Başkanı Ali Korkut, "Kursa aldığımız öğrenciler geleceğin milli kayakçıları olacak. 
 Yakutiye olarak hep ilkleri yapan bir belediye olduk. Bu bir rekordur. Okullarında başarılı 360 öğrencinin kayak malzemesinden, ulaşım ve yiyeceğine kadar her şeyi belediye bütçesinden karşılıyoruz. 
 Amacımız geleceğimiz olan çocukları spora teşvik etmek ve kış sporları merkezi haline gelen Erzurum’da kayak yapmasını bilmeyen çocuk bırakmamak. Kent merkezine 10 dakika uzaklıkta olan Palandöken’i maalesef görmeyen çocuklar var. Bu yıl 360 olan öğrenci sayısını önümüzdeki yıllarda 500’e çıkaracağız. Bu sayı her yıl artacak" diye konuştu. 
 'Kayak yapma imkanı bulamazdım'  
 Hafta sonları saat 09.00’dan 16.00’a kadar kayak öğretmenleri tarafından eğitilen öğrencilere pistte yakılan barbeküde köfte, sucuk ve ayran ikram ediliyor. Öğrenciler, çalışmaları görmek için gelen Ali Korkut’a ’En büyük başkan bizim başkan’ diye tezahürat yaptı. Hayatında ilk kez Palandöken’e çıkma fırsatı bulduğunu söyleyen öğrencilerden Mehmet Mutlu, "Belediyenin böyle bir projesi olmasaydı belki dağa çıkardım ama hayatta kayak yapma imkanı bulamazdım. Çok teşekkür ediyorum" dedi. 
 DHA