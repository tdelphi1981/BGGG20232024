Göztepe Camii'ne yeni yer
7 yıl önce yapımı durdurulan ve İstanbul Büyükşehir Belediyesi'nce devam kararı alınan Göztepe Camii tartışmaları sürüyor. İstanbul Bld. Bşk. Kadir Topbaş, Kadıköy Belediyesi'nin önerisiyle, caminin Göztepe Parkı'na yakın başka bir yerde yapılabileceğini söyledi. 
İstanbul Büyükşehir Belediye Başkanı Kadir Topbaş, Kadıköy Belediye Başkanı Selami Öztürk'ün, cami yapılması için Göztepe Parkı'na yakın başka bir yerden bahsettiğini ifade ederek, "Onun hazırlıkları yapılıyor ve konu, Büyükşehir Meclisi'ne aktarılacak. Hem İstanbul'da hem de Türkiye'de gerginlik ortamı oluşmasını asla istemiyoruz. Amaç cami yapmaksa başka bir yerde de yapılabilir ve olabilir" dedi.

İstanbul Büyükşehir Belediye Başkanı Kadir Topbaş, Bulgaristan Kalkınma ve Bayındırlık Bakanı Liyana Pavlonia ile belediyenin Saraçhane'deki binasında görüştü.

Topbaş, görüşmenin ardından gazetecilerin Kadıköy Göztepe'de 7 yıl önce mahkeme kararıyla yapımı durdurulan cami projesinin İstanbul Büyükşehir Belediye Meclisi'nde oy çokluğuyla kabul edilmesine ilişkin sorularını yanıtladı. Göztepe Parkı'na cami yapılması kararına ilişkin hukuki süreç hakkında bilgi veren Topbaş, bölgenin, dün alınan kararla tekrar dini tesis alanına alındığını vurguladı.

Göztepe Parkı kenarında değil yakınında da olabilir

Danıştay'ın gerekçeli kararında, bölgede camiye ihtiyaç bulunduğu, bu ihtiyacın yerine getirilmesi gerektiği yönünde ifadeler olduğuna dikkati çeken Topbaş, Kadıköy Belediye Başkanı Selami Öztürk ile yaptıkları görüşmelerde, bu projenin, gerginlik ortamı yaratmaması ve maksat bir ihtiyacı karşılamaksa caminin Göztepe Parkı'nın bir kenarında olması yerine yakın bir çevrede de
olabileceği konusunda anlaştıklarını anlattı.

Topbaş, "Başkan Selami Öztürk de bize cami için başka bir yeri önerebileceğini söyledi. Kendisiyle bugün de tekrar görüştüm. Oraya yakın bir noktada cami olabilecek bir yerin olduğundan bahsetti. Onun hazırlıkları yapılıyor ve konu, Büyükşehir Meclisi'ne aktarılacak" dedi.
Meclisin teklif edilen yeri uygun görmesi halinde caminin oraya yapılacağını anlatan Topbaş, "Böylece gerginlik ve sıkıntı alanı oluşmaz diye düşünüyorum. Hem İstanbul'da hem de Türkiye'de gerginlik ortamı oluşmasını asla istemiyoruz. Amaç cami yapmaksa başka bir yerde de yapılabilir ve olabilir. Sıkıntı olmasını arzu etmediğimizi de özellikle ifade etmek isterim" diye konuştu.