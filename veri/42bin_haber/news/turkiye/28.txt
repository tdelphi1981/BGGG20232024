Şehitler memleketlerine uğurlandı
Siirt'in Pervari ilçesi kırsalında askeri helikopterin düşmesi sonucu şehit olan 17 askerin cenazeleri Diyarbakır'dan memleketlerine uğurlandı 
 Diyarbakır Havaalanı’ndaki törene Başbakan Recep Tayyip Erdoğan, Genelkurmay Başkanı Orgeneral Necdet Özel, CHP Genel Başkanı Kemal Kılıçdaroğlu, Başbakan Yardımcısı Beşir Atalay, Gıda Tarım ve Hayvancılık Bakanı Mehdi Eker, İçişleri Bakanı İdris Naim Şahin, Milli Savunma Bakanı İsmet Yılmaz ve kuvvet komutanları katıldı.
 
 Siirt’ten askeri uçakla Diyarbakır Havaalanı’na getirilen ve buradan da  Diyarbakır Asker ve Devlet hastanelerine alınan şehit cenazeleri, otopsilerinin tamamlanmasının ardından ambulanslarla Diyarbakır Havaalanı’na getirildi. 
 
 ERDOĞAN'IN DA GÖZLERİ DOLDU 
 
 Şehitlerin cenazeleri silah arkadaşlarının omuzlarında tören alanına getirilip, burada hazırlanan katafalklara konuldu. Cenazalerin taşınması sırasında şehit yakınları gözyaşları akıtırken, Başbakan Recep Tayyip Erdoğan'ın duygusal anlar yaşadığı ve gözlerinin dolduğu görüldü.
 
 Şehitlerin özgeçmişlerinin okunduğu törende daha sonra dualar edildi. Yaklaşık 1 saat süren törenin ardından şehitlerin Türk bayraklarına sarılı tabutları Türk Hava Kuvvetleri Komutanlığı'na ait 5 ayrı Casa tipi uçağa konulup, toprağa verilmek üzere memleketlerine götürüldü.
 
 Bu sırada törende bulunan aralarında şehit yakınlarının bulunduğu bir grup, "Şehitler ölmez, vatan bölünmez" sloganlar attı. Slogan atan grup içinde bulunanların bir kısmının da , "Çözün artık bu işleri" diye bağırdığı duyuldu.
 
 NASIL OLMUŞTU? 
 
 Siirt 3'üncü Komando Tugay Komutanlığı'ndan dün eylem hazırlığındaki PKK'lıları etkisiz hale getirmek için operasyona giden Sikorsky S-70 tipi helikopterler dün saban Pervari İlçesi'nin Doğanca Beldesi Hasantepe Mevkii'nde düşmüştü. Helikopterde bulunan 14'ü "Dadaşlar' adlı jandarma özel harekat timi ile 3 mürettabat olmak üzere 17 asker şehit olmuştu.
  