Polis memurunu 50 m sürükledi
 
 Olay, Adnan Menderes Bulvarı Kıbrıs Caddesi Kavşağı’nda bugün saat 18.00 sıralarında meydana geldi. Kavşakta kontrol yapan trafik polisleri, Ayhan Bayrak’ın kullandığı 09 KP 676 plakalı otomobilden şüphelenerek durdurmak istedi. 
 
 Polislerin ’Dur’ ihtarına uymayan sürücü Bayrak, Güzelhisar Mahallesi istikametine doğru kaçmaya başladı. İş çıkış saati nedeniyle yoğun olan trafikte kaçamayacağını anlayan Bayrak geri vitese takarak ana caddeye çıkmayı denerken, polis memuru Özkan Öztürk, kendisini durdurmak istedi. 
 
 Otomobilin kapısını açmaya çalışan trafik polisini yaklaşık 50 metre sürükleyen Bayrak, daha fazla kaçamayarak durmak zorunda kaldı. Ehliyetsiz olduğu öğrenilen sürücü Bayrak, bölgeye sevk edilen destek ekiplerin de yardımıyla gözaltına alındı.
 
 Polis memuru Öztürk’ün kolundan yaralandığı ve telsizinin de zarar gördüğü bildirildi. Polis memuru Öztürk, Aydın Devlet Hastanesi’nde ayakta tedavi edildi. Olayla ilgili başlatılan soruşturma sürüyor.
 
 DHA