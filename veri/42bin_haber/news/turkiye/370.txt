Tecavüzden yargılanan 3 ere 24 yıl hapis istemi
Gasp, hırsızlık suçlarından Erzurum Karskapı 1'nci sınıf Askeri Cezaevi'nde tutuklu bulunan 3 erin, aynı koğuşta kalan er U.S.'ye tecavüz ettikleri iddiasıyla 24'er yıl hapis istemiyle yargılanmasına başlandı. Erzurum 1'inci Ağır Ceza Mahkemesi'nde hakim karşısına çıkan tutuklu askerler, suçlamaları kabul etmeyerek, "U S.'nin erkeklere eğilimi vardı. Koğuşta kalanlara masaj yapıyordu" diye kendilerini savundu 
 Dava konusu olay 10 Ağustos 2012 günü 9’uncu Kolordu Komutanlığı’na bağlı Karskapı Birinci Sınıf Askeri Cezaevi’nde meydana geldi. İddiaya göre başka suçlardan cezaevinde kalan Nevşehirli 21 yaşındaki E.D., İstanbullu 22yaşındaki U. S.’yi yatağına çağırdı. Yine iddiaya göre, E.D. ile beraber Nevşehirli 21 yaşlarındaki F.K. ve Kırklarelili V.V. sırayla U.S.’ye tecavüz etti. Kimseye anlatmaması için tehdit edilen U.S., ertesi sabah yaşananları cezaevindeki komutana anlattı. Bunun üzerine askeri mahkemeye çıkarılan E.D., F.K. ve V.V. 15 Ağustos günü tutuklandı. Daha sonra dosya, görevsizlik kararıyla Erzurum Cumhuriyet Başsavcılığı’na gönderildi. 
 OLAYI ANLATTI 
 Daha önce koğuşta yaşadıkları kavga nedeniyle 3 sanığın da kendisini baskı altına aldıklarını belirten mağdur U.S., savcılıktaki ifadesinde şunları anlattı: 
 "Olay günü saat 22.00- 22.30 civarında koğuştaki herkesin uykuya çekildiği sırada E.D. beni yatağına çağırdı. Bende korktuğumdan yanına gittim. Aynı koğuşta kaldığımız A. isimli arkadaştan bahsederek, ’Bizde aynı şeyi yapacağız. Sesini çıkarmayacaksın. İtiraz edersen, bağırırsan, bütün koğuşu kaldırırım, aynı şeyi yaptırırım. V. ve F. deli gibi bekliyorlar. Onları da kaldırırım çok pis yaparlar. Sesini çıkarmayacaksın. Kimseye söylemeyeceksin. Söylersen seni öldürürüm’ diye tehdit etti. Üzerime atlayıp uzanmamı söyleyerek eşofmanımı çıkarmaya çalıştı. Ben direnmeye çalıştım ama yanımıza gelen V. ve F. direncimi kırarak kıyafetlerimi zorla çıkardılar. ’İmdat’ diye bağırdım, ancak kimse yardıma gelmedi. Beni soyduktan sonra V. ile F. yatağa yatırdı kol ve bacaklarımı tuttu. E. alt kıyafetlerini çıkararak arkadan cinsel organıyla girmeye çalıştı. 15 dakika sonra kalçalarıma boşaldı. Sesimi çıkarmamam için diğerleri de ağzımı tuttu. Sonra F. tecavüz etti. Bu sefer de E. ve V. beni tuttu. F.’nin boşalmasından sonra V. tecavüz etmeye çalıştı giremeyince sürtünme yoluyla boşaldı. Tecavüzden sonra bana sigara yaktılar, birlikte sigara içtik. Ertesi sabah tuvalette makatımdan kan gelmesi üzerine cezaevinde görev yapan rütbelilere durumu bildirdim." 
 ’İFTİRA ATIYOR’ DEDİLER 
 ’Nitelikli cinsel istismar’ suçundan haklarında 10.5 yıldan 24 yıla kadar hapis cezası istenen tutuklu erler E.D., F.K., V.V. Erzurum 1’inci Ağır Ceza Mahkemesi’nde bugün yapılan duruşmaya katıldı. Suçlamayı kabul etmeyen E.D., er U.S. ile birlikte 10 ay askeri cezaevinde aynı koğuşta kaldıklarını söyledi. Kendisiyle daha önce koğuşta kavga ettikleri için iftira attığını söyleyen E.D., "Kendisinin erkeklere ilgisi vardı. Bize erkeklerle ilişkiye girdiğini anlatıyordu" dedi. 
 Tecavüz iddiasını kabul etmeyen V.V. ise U. S.’nin daha önce kendisine arkadaşıyla bir kıza tecavüz ettiklerini anlattığını ileri sürdü. Koğuşta U.S.’nin soyunarak masaj yapma teklifinde bulunduğunu iddia eden V.V., bu nedenle kendisinin de tahrik olduğunu anlattı. Diğer sanık F.K. da, husumetten dolayı böyle bir iftiraya uğradığını savundu. 
 SANIK AVUKATI: KENDİSİ İSTEMİŞ 
 Sanık avukatlarından Altay Onursal, U.S.’nin koğuşta kalan arkadaşlarının cinsel organına dokunduğunu öne sürerek, "Koğuşta arkadaşlarına ’size masaj yapayım mı?’ diyor, üzerlerine atlıyormuş. Cinsel eğilimi farklı. Müvekkilerim, erkekle ilişkiye girmeyi kendilerine yediremedikleri için kabul etmiyor. Mağdur, eğilimi nedeniyle kendi rızasıyla ilişkiye girmiştir" diye konuştu. 
 Mahkeme sanıkların tutukluluk hallerinin devamına karar vererek duruşmayı erteledi. 
 Hümeyra PARDELİ, DHA