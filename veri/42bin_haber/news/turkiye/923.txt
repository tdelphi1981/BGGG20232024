Ünal Aysal: Kabullenemiyorum
 
 Galatasaray Kulübü Başkanı Ünal Aysal, Posta Gazetesesi Yazarı ve Kanal D Haber Grup Başkanı Mehmet Ali Birand'ın ölümüyle ilgili yaptığı açıklamada, "Mehmet Ali'yi kaybetmeyi kabullenemiyorum. Hepimiz için beklenmedik bir kayıp oldu" dedi.
 
 Kanal D Haber Bülteni'ne telefonla bağlanarak duygularını aktaran Aysal, Mehmet Ali Birand'ı uzun yıllardır tanıdığını belirterek, şunları söyledi:
 "Hepimizin başı sağ olsun. Mehmet Ali'yi ben ilk mektepten beri tanıyorum. Ondan sonra bir müddet de Brüksel'de beraber olduk. Ondan sonra İstanbul'da berberliğimiz devam etti. Beraber çok sık tatile gittik, ailece de büyük yakınlığımız vardı.
 
 Bu akşam Mehmet Ali'yi kaybetmeyi doğrusu kabullenemiyorum. Çünkü her yönüyle çok güçlü, hayata bire bir bağlı ve yalnız hayatı değil, hayata bağlı olan her şeyi seven bir insandı. Hepimiz için beklenmedik bir kayıp oldu. Bütün dostlarına, hatta bütün Türkiye vatandaşlarına başsağlığı diliyorum. Mehmet Ali yalnızca Türkiye'de değil yurt dışında da tanınmış bir basın mensubuydu. Gerçekten yeri doldurulmaz bir kayıp"
 
 Birand'ın, okul yıllarında da çok hareketli ve hayata her yönden bağlı olduğunu vurgulayan Başkan Aysal, sözlerini şöyle tamamladı:
 
 "Okulda da çok hareketliydi. Çok genç yaşında bacağından bir sorun yaşayıp ameliyat olmuştu. Buna rağmen topun peşinden koşardı. Büyün spor dallarına girip çıkmaya çalışırdı. Hayata her yönüyle bağlı bir insandı. Galatasaray'a da gönülden bağlıydı. Doğrusunu isterseniz benim seneler sonra Galatasaray'a dönüp, bugün bu hizmeti vermek için karar aşamasına geldiğimde Mehmet Ali'nin çok büyük katkısı olmuştur. Maçların hemen hemen hepsine beraber gidiyorduk. Benim gitmediğim maçlara dahi giderdi. Galatasaray Sportif AŞ'nin Yönetim Kurulu Üyesi pozisyonunu da son gününe kadar da muhafaza etti." 
 
 DHA