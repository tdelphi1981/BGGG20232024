Suriyeli muhaliflerden CHP'ye ziyaret
Suriye Ulusal Konseyi (SUK) Başkanı ve Suriye Muhalif ve Devrimci Güçler Ulusal Koalisyonu (SMDK) Başkan Yardımcısı George Sabra, "Biz 20 ay önce Türkiye hükümetinin ve devletinin dost olduğunu biliyorduk, gördük. Şimdi de muhalefetin ne kadar dost olduğuna tanık olduk" dedi. Sabra, beraberindeki heyetle CHP genel merkezinde Genel Başkan Yardımcıları Faruk Loğoğlu ve Nihat Matkap ile görüştü.

Çıkışta gazetecilere açıklamalarda bulunan Sabra, görüşmeyi "çok büyük bir buluşma" olarak değerlendirdi. İki taraf için de çok yararlı bir görüşme olduğunu belirten Sabra, şunları söyledi:

"CHP'nin görüşünü almak bizim için çok önemli. Başka muhalefet partileri de öyle. Türkiye, Suriyeliler'e kucak açtı. Bize yardım etti. Biz 20 ay önce Türkiye hükümetinin ve devletinin dost olduğunu biliyorduk, gördük. Şimdi de muhalefetin ne kadar dost olduğuna tanık olduk. CHP'den de Suriye rejiminin bir dikta rejimi olduğunu duymaktan çok mutlu olduk" dedi. 

Sabra, Suriye'deki rejimin kötü yüzünü tüm Türk halkının bilmesinden de mutluluk duyduklarını dile getirdi.

Sabra, "Görüşmede, ilerleyen aşamalarda da Suriye ve Türkiye çıkarları için neler yapabileceğimizi konuştuk. Bunun devam etmesi için karar aldık" dedi. 

Geçici hükümetle ilgili bir soru üzerine Sabra, bütün taraflarla görüşme içerisinde olduklarını ve 2-3 hafta içerisinde böyle bir girişimin olabileceğini kaydetti.

Sabra, başka bir soru üzerine ise muhalif gruplar arasında bir itilafın olmadığını, hepsinin birlikte hareket ettiğini söyledi.

Suriye'deki rejimi bir "katliam rejimi" olarak niteleyen Sabra, bir soru üzerine de CHP Genel Başkanı Kemal Kılıçdaroğlu ile görüşmediklerini aktardı. Sabra, diğer muhalefet partileriyle de görüşeceklerini bildirdi. Sabra, "CHP'den istediğiniz tam desteği görebildiniz mi?" yönündeki bir soruya da "Çok anlayışlı bir görüşme oldu. Bizim durumumuzu anlayışla karşıladılar. İlerleyen süreçte de bu diyaloğu sürdürme kararı aldık" dedi.

Rusya'nın tutumunun hatırlatılması üzerine ise Sabra, Rusya'nın da Esad rejiminin gideceğine inanmaya başladığını ve tutumunu değiştirdiğini aktardı. 

"Başbakan Erdoğan, CHP'yi Esed yanlısı olmakla suçluyor. Bugün yaptığınız görüşme çerçevesinde siz bu eleştiriyi doğru buluyor musunuz?" sorusu üzerine de Sabra, "CHP büyük bir parti ve demokrasiden yana. Suriye'de medeni bir devlet olmasından yana. Ama bazı kuşkuları vardı. Biz de o kuşkular için tüm sorulara yanıt verdik" dedi.

Görüşmede, CHP'nin Beşşar Esad ve yönetimi için "dikta rejimi" ifadesini kullanıp kullanmadığının sorulması üzerine Sabra, "Evet söylediler. Şu anda Suriye'de dikta bir rejim olduğunu, insanların öldürdüğünü vurguladılar. Tabii ona da hiç taraftar olmayacaklarını söylediler. CHP hiç bir zaman bir dikta rejiminin yanında olmadığını, katliamları da kabul etmediğini vurguladı" ifadelerini kullandı.