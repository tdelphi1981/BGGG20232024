Yılbaşı öncesi öldüren votkaya polis freni
İzmir'de, yılbaşı öncesi bir imalathaneye yapılan baskında, 4 bin 430 şişe sahte içki, 258 litre şişelenmemiş sahte içki ve üretimde kullanılan malzemeler ele geçirildi 
 İzmir Emniyeti Kaçakçılık ve Organize Suçlarla Mücadele Şube Müdürlüğü Mali Büro Amirliği ekipleri, yılbaşı öncesi, piyasaya sürülmek istenen sahte içkilere yönelik geniş çaplı çalışma başlattı. Çalışmalar kapsamında, Altındağ Semti’ndeki MTK Çarşısı’ndaki, 3 ay önce kiralanan bir işyerinde sahte içki üretimi yapıldığı belirlendi. 
 Operasyon için düğmeye basan ekipler, imalathaneye çevrilen işyerine yaptığı baskında, 4 bin 430 şişe sahte içki, 258 litre şişelenmemiş sahte içki, 2 bin 500 şişe kapağı, 3 bin 150 etiket, 1 alkolmetre, 220 litrelik tank, 2 kapak basma makinesi ele geçirdi. Operasyonda, sahte içki üretimi ve ticareti yaptıkları belirlenen H.Ç., M.K.K. ve E.Ç. gözaltına alındı. İşlemlerinin ardından adliyeye sevk edilen şüphelilerden M.K.K. tutuklanırken, diğer ikisi serbest bırakıldı. 
 OLASI ÖLÜMLERİN ÖNÜNE GEÇİLDİ 
 Operasyon kapsamında ele geçirilen içkilerde yapılan araştırma, ilginç bir gerçeği de ortaya çıkardı. İmalathanede, özellikle viski, votka ve şarap imal edildiği belirlendi. 
 Votkaların, 2011 yılı Mayıs ayında Muğla’nın Bodrum İlçesi’nde, 5 Rus rehberin ölümüne neden olanlarla aynı marka olduğu anlaşıldı. Emniyet yetkilileri, şüphelilerin, daha önceden ürettikleri sahte içkileri piyasaya sürmüş olabileceklerinin değerlendirildiğini belirterek, vatandaşlara dikkatli olmaları yönünde uyarıda bulundu. 
 DHA