'Şu anda durumu kritik'
 
 Kanal D Haber Koordinatörü Süleyman Sarılar, Amerikan Hastanesi önünde gazetecilere yaptığı açıklamada Birand’ın hastaneye hastaneye rutin, her zaman olabilen bir stent değişimi için geldiğini ifade ederek daha önce safra kesesindeki akışkanlığı sağlamak için bir stent takıldığını, bunun kolay bir ameliyat olduğunu kaydetti. 
 Birand’ın dün de aynı operasyon için hastaneye yattığını bildiren Sarılar, şu bilgileri verdi: "Yine stent, çok kolay bir ameliyatla kısa sürede değiştirildi; fakat o anda kalbinde bir komplikasyon meydana geldi. Dolayısıyla ameliyathaneden hemen yoğun bakıma alındı. Şu anda yoğun bakımda devam ediyor tedavisi. Başhekim Ömür Bey’in söylediği ile ifade ediyorum, şu anda beyin ölümü söz konusu bile değil, tedavisi devam ediyor ama durumu kritik. Ailesi yanında, yoğun bakımda. Ben de girdim çıktım. Makinelere bağlı olarak yoğun bakımda tutuluyor. Aile, herkesin duasına ihtiyacı olduğunu söyledi. Gerçekten herkesin duasına ihtiyacımız var. O bizim meslek büyüğümüz. İnşallah aramıza dönecek, inşallah iyi haberini alacağız."  
 'ENFEKSİYONU KARIŞTIRMAYIN'
  
 Gazetecilerin, "Enfeksiyon mu var?" sorusu üzerine, Sarılar şunları söyledi: "Enfeksiyonu karıştırmayın. Çünkü bu stentten dolayı zaman zaman enfeksiyon oluyordu. Zamanı gelince enfeksiyondan dolayı değiştiriyorlardı. Enfeksiyon orada tespit edilmişti. Zaten onu kurutmadan stenti takmıyorlar. Yani stentle ilgili bir ameliyat için gelmişti. Çok basit 20-25 dakika süren bir ameliyattı ve o ameliyatlardan, o stent değişimlerinden sonra gelip bülten sundu daha önce."  
 Süleyman Sarılar, bir soru üzerine de doktorların, Birand’ın rahatsızlığının stentle ilgisi olmadığını belirttiklerini anlatarak "Teknik açıklamayı doktorlar yapacak. Bize ’Stent değişimiyle kalbinde meydana gelen komplikasyonun doğrudan bir bağlantısı yok’ dediler" ifadelerini kullandı. 
 Bilgi kirliliğine ilişkin sorular üzerine de Sarılar, bilgi kirliliğinin nereden kaynaklandığını bilmediğini ifade etti. Sarılar "Sabah biz de haberleri internet sitelerinden okuduk. Ne hastanenin ne de her dakika bilgi aldığımız Kanal D’nin böyle bir açıklaması var" dedi.