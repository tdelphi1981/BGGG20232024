Cizre'de olaylı gece!
Şırnak'ın Cizre ilçesinde dün gece izinsiz gösteri yapan grupla polis arasında olay çıktı. Fransa'nın başkenti Paris'teki Kürdistan Enformasyon Merkezi'nde 9 Ocak günü öldürülen PKK kurucularından Sakine Cansız ile Kürdistan Ulusal Kongresi Temsilcisi Fidan Doğan, örgütün Gençlik Hareketi üyesi Leyla Şaylemez'in yanı sıra bu ay içinde Hakkari'nin Çukurca ve Mardin'in Nusaybin ilçelerindeki çatışmalarda ölen PKK'lıları anacaklarını söyleyen bir grup, Cizre'de gösteri yapmaya başladı.

Saat 20.00 sıralarında İdil Yolu'nda barikat kuran yüzlerini maskeyle kapatan göstericiler, araç geçişini engelledi, PKK ve Abdullah Öcalan lehine slogan attı.

Göstericiler, molotof kokteyli, havai fişek, ses bombaları ve taşlarla polis panzerlerine saldırdı.

Panzerler göstericilere tazyikli su sıkarken, sevk edilen özel harekat timleri gaz bombası kullandıktan sonra otomatik silahlarla havaya ateş etti.

Gaz bombasından etkilenerek ara sokaklara kaçan göstericiler kısa süre sonra yeniden toplanarak polislere saldırdı.

Göstericilerle polisler arasındaki kovalamaca ara sokaklarda gece yarısına kadar devam etti.