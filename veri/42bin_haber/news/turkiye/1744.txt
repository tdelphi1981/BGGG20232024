"Gayri resmi bildirilen isimlere itiraz"
BDP'li Demir Çelik, "BDP'nin, İmralı heyeti için gayri resmi bildirdiği isimlere Başbakan ve bazı kurumların itirazı olacak ki bu resmiyete dönüşmedi" dedi. BDP Muş Milletvekili Demir Çelik, düzenlediği basın toplantısında, belediyelerin büyük sıkıntı içinde olduklarını, İller Bankası'ndan gelen payın personel parasını bile karşılamadığını söyledi.

Belediyelerin Maliye, SGK, TEDAŞ başta olmak üzere kurumlara olan borçlarının İller Bankası payından kesildiğini anımsatan Çelik, bütçeden belediyelere yüzde 6,5 pay ayrıldığını, krizde olan Yunanistan'da bile bu payın yüzde 26 olduğunu ifade etti.

Çelik, bazı BDP'li belediyelerin İller Bankası payları ve giderleriyle ilgili örnekler verdi.

KCK ana davasında 10 kişinin dün tahliye edilmesinin sevindirici olduğunu belirten Çelik, Terörle Mücadele Kanunu ve Türk Ceza Kanunu'nun bazı maddelerinin, evrensel hukuk uygulamalarına paralel olarak değiştirilmesi gerektiğini kaydetti.

Çelik, Meclis'in, sivil, özgürlükçü bir anayasayı ortaya koyma gibi bir sorumluluğu olduğunu dile getirdi.

"İletilmiştir diye düşünüyorum"

Gazetecilerin sorularını da yanıtlayan Çelik, İmralı görüşmelerinin barışa, diyaloğa evrilmesi için üzerlerine düşeni yapmaya hazır olduklarını söyledi.

BDP'nin İmralı'ya gidecek üç ismi gayri resmi olarak bildirdiğini anımsatan Çelik, "Başbakan ve bazı kurumların itiraz olacak ki bu resmiyete dönüşmedi" dedi.

Heyetin İmralı'ya bir an önce gitmesinin emek ve zaman kaybını önleyeceğini belirten Çelik, isimlerin Adalet Bakanlığı'na iletilip iletilmediğine ilişkin bir soruya, "İletilmiştir diye düşünüyorum" karşılığını verdi.

Çelik, heyetlerin İmralı'da nitelikli olarak görüşme yapmasına imkan verilmesi gerektiğini kaydetti.