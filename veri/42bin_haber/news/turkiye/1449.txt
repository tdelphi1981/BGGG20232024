Asker Pülümür'de iz peşinde
 
 Tunceli'nin Pülümür Vadisi Bilgili Bölgesi'nde dün yol kenarına döşenen uzaktan kumandalı bombayı etkisiz hale getirmeye çalışan güvenlik güçlerine ateş açtıktan sonra dağlık alana kaçan PKK'lıların etkisiz hale getirilmesi amacıyla başlatılan operasyon bugün de devam etti. Pülümür Vadisi içindeki alanı didik didik arayan askerler PKK'lıların bir çok farklı noktaya mayın ve bombalı tuzaklar kurduğu yönündeki istihbarat üzerine, Tunceli-Erzincan karayoluda sık sık mayın araması yaptı.
 
 Dokuz Kaya Vadisi'nin iç kesimlerinde dün akşam saatlerine kadar aralıklar ile PKK'lı gruplar ile çatışan güvenlik güçleri, bugün vadinin iç kesimlerine inerek arama-tarama faaliyeti yaptı. Birçok PKK sığınağı bulan askerler, bu sığınaklar içinde yüzlerce kilo yaşam ve gıda malzemesini bularak imha etti. PKK sığınakları civarında tespit edilen birçok bombalı tuzak imha edilirken, sarp kayalık alanlara kaçarak gizlenen PKK'lıların yakalanması için başlatılan operasyonlar ise halen devam ediyor.
 
 Operasyonların gerçekleştiği bölgenin çok sarp olması ve rakımın yer yer 2 bin 500 metreyi aşması nedeniyle hava sıcaklığı eksi 25 dereceyi buluyor. Bölgedeki kar kalınlığı da bazı alanlarda 2.5 metreyi aştığı için zorlu doğa koşullarında görev yapan askerler, gece saatlerinde helikopterlerle alınarak birliklere getiriliyor. Pülümür Vadisi'ndeki operasyonlar daha çok iç kısımlardaki Dokuzkaya Bölgesi civarında yoğunlaşırken bu bölgenin giriş ve çıkışları, kontrol altında tutuluyor. Zırhlı araçlar da bölgeyi 24 saat gözetim altında tutuyor.
 
 Yetkililer, bölgede 30 kişilik iki ayrı PKK'lı grubunun bulunduğu ve sürekli sarp kayalıklı bölgelerde yer değiştirdiklerini belirtti. Operasyon bölgesinde kar kalınlığının çok fazla olması ve gece saatlerinde hava sıcaklılığının eksi 30 derecelere ulaşması nedeniyle operasyonların gece saatlerinde durduğu ve sabah erken saatlerinde ise devam ettiği belirtiliyor.
 
 Bu arada operasyonları yöneten 8'nci Kolordu Komutanı Korgeneral Orhan Akbaş, operasyona katılan askerlere moral vermek için onlarla birlikte bölgede kalıyor. Korgeneral Akbaş ile birlikte Tunceli Jandarma Bölge Komutanı Tümgeneral Murat Kırkaya ve 4'üncü Komando Tugay Komutanı Tuğgeneral Metin Akkaya da operasyon bölgesinde askerler ile birlikte kaldığı ve PKK'lıların takibini birlikte yerinde izliyor. 
 
 DHA