Tutuklu vekiller adına konuştular
BDP Grubu, Meclis Genel Kurulu'nda bugünü "Cezaevlerinde Tutuklu Bulunan Milletvekillerinin Yasama Faaliyeti Günü" ilan etti. Konuşmalar da tutuklu vekiller adına yapıldı. Grup Başkanvekili Pervin Buldan, Şırnak Milletvekili Selma Irmak adına kürsüye çıktı. Bütçe üzerine söz alan Pervin Buldan, Irmak'ın cezaevinden gönderdiği mektubu okudu. Irmak mektubunda, 2 yıl 8 aydır cezaevinde tutulduğunu ancak bunu gerektirecek bir suç işlemediğini, düşüncelerini ifade ettiği için cezaevine konulduğunu öne sürdü. Fiziken Meclis'te olmasa da ruhen Meclis'te olduğunu vurguladı.

BDP İstanbul Milletvekili Sabahat Tuncel de, Mardin Milletvekili Gülser Yıldırım'ın fotoğrafını koyarak kürsüye çıktı, onun adına konuştu. 

BDP'li Sırrı Süreyya Önder ise, Şanlıurfa Milletvekili İbrahim Ayhan adına konuştu.