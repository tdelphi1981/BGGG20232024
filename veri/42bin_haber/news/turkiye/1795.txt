Halkevleri üyelerine sert müdahele: 18 gözaltı
Halkevleri'nin 81. yıldönümü nedeniyle yürüyüş yapmak isteyen Halkevi üyelerine polis müdahele etti, 18 kişi gözaltına alındı. İzmit Belediye İş Hanı önünde toplanan yaklaşık 100 kişiden oluşan Halkevleri üyeleri 81. yıldönümü nedeniyle yürüyüş yapmak istedi.

Hürriyet Caddesi'ni ulaşıma kapatan polis ekipleri geniş güvenlik önlemi aldı.

Halkevleri üyelerinin yürüyüşünü engellemek isteyen polis eylemciler arasında arbede yaşandı. Aralarında Halkevi Saraybahçe Başkanı Mihrican Atalay'ın da bulunduğu 18 eylemci yaka paça gözaltına aldı.

Gözaltılar sırasında bazı vatandaşlar polise ıslık ve alkışla destek verdi. Bazı vatandaşlar ise gözaltına alınan Halkevi üyelerine tekme ve yumruk vurmaya çalıştı.

Polis bir yandan eylemcileri gözaltına alırken, diğer yandan ise vatandaşları sakinleştirmekte güçlük çekti.

Belediye İş Hanı önünde dağılan Halkevi grubu daha sonra tekrar Sabri Yalım Parkı'nda toplandı ve grup adına yapılan açıklamada yaşanan olaylar kınanarak, gözaltına alınan arkadaşlarının serbest bırakılması istendi.

Burada yapılan açıklamanın ardından eylemci grup alkışlar eşliğinde Kocaeli Halkevi'nin bulunduğu Belediye İş-Hanı'na yürüdü.