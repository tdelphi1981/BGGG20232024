Nemrut Dağı için keşif kararı
UNESCO tarafından dünya kültür mirasları arasına alınan Nemrut Dağı'nın Malatya tarafında kalan bölümünde, turizm planlamasına izin verilmesi işleminin mahkemeye taşınmasının ardından, Danıştay 6. Dairesi'nin keşif kararı verdiği bildirildi. Keşif öncesi, Adıyaman Belediye Meclisi'nde Başkan Necip Büyükaslan, Adıyaman Sivil Toplumu Destekleme Derneği, Kahta Belediye Başkanı Yusuf Turanlı ve diğer ilgililerin katılımıyla bilgilendirme toplantısı düzenlendi.

Başkan Büyükaslan, toplantıda yaptığı konuşmada, zaman zaman 2 kardeş il arasında Nemrut Dağı ile ilgili sorunlar çıktığını belirtti. Adıyaman'ın hakkını savunmanın kendilerinin görevi olduğunu anlatan Büyükaslan, şunları kaydetti:

''Davanın takipçisiyiz ve bu görevi yerine getirebilmek için yoğun bir şekilde çalışıyoruz. Ayrıca, Malatya Valiliği'nin Ankara'da düzenlediği 'Malatya Günleri' programında Ankara'nın cadde ve meydanlarında Nemrut ile ilgili asılan pankartlarda, Nemrut'un Adıyaman'ın değil de Malatya'nın gibi toplumda bir görüntü verilmeye çalışılmıştı. Bu durumun düzeltilmesi için Bölge İdare Mahkemesi'ne müracaat ettik ve bu pankartlar kaldırıldı.''

İl Kültür ve Turizm Müdürü Mustafa Ekinci de, Adıyaman için hayati öneme sahip olan böyle bir konuyla ilgili toplantıya turizmcilerin gelmemesinden dolayı üzüntü duyduğunu ifade etti.

Nemrut Dağı'nda turizm planlamasına ilişkin değerlendirmede bulunan Ekinci, şöyle konuştu: ''UNESCO, Nemrut'u Dünya Kültür Mirası olarak ilan etmiştir. Dolayısıyla Nemrut Dağı'nın doğu ve batı terasıyla birlikte değerlendirilmesi yanlış olur. Çünkü, UNESCO buradaki doğal peyzajı da buranın parçası olarak kabul etmiştir. Nemrut Dağı Milli Parkı peyzajında meydana gelebilecek bozulmalar, UNESCO nezdinde Nemrut Dağı'nın dünya kültür mirası olma konusunu tehlikeli bir duruma getirecektir. Onun için burası kesinlikle peyzajıyla birlikte ele alınmak zorunda.'' 

Davayı takip eden avukat Abdurrahman Tutdere de, pazartesi günü keşif için gerekli avansı yatıracaklarını ve keşfin de hafta içerisinde yapılmasının beklendiğini kaydetti.

Nemrut Dağı'nın Malatya tarafında otel yapılmasına izin verilmesinin ardından Adıyaman Belediye Başkanı Necip Büyükslan, Danıştay'a itiraz etmişti.