Doktora "neden beklettin" saldırısı
Adana'da mide rahatsızlığı şikayetiyle hastaneye giden bir kişi, doktorun kendisini randevu saatinde almadığı iddiasıyla oğluyla bir olup doktor ve hemşireyi darp etti. Darp sonucu doktorun omzu çıkarken, hemşirenin kafasında ve sırtında morluklar oluştu. Edinilen bilgiye göre olay, Özel Adana Hastanesi'nde meydana geldi. İddiaya göre, Münir Taşkın (51) midesinden rahatsız olduğu için oğlu Muhammet Taşkın (19) ile birlikte Özel Adana Hastanesi Gastroenteroloji Bölümü'ne başvurdu. Gastroenteroloji Uzmanı Dr. Burhan Özdil tarafından muayene edilen Taşkın'a, endeskopi yapılması için ertesi gün hastaneye aç olarak gelmesi gerektiği söylendi. 

Taşkın, ertesi gün hastaneye yine oğluyla birlikte geldi. Ancak doktorun dediği gibi aç değil tok geldi. Bu nedenle doktor, endoskopinin aç iken yapılabileceğini hatırlatarak öğleden sonra saat 15.00 gibi gelmesi gerektiğini söyledi. Hasta Münir Taşkın, öğleden sonra oğluyla birlikte saat 14.30'da yeniden geldi. Bu sırada doktor, acilde bir hastayla ilgilendiği için bir süre beklemesi gerektiği söylendi. 

Taşkın, saat 15.10 sularında içeri aldıktan sonra geç alındığı gerekçesiyle doktorla tartışınca doktor, hastayı odasından dışarı çıkarmak istedi. Bu nedenle aralarında arbede çıktı, yaşanan arbedede Taşkın, doktoru darp etti. Bu sırada Taşkın'ın oğlu Muhammet de sesleri duyarak içeri girip kavgaya dahil oldu. Hastane personelinin araya girmesiyle kavga yatıştırıldı. Ancak bir süre sonra baba-oğul tekrar içeri girerek bu kez doktoru ve hemşireyi makasla tehdit etti. İkinci olay da personelin araya girmesiyle önlendi. Ancak doktorun arbede sırasında sol omuzu yerinden çıkarken, olay anında bayılan hemşirenin de kafasında ve sırtında morluklar oluştu. Olaydan sonra hastaneye gelen polis baba-oğulu gözaltına aldı.

"Şiddet eğilimli hasta çok fazla, hemen saldırıyorlar"

Uğradığı saldırıyla ilgili konuşan Dr. Burhan Özdil, "Hasta mağdur olmasın aynı gün işlemini yapalım derken bu tür saldırılar her zaman olabiliyor. Nasıl olacak ne yapılacak bilmiyorum yetkililerin etkili bir çözüm bulması gerekiyor. Herkes risk alt herkes korku içinde hastaya bakıyor. Şiddet eğilimli hasta çok fazla en ufak sorunda hakaret ve saldırı yapıyorlar. Şikayetçiyim" dedi.

Gözaltına alınan baba Taşkın ise doktorun kendisini muayeneye geç aldığını, bu nedenle şikayetçi olunca da odasından kovduğunu buna sinirlendiği için kavga çıktığını söyledi. Oğul Taşkın ise babasını beklerken içerinden kavga sesi geldiğini, babasını yerde görünce sinirlenerek kavgaya karıştığını, babasının hasta hasta saatlerce beklediğini doktordan ve hastaneden şikayetçi olduklarını söyledi.