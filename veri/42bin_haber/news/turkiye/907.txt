Çimento ıslanmasın diye üzerine bayrak örttüler
 
 Ordu’da sosyal medyada dolaşan bir fotoğraf savcılığı harekete geçirdi. Ordu Üniversitesi Ziraat Fakültesi binasının alt katında bir bankanın ATM inşaatının önündeki çimentoların üzerine ıslanmaması için Türk bayrağı serilmesi sosyal medyada tepki oluşturdu. 
 Fotoğrafın ortaya çıkması üzerine Cumhuriyet Başsavcılığı da harekete geçti. Konuyla ilgili soruşturma başlattı. Türk bayrağı çimentoların üzerinden kaldırıldı. 
 REKTÖRLÜK: TAŞERON İŞÇİLERİNİN DİKKATSİZLİĞİ
  
 Ordu Üniversitesi Rektörlüğü’nün resmi internet sitesinde konuyla ilgili yapılan açıklamada "Bu anlamda fotoğrafta görülen Türk Bayrağı bir bankanın tadilat çalışmaları dolayısıyla şantiye çalışmalarını yapan yüklenici firmasının taşeron işçileri tarafından dikkatsizlik örneği olarak çimento torbalarının üzerine serilmiştir. 
 Konuyla ilgili Ordu Üniversitesi Yönetiminin herhangi bir sorumsuzluğu söz konusu değildir. Zira Ordu Üniversitesi Yönetimi’nin olaya hemen müdahale etmesi sonucu Şanlı Türk Bayrağı’nın oradan kaldırılıp özenle muhafaza edilmesi sağlanmıştır. Konuyla ilgili olarak taşeron firma hakkında Ordu Cumhuriyet Başsavcılığı’na suç duyurusunda bulunulmuştur" denildi. 
 Nedim KOVAN/ORDU, (DHA)