AK Parti'de Yozgat ve Bilecik depremi
AK Parti Yozgat Merkez İlçe Başkanı Mustafa Türkmen, yönetim kurulu üyeleriyle görevinden istifa ettiğini açıkladı. Bilecik'in Bozüyük İlçesi Belediye Başkanı AK Partili Ahmet Berberoğlu ise İçişleri Bakanlığı tarafından görevinden alındı.(AA - DHA) -- Parti il binasında basın toplantısı düzenleyen Mustafa Türkmen, 7 yıldır onurla sürdürdüğü AK Parti Yozgat Merkez İlçe Başkanlığı görevini bıraktığını söyledi.

Kendi istekleriyle yönetim olarak istifa ettiklerini belirten Türkmen, şunları kaydetti: "Sürekli yanımda olan çok değerli yönetim kurulu üyelerime ve benden desteğini esirgemeyen dava arkadaşlarıma vermiş oldukları desteklerden dolayı teşekkür ediyorum. Bundan sonra da her konuda teşkilatımın yanında olacağımı Sayın Başbakanımızın gücüne güç katma adına teşkilatımızın hangi kademesinde olursa olsun bir nefer olarak hizmetten kaçınmayacağımı, AK Parti ruhuna eskisinden daha çok sahip çıkacağımı beyan eder, saygılar sunarım."

Bir gazetecinin istifasının gerekçesini sorması üzerine Türkmen "Görevimizi tam manasıyla yapamadığımızdan dolayı. İnşallah bundan sonraki gelecek yönetim bizim kaldığımız yerden devam eder, daha başarılı olur" dedi.

İstifanın CHP Yozgat İl Başkanı Onur Kaytan'ın AK Parti'ye "sahte üye" yapılmasıyla ilgili olup olmadığı yönündeki soruya karşılık Türkmen "Sahte üyelik değil, sehven yapılmış bir hata ve hatamızı da istifa etmekle ödüyoruz" diye konuştu.

CHP Yozgat İl Başkanı Onur Kaytan, kendisinden habersiz AK Parti'ye üye yapıldığı gerekçesiyle Yozgat Cumhuriyet Başsavcılığı'na şikayette bulunmuştu.

Bozüyük Belediye Başkanı görevden alındı

Öte yandan Bilecik'in Bozüyük İlçesi Belediye Başkanı AK Parti'li Ahmet Berberoğlu, İçişleri Bakanlığı tarafından görevinden alındı.

Bozüyük Belediye Başkanlığı görevini 3 dönemden bu yana sürdüren ve 2 yıl önce MHP'den istifa ederek AK Parti'ye geçen Ahmet Berberoğlu'nun İçişleri Bakanlığı kontrolörlerinin bir süre önce belediyede yaptıkları denetimlerin ardından hazırladıkları rapor doğrultusunda görevinden alındığı belirtildi. 

Hazırlanan raporda Berberoğlu'nun, görevini kötüye kullanmakla suçlandığı öne sürüldü.

İçişleri Bakanlığı'nın görevden alınma kararının Bozüyük Kaymakamlığı aracılığıyla Ahmet Berberoğlu'na bildirildiği, bakanlığın geçici olarak Bozüyük Belediye Başkanlığı görevine AK Partili belediye meclis üyesi Mehmet Doğan Tunç'u getirdiği açıklandı.

Bu sabah Bozüyük Belediyesi'ne gelen Mehmet Doğan Tunç, "Bu saat itibariyla kaymakamlık belediye başkanlığı görevini bana tebliğ etmiştir. Bu dakikadan itibaren görevimin başındayım" dedi. Tunç, hafta içinde belediye meclisinin olağanüstü toplanacağını ve kendi aralarında bir kişiye belediye başkanı seçeceklerini söyledi.
Görevinden alınan belediye başkanı Ahmet Berberoğlu'nun bir süre önce AK Parti üyeliği askıya alındığı ve kesin ihraç istemiyle AK Parti Merkez Disiplin Kurulu'na sevk edildiği belirtildi.