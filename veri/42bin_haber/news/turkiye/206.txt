Öcalan'ın avukatlarına izin verilmedi
İmralı Adası'nda ömür boyu hapis cezasına çarptırılan Abdullah Öcalan'ın avukatı Cengiz Yürekli, müvekkiliyle görüşmek amacıyla İmralı'ya gitmek için yaptıkları başvurunun, gemi bozuk olduğu gerekçesiyle kabul edilmediğini söyledi. Kenya'da yakalandıktan sonra getirildiği İmralı Adası'nda ömür boyu hapis cezasına çarptırılan Abdullah Öcalan'ın avukatları, F Tipi Yüksek Güvenlikli Cezaevi'nde bulunan müvekkilleriyle çarşamba günü görüşmek için başvuruda bulundu. Avukatların yaptığı başvuruya, ulaşımı sağlayan gemi bozuk olduğu gerekçesiyle İmralı Cezaevi Müdürlüğü tarafından olumsuz yanıt verildi. Dün yeniden başvuruda bulunduklarını ancak aynı yanıtı aldıklarını söyleyen Öcalan'ın avukatlarından Cengiz Yürekli, "Biz gelişmeleri basından takip ediyoruz. İmralı'ya gitmemiz için yaptığımız başvuruya yeni römorkör tahsis edilmesine rağmen yine izin verilmedi. Geminin bozuk olduğu bildirildi. Önümüzdeki hafta başvurumuzu yeniden yapacağız" dedi.

İmralı ile ulaşımın her türlü hava koşulunda sağlanabilmesi için Ulaştırma Denizcilik ve Haberleşme Bakanlığı'na bağlı Kıyı Emniyeti Genel Müdürlüğü'nün, Adalet Bakanlığı'na tahsis ettiği römorkör 31 Ekim'de Mudanya'ya gelmiş ve geçen hafta Mudanya İrtibat iskelesinden İmralı'ya erzak taşımıştı. 

İmralı ile ulaşım için İstanbul araştırılıyor

Bu arada, Öcalan'ın avukatları ve kardeşlerinin İmralı Adası'na Gemlik'ten değil, İstanbul'dan gitmeleri için hazırlık yapıldığı ileri sürüldü. Gemlik'in özellikle güvenlik açısından tehlikeli olduğu, bu yüzden İstanbul'un düşünüldüğü öne sürülürken, bu konuda inceleme başlatıldığı ve ulaşımın İstanbul'dan hangi iskeleden yapılacağınının araştırıldığı öğrenildi. Öcalan'ın avukat Cengiz Yürekli, bu gelişmelerle ilgili bilgilerinin olmadığını söyledi.