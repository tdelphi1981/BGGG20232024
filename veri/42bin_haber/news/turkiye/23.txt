Savcıdan polislere suç duyurusu
Ömerli Cumhuriyet Savcısı Çınar, bazı savcı ve hakimlere Facebook'tan cevap veren polisler hakkında suç duyurusunda bulundu 
 Mardin Ömerli Cumhuriyet Savcısı Reşit Tufan Çınar, Ovacık Cumhuriyet Başsavcısı Murat Uzun’un şehit edilmesi üzerine bazı savcı ve hakimlerin "Adalet.org" sitesinde kendilerine koruma verilmediği yönündeki yorumlarına, Facebook üzerinden cevap veren polisler hakkında suç duyurusunda bulundu. 
 Savcı Çınar’ın Ankara Cumhuriyet Başsavcılığı’na gönderdiği suç duyurusu dilekçesinde, Tunceli Ovacık Cumhuriyet Başsavcısı Murat Uzun’un 19 Eylül’de terör örgütü mensuplarınca uğradığı silahlı saldırı sonucu hayatını kaybettiği anımsatıldı. 
 Başsavcı Uzun’un şehit edilmesinin ardından hakim ve cumhuriyet savcıları için yeterli koruma tedbirinin alınmadığına dair haberlerin kamuoyuna yansıdığı vurgulanan dilekçede, bu haberler üzerine Facebook’ta çeşitli yorumlar yapıldığı ve bunların da yine basında yer bulduğu ifade edildi.
 Dilekçede, medyadaki bazı haberlerde, bazı cumhuriyet savcılarının "koruma tedbirlerine" ilişkin "Adalet.org"daki yorumlarına, bazı polis
 memurlarınca sosyal paylaşım sitesi Facebook üzerinden cevap verildiğinin yazıldığı belirtildi. 
 Cevaplarda, ismi belirtilmeyen polis memurlarınca, "Türkiye Cumhuriyeti’nin muhterem hakim ve savcılarına karşı son derece çirkin, saygıdan
 uzak, haddini ve hesabını aşan, kurumları rencide edici, hakaret ve iftira derecesine varan itham ve açıklamalarda bulunulduğu" savunulan dilekçede, "Türk yargısının bu hadsiz ve haksız ithamlarla beyanları" hak etmediği kaydedildi. Dilekçede, şu ifadelere yer verildi: 
 "Şanlı bayrağımız altında yaşayan her birey yargısına saygı duymak zorundadır. Çünkü bu yargı aziz milletin yargısıdır, aziz millet adına karar
 verir. Bunun tecellisi için kılı kırk yarmaktadır. Çünkü bu yargı cefakar, fedakar ve özverili çalışkan ve özenle seçilmiş insanlardan müteşekkildir. Çünkü
 bu yargı hepimizin yargısıdır. Şüphelilerin beyanlarının aksine hakim ve savcıların kanun dışına çıkamayacağını ve nitekim de çıkmadığını herkes
 bilmelidir." 
 Şüphelilerin hakaret ve aşağılama içeren beyanlarının sadece hakimlere ve cumhuriyet savcılarına karşı değil, tüm yargı teşkilatına ve devlete karşı
 yapıldığı öne sürülen dilekçede, şüphelilerin belirlenerek, TCK’nın "Türklüğü, Cumhuriyeti, devletin kurum ve organlarını aşağılama" başlıklı 301. maddesi kapsamında cezalandırılmaları istendi. 
 Fevzi Çakır - AA