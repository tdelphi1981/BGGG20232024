Mazgal kapağı hırsızlarına suçüstü
 
 Kayseri’de mazgal kapağı hırsızlığı yaptıktan sonra minibüsle kaçan 3 kişi, polislerin takibi sonucu yakalandı. 18 yaşından küçük olan şüphelileri yakalamak isteyen polislerin kullandığı ekip otolarından biri de kaza yaptı. Alınan bilgiye göre, kentin muhtelif yerlerinden söktükleri 9 mazgal kapağını bir minibüse yükleyen C.A. (15), M.T. (17) ve B.A. (17), Cumhuriyet Meydanı’na geldiklerinde polisin "dur" ihtarına uymayarak kaçmaya başladı. Bunun üzerine polis ekipleri, minibüsün peşine düştü. 
 Yaklaşık 30 dakika süren takibin ardından minibüs, Kayseri Eğitim ve Araştırma Hastanesi Kavşağı’nda belediye otobüsünün yolu kapatması sonucu durdurulabildi. 8 ekip otosunun takip ettiği minibüste, 9 mazgal kapağı ele geçirildi. Şüpheliler ekiplerce gözaltına alındı. Bu arada, şüphelileri takip eden polislerin kullandığı ekip otolarından biri, yol kenarındaki trafik levhasına çarptı. Araçtaki polisler kazayı yara almadan atlattı. 
 DHA