Fatma Şahin: "Merkezler gerekeni yapmadı"
Aile ve Sosyal Politikalar Bakanı Fatma Şahin, "15 ildeki rehabilitasyon merkezleri verilen desteğe rağmen gerekeni yapmadı" dedi. Sakarya Valiliği'ni ziyaret eden Şahin, gazetecilere yaptığı açıklamada, 14 bin çocuğun koruma altında olduğunu belirterek, çocukların fiziksel şartlarını iyileştirerek akademik başarı elde etmesini sağlamaya çalıştıklarını söyledi.Koruma altındaki çocukların ülkeye faydalı insanlar olarak yetişmesini istediklerini ifade eden Şahin, "Bunun için de yeni modeller ortaya koyuyoruz. Bütçe olarak güçlü bir bakanlığa dönüştük. Çocuklarımızın koğuş sisteminden çıkmasını çok hızlı şekilde tamamlayacağız. 14 bin evladımızın 3 binini sevgi evine, 3 binini de çocuk evine yerleştirdik. Çocuklarımızın mutlu olmasını sağlayacak modeli oluşturuyoruz" diye konuştu.

Şiddeti önleme merkezleri

Şahin, 14 ilde şiddeti önleme merkezleri açtıklarını anımsatarak, pilot modelin çalıştığını ve dünyaya örnek olacağını anlattı. Merkezlerde 7 gün 24 saat çalışan bir sistem kurulduğunu, ihtiyacı olanları ilgilendiren tüm kurumlardan temsilciler bulunduğuna dikkati çeken Şahin, polis, hemşire, meslek uzmanı ve hukukçuların merkezlerde görev yaptığını, sistemi Ankara'da çok iyi şekilde oturttuklarını vurguladı.

Sosyal politikalar alanına büyük bir bütçe ayırdıklarına işaret eden Şahin, şöyle devam etti:

"1,3 milyar liradan 20 milyara çıkardık. Ayrılan bu parayı hizmet ettiğimiz insanın yaşam kalitesini artırmaya kullanmalıyız. Bu da denetlemeyle olur. Hem verimliliği artırıp hem de iyi çalışıp, çalışamayanları ayırmamız gerekli. Bu da denetim sistemiyle olacak. Bu denetleme sisteminde yaklaşık 150 rehabilitasyon merkezini ele aldık. 15 gün içinde 55 ilde denetleme yaptık. Denetleme sonucunda 15 ildeki rehabilitasyon merkezlerinin verilen desteğe rağmen gerekeni yapmadığı ortaya çıktı. Engelli için 2 asgari ücret veriliyor. Bu, çok ciddi bir para ancak verilen paranın engelli hizmetinde yeterince kullanılmadığı ve sağlıklı şartlarda engelli vatandaşa bakılmadığını gördüğümüzde kapatmak için valiliklerimize ulaştık."

Şahin, denetimlerin basına "tebdil-i kıyafet genelgesi" olarak yansıdığını belirterek, "Rutin denetimlerle istediğimiz kaliteyi göremiyoruz çünkü rutin denetimlerde denetleneceğini biliyor ve şartlarını dizayn ediyor. Bu sistemle iç kontrol yapıyoruz. Genelgenin mantığı budur. Bunun da arkasındayız, işini iyi yapanı ödüllendireceğiz, kötü yapanı kapatacağız. Kimsenin gözünün yaşına bakamayız" şeklinde konuştu.