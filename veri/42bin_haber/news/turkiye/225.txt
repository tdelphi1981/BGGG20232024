'Acil'e helikopterle inecekler
Karadeniz Teknik Üniversitesi Tıp Fakültesi Farabi Hastanesi bünyesinde yapımı devam eden Türkiye'nin en büyük ikinci acil servisine helikopter pisti de yapılacak ve acil müdahale için son derece önemli olan vakit kaybı önlenecek 
 Başhekim Prof. Dr. Tevfik Özlü, hastanenin sadece Trabzon ve çevresindeki illere değil, Doğu Karadeniz’in tamamında yaşayan yaklaşık 4 milyon insana sağlık hizmeti sunduğunu belirtti.  
 Farabi Hastanesi bünyesinde hizmet veren acil servisin, yörede acil tedaviyle ilgili tüm donanıma sahip tek merkez olduğunu vurgulayan Özlü, şunları söyledi:  
 "Ülke genelinde donanım ve eğitim açısından böyle merkezlerin sayısı az. Bu nedenle biz oldukça şanslıyız. Hastanedeki mevcut acil servis, ünite olarak yeterli ancak fiziki mekan olarak yetersiz kalıyordu. Bu durumu dikkate alarak yeni bir acil servis yapılması için 2010 yılında çalışmalara başlandı. Gelinen noktada 14 bin metrekare alana sahip acil ve yoğun bakım servisinin kaba inşaatı bitmek üzere. İnşaatı yıl sonuna kadar tamamlamayı planlıyoruz. Acil servisin bulunduğu alanda helikopter pisti için projesi hazırlandı. Pist, bölgeden gelen acil hastalar için çok önemli."  
 ACİL HASTAYA ANINDA MÜDAHALE
  
 Acil hastaların gerekli hallerde ambulans helikopter ile taşındığını, çevrede en uygun yer olarak Trabzon Havaalanı’na inen helikopterden ambulansa alınan hastanın kara yoluyla hastaneye nakledildiğini dile getiren Özlü, şöyle devam etti: 
 "Hasta, Trabzon Havaalanı’ndan hastanemize gelene kadar belli bir zaman geçiyor. Helikopter pisti tamamlandığında hastalar direkt olarak acil servisin bulunduğu alana helikopter ile gelebilecek. Böylelikle görevliler hastaya anında müdahale edebilecek. Helikopter pistinin tamamlanması için yetkililerden destek bekliyoruz. Pistin oluşturulmasıyla birlikte tüm bölge bu hizmetten yararlanacak."  
 Yapımı süren acil servisin Doğu Karadeniz’in ihtiyaçlarının karşılanmasına katkı sağlayacak önemli ve büyük bir merkez olacağını da ifade eden Prof. Dr. Özlü, "Acil müdahale alanları, yoğun bakımı ve ameliyathaneleri, yani gerekli her şey aynı binada yer alacak. Yılda ortalama 500 bin hastaya hizmet veren hastanemiz, yeni acil servisinin de tamamlanmasıyla sene sonunda ülkenin ikinci en büyük acil ve yoğun bakım servisine kavuşacak" dedi. 
 AA