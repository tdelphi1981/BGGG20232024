Paraşütle 30 metreden yere düştüler
Muğla'nın dünyaca ünlü paraşüt merkezi Babadağ'dan atlayış yapan paraşüt pilotu Ferhat Binici ile yolcusu Güney Koreli Seungjin Park, atlayışın hemen ardından çam ağacına çarparak yere düştü. Pazartesi günü ise Antalya'da Microlight adı verilen paraşütlü planör düşmüş, Yusuf Karaoğlu ile Mark Paris hayatını kaybetmişti. Paraşüt pilotu Ferhat Binici ve Güney Koreli Seungjin Park, yamaç paraşütü yapmak için Babadağ'a geldi. Hazırlıklarını tamamlayan ikili atlayışlarını gerçekleştirdi. 

Havalandıktan bir süre sonra paraşütün kontrolünü kaybeden Binici, çam ağacına çarptı. Yaklaşık 30 metre yükseklikten ormanlık alana düştü. Hafif yaralanan pilot Ferhat Binici'ye ayakta müdahale edilirken, Seungjin Park Fethiye Devlet Hastanesi'ne götürüldü. Binici ve Park'ın hayati tehlikesi bulunmuyor. 

Pazartesi günü ise, Antalya'da havalanan bir Microlight 300 metre yükseldikten sonra ormanlık alana düşmüş, Yusuf Karaoğlu ile Mark Paris hayatlarını kaybetmişti.