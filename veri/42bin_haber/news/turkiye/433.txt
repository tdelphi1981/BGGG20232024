Zeynep bebek kime teslim edilecek?
Anne ve babasının öldüğü kazada mucize eseri hayatta kalan 1 yaşındaki Elif Zeynep Birdane'nin hastanedeki tedavisi sürüyor 
 Muğla’nın Datça İlçesi’nden bir yakınlarının cenaze törenine katılmak üzere Kırıkkale’ye gitmek için çıktıkları yolda, içinde bulundukları otomobilin 70 metrelik şarampole uçması sonucu hayatını kaybeden Astsubay Üstçavuş 31 yaşındaki Ahmet Murat Birdane ile eşi 28 yaşındaki Mehtap Birdane’nin cenazesi toprağa verilmek üzere Ankara’ya gönderildi. Kazadan 26 saat sonra, uçurumdaki otomobilin 50 metre uzağında sağ olarak bulunan Birdane çiftinin kızı 1 yaşındaki Elif Zeynep Birdane ise, halen Marmaris Devlet Hastanesi’nde gözetim altında tutuluyor. 
 Kaza, Datça- Marmaris karayolunun 40’ıncı kilometresinde bulunan Balıkaşıran Mevkii’nde geçen pazar günü saat 13.30 sıralarında meydana geldi. Datça Hava Nike Füze Komutanlığı’nda görevli Astsubay Üstçavuş Ahmet Murat Birdane, bir yakınlarının cenaze törenine katılmak için Kırıkkale’ye gitmek üzere eşi Mehtap Birdane ve kızı 1 yaşındaki Elif Zeynep Birdane’yi yanına alıp 48 R 6335 plakalı otomobille yola çıktı. Otomobil, Balıkaşıran Mevkii’nde sürücüsünün kontrolünden çıkıp 70 metrelik uçuruma yuvarlandı. Ahmet Murat Birdane’nin cenaze törenine katılmaması üzerine yakınlarının birliğine haber vermesiyle başlatılan arama çalışmalarında yürek yakan kaza fark edildi. 
 Datça Hava Radar Mevzi Komutanlığı’nda görevli Astsubay Murat Birdane ve eşi 28 yaşındaki Mehtap Birdane kaza yerinde ölürken 1 yaşındaki kızları Zeynep Elif, 26 saat sonra yaralı olarak bulununca Marmaris Devlet Hastanesi’nde tedavi altına alındı. Birdane çifti için Karşıyaka Mezarlığı Camisi’nde kılınan cenaze namazı ardından askeri tören düzenlendi. Cenaze namazına Murat Birdane’nin babası Abdurrahman ve annesi Aysel Birdane ile Mehtap Birdane’nin annesi Nurcan ve babası Hasan Albayrak da katıldı. İkindide kılınan cenaze namazı ardından çiftin cenazesi gözyaşları ve dualar eşliğinde Karşıyaka Mezarlığı’nda yan yana toprağa verildi. Kazadan sağ kurtulan ve hastanede tedavi gören minik Elif Zeynep’i her iki ailenin de istediği ifade edildi. 
 BEBEK KİME TESLİM EDİLECEK?
  
 Kazadan sonra 26 saat boyunca, ormanlık alanda bir başına kalan ve bulunduktan sonra bir binbaşının ceketine sarılan ardından da hastaneye kaldırılan minik Elif Zeynep’in sağlık durumunun iyi olduğu belirtildi. 
 Halen Marmaris Devlet Hastanesi’nde gözetim altında tutulan Elif Zeynep ile ilgili bilgi veren Marmaris Devlet Hastanesi Başhekimi Uzman Dr. Tolga Çakmak, şunları söyledi: 
 "Bebeğin yüzü ve vücudunun çeşitli yerlerinde çizikler mevcut. Başhemşire koordinesinde çocuk bölümünde genel sağlık taramasından geçirildi. Bir hemşire arkadaşımız tarafından yıkandı, karnı doyuruldu ve gerekli gıda takviyeleri yapıldı. Şu an görüntüleme merkezinde ultrason ve çeşitli testlerden geçti ve sağlık durumu çok iyi." 
 Anne babasının ölmesi ve kardeşinin de olmaması nedeniyle birinci derecede yakını kalmayan minik Elif Zeynep, dedesi babaannesi ya da anneannesinden birine teslim edilecek. Aile fertleriyle temasa geçtiklerini, cenaze nedeniyle büyük üzüntü içinde olduklarını belirten Başhekim Çakmak, ailenin bebeği almak için süre istediklerini söyledi. 
 Başhekim Uzman Dr. Çakmak, "Elif Zeynep’in yakınları bizi aradı. Cenazelerinin olduğunu, acılarının ikiye katlandığını söylediler. Bize güvendiklerini belirterek, bebeğin 3 gün daha bizimle kalmasını istediler. Biz de Elif Zeynep’i 3 gün daha misafir edeceğiz. Sağlık durumu gayet iyi" diye konuştu. 
 Küçük yaşta olmasına rağmen yaşadığı şok gözlerine yansıyan minik Elif Zeynep’e hastanede, babasının astsubay arkadaşı ve eşinin refakat ettiği belirtildi. Bebeğin bir süre daha hastanede gözetim altında tutulacağı, yakınlarının bebekten görüntü alınmasını istemedikleri kaydedildi. 
 1 SAAT GEÇ KALINSA ÖLEBİLİRMİŞ
  
 Datça'da yaşayan ve bir yakınlarının cenaze törenine katılmak üzere Kırıkkale’ye gitmek için çıktıkları yolda, içinde bulundukları otomobilin 70 metrelik şarampole uçmasıyla ölen Astsubay Üstçavuş Ahmet Murat Birdane ile eşi Mehtap Birdane’nin kızı 1 yaşındaki Elif Zeynep Birdane’nin, ölümün kıyısından döndüğü ortaya çıktı. 
 Kazanın meydana geldiği geçen pazar günü saat 13.30’da Balıkaşıran Mevkii’nde şiddetli yağmurun etkili olduğu, minik Elif Zeynep’in, otomobilin kırılan camından fırlayıp çalıların arasına düştüğü ve saat 03.00’e kadar süren yağmurdan korunduğu belirtildi. Saatteki hızı 50 kilometreyi bulan rüzgarın da güneydoğu yönünden estiği ve Elif Zeynep Birdane’nin bulunduğu çukur alanı etkilemediği anlaşıldı. Ancak minik Elif Zeynep’in askerler tarafından bulunmasından 1 saat sonra rüzgarın yön değiştirdiği, kuzeyden esmeye başlayan rüzgarın bulunduğu çukur alanı da etkilediği belirtildi. 
 Hem öksüz hem de yetim kalan Elif Zeynep’in yön değiştiren rüzgara maruz kalması durumunda, üzerindeki kıyafetin ıslak olması ve soğuk nedeniyle hayatını kaybedebileceği ifade edildi. 
 Ali GÜNDOĞAN- Mehmet ÇİL/DATÇA, MARMARİS, (Muğla), (DHA)
  
   
 
  