Sınır kapısında kaçak altın operasyonu
Gürbulak Sınır Kapısı'nda bir tırda yapılan aramada 46 kilo 887 gram ağırlığında 82 adet kaçak külçe altın ele geçirildi. 
Gürbulak Gümrük Muhafaza Kaçakçılık ve İstihbarat Müdürlüğü ekiplerince, İran'dan Türkiye'ye giriş yapan yabancı plakalı bir tırda uygulama yapıldı. Hangara çekilen tırda yapılan aramada aracın kabinindeki yatağın altına gizlenmiş, 46 kilo 887 gram ağırlığında 82 adet kaçak külçe altın ele geçirildi. 
Olayla ilgili İran uyruklu oldukları öğrenilen sürücü A.V.Z. ile altını teslim almaya gelen N.A.M.Z. gözaltına alındı. Doğubayazıt Adliyesi'ne sevk edilen 2 şüpheli, alınan ifadelerinin ardından serbest bırakıldı.