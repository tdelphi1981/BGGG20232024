"Koyunlarım olmadan asla" dediler!
Muş'ta koyunlarını otlatmak için Murat Nehri kenarındaki meraya giden ve baraj kapakları açılınca oluşan adada mahsur kalan iki kardeş, kendilerini kurtarmak için giden kurtarma ekiplerini geri çevirdi. Çoban kardeşler suların çekilmesiyle birlikte koyunlarıyla birlikte evlerine döndü. Muş'a 50 kilometre mesafedeki Akkonak köyünde yaşayan Faik ve İsa Cantürk, Murat Nehri kenarında sürülerini otlatmak için köyden ayrıldı.

Alparslan 1 Barajı'nda dün öğle saatlerinde kapakların açılmasının ardından Cantürk kardeşler, Murat Nehri yükselince bir adaya dönüşen toprak parçası üzerinde 60 koyunluk sürüleriyle mahsur kaldı.

Cantürk kardeşler, sürülerini karşıya geçirmek için verdikleri uğraşta başarısız olunca, ateş yakıp, telefonla köylülere mahsur kaldıklarını bildirdi. 

Köy muhtarının durumu Jandarma ve İl Afet ve Acil Durum Müdürlüğü (AFAD) ekiplerine bildirmesi üzerine, olay yerine gelen ekipler eksi 15 derece soğukta, yaklaşık 3 saatlik bir yolculuğun ardından çobanlar ile sürüye ulaştı. 

"Sürüyü bırakıp gelemeyiz"

AFAD ekipleri, uzun bir yolculuğun ardından ulaştıkları kardeşlere, sürüyü bırakarak karşıya geçmeleri gerektiğini söyledi.

Hayvanlarının kurtarılmaması halinde karşıya geçmeyeceklerini söyleyen Cantürk kardeşler, sabaha kadar suyun çekilmesini bekleyeceklerini ekiplere söyledi.

Ekipler, sağlık durumları ile ilgili bilgi aldıkları iki kardeşi ikna edemeyince dönmek zorunda kaldı. Çobanlar ise sabah saatlerinde suların çekilmesiyle birlikte evlerine döndü.

Akkonak Köyü Muhtarı Şahin Çiftçi, yaşanan mahsur kalma olayı ile ilgili yetkilileri aradığını ve durumun bildirilmesi üzerine baraj kapaklarının kapatıldığını söyledi.

Çiftçi, "İki kardeş hayvanlarını otlatmak için buraya gelmişler. Baraj kapakları açılınca su yükselmiş, onlarda burada mahsur kalmışlar. AFAD ekipleri gelerek kendilerini kurtarmak istedi. Ancak iki kardeş sürüyü bırakıp karşıya geçmek istemedi" dedi.