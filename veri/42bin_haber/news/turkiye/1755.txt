AKP'li başkan tutuklandı
İçişleri Bakanlığı'nca geçici süreyle görevden alınan Bozüyük Belediye Başkanı Ahmet Berberoğlu tutuklandı. 
15 Aralık tarihinde İçişleri Bakanlığı tarafından geçici süreyle görevden alınan Ahmet Berberoğlu, perşembe günü Cumhuriyet Savcısı İsmail Turgut tarafından adliyeye ifade vermeye davet edildi. 
Akşam saatlerine kadar süren ifade verme işleminin ardından Berberoğlu tutuklanma talebiyle nöbetçi mahkemeye sevk edildi. Mahkemenin ardından akşam saat 18.15 sıralarında tutuklanan Berberoğlu Bilecik M Tipi Cezaevi'ne gönderildi. 
Avukat İbrahim Keskin yaptığı açıklamada, "Müvekkilimiz hakkında birtakım istinatlar sebebiyle önce bir idari soruşturma başlatıldı. Soruşturmaya dayalı olarak geçici olarak görevden uzaklaştırıldı. Görevden uzaklaştırılmasıyla ilgili Eskişehir Bölge İdare Mahkemesi'ne dava açtık, halen davamız sürüyor. Ayrıca müvekkilim hakkında 100 civarında konu şikayet edilmiştir. Bunlardan 12'si hakkında soruşturma açılmasına izin verilmiştir. Bu 12 konu hakkında Danıştay'a itiraz davamız vardır, davamız devam etmektedir. Esasında Danıştay'ın kararı çıkmadan Cumhuriyet Savcısının işlam yapmaması gerekirdi. Ama maalesef Bozüyük Cumhuriyet Savcılığı çok acil bir şekilde dosya hazırlayarak müvekkilimiz hakkında tutuklanması talebiyle dava açtı. Birtakım evrak ve belgeler ile müvekkilim suçlanmak suretiyle tutuklanmasına karar verilmiştir. Tutuklama kararına karşı da gerekli hukuki haklarımızı kullanacağız. Şu anda tutuklanma sebebi, soruşturmanın selametini sağlamak ve isnat edilen eylemlerin belgelerinin henüz tam olarak toplanmamış olmasına dayandırılmaktadır. Ortada çok önemli bir tutuklama sebebi yoktur. Bizim kanaatimize göre çok da adil olmayan yargılama yürütülmektedir. Ama eninde sonunda hukukun galip geleceğine olan inancımız tamdır" diye konuştu. 
Tutuklanmanın 2006 yılında Bozüyükspor ile ilgili bir evrak yüzünden mi olduğu seklindeki soru üzerine Avukat Keskin, "Tutuklanma sebeplerinden birisi odur, ancak biz o belgenin sahte olduğunu, müvekkilimize ait olmadığını usulen ispatlamış durumdayız. Buna rağmen gerekli incelemenin yapılması bakımından tutuklama kararı verilmiştir" dedi.