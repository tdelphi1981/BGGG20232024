Yeni Şafak Gazetesi’nde yangın
Bayrampaşa’daki Yeni Şafak Gazetesi ve Tvnet’in bulunduğu 5 katlı binada yangın çıktı. Depodaki jeneratörün tutuşması nedeniyle çıktığı tahmin edilen yangın itfaiye ekiplerinin erken müdahalesiyle büyümeden söndürüldü. 
Yangın, saat 18:00 sıralarında Yeni Şafak Gazetesi ve Tvnet’in bulunduğu binanın depo bölümünde meydana geldi. Jeneratörden çıktığı tahmin edilen yangına ilk önce binadaki güvenlik görevlileri müdahale etti. Görevlilerin yangını söndürme çabaları yetersiz kalınca olay yerine itfaiye sevk edildi. 
Bu arada, dumanların sardığı binadaki çalışanlar dışarıya çıkarıldı. Olay yerine gelen itfaiye ekipleri yangını kısa sürede kontrol altına aldı. Binada çalışan personeller, “Yayına hazırlanıyorduk. Dumanların yükseldiğini gördük. Bunun üzerine hemen dışarıya çıktık. Yangının neden çıktığını bilmiyoruz. Jeneratörden çıktığı tahmin ediliyor" diye konuştu. Olayla ilgili soruşturma devam ediyor.