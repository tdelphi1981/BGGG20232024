YÖK belgelerine Meclis Araştırması istemi
CHP'li 20 milletvekili "Redhack"in YÖK'ü hacklemesiyle ortaya çıkan belgelerle ilgili Meclis Araştırması açılmasını istedi. CHP Tunceli Milletvekili Hüseyin Aygün ve 20 milletvekili, "Redhack" adlı hacker grubunun YÖK'e ait elektronik paylaşım sistemini hacklemesi ve binlerce belgeyi ele geçirdiğine ilişkin iddialarla ilgili Meclis Araştırması açılmasını istedi.

TBMM Başkanlığı'na sunulan araştırma önergesinde, Redhack'in YÖK'e ait elektronik paylaşım sistemini hacklediği, binlerce belgeyi ele geçiriğini duyurduğu belirtilerek, ele geçirilen belgelerin yayınlamasının ardından YÖK'ün ve üniversite yönetimlerinin yapmış olduğu harcamalar ve yazışmaların ortaya çıktığı kaydedildi.

Yayınlanan belgelerde üniversitelere ilişkin birçok yolsuzluk iddiasının ortaya çıktığı ifade edilen önergede, YÖK'ün iddialara yanıt vermek ve belgeleri açıklamak yerine Redhack hakkında suç duyurusunda bulunduğuna işaret edildi. 

Redhack'ın, TÜBİTAK tarafından kurulup özel bir sistemle güvenliği sağlanan belgelere nasıl ulaşıldığının yanı sıra mal alım yolsuzluğu, AOÇ iddiaları, araç alımları, rektörler hakkında suç duyuruları, sahte belgeyle akademisyen alınması, harçlar ve harçlara bankaların verdiği promosyon gelirlerinin farklı amaçlarla kullanıldığına ilişkin iddiaların araştırılması ve gerçeklerin ortaya çıkarılması amacıyla Meclis Araştırması açılması istendi.