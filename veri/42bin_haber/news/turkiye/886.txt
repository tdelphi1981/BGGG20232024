3 PKK'lı kadın için Atatürk Havalimanı'nda saygı duruşu
 
 Polis, cenazelerin getirilişi öncesi Atatürk Havalimanı’nda güvenlik önlemleri aldı. Cenazeleri karşılamak ve Diyarbakır’a uğurlamak için yaklaşık 2 bin kişi İç Hatlar Gidiş Terminali kapısında toplandı. Ellerinde öldürülen kadınların fotoğraflarını taşıyarak, sloganlar atan grup, yaklaşık 3 saat bekledi.
 
 "HEPİNİZ BENİM KARDEŞLERİMSİNİZ, ÇOCUKLARIMSINIZ"
 
 Cenazelerin getirildiği uçakla gelen Van Bağımsız Milletvekili Aysel Tuğluk ve BDP Van Milletvekili Nazmi Gür ve Sakine Cansız’ın babası İsmail Cansız, grubun beklediği İç Hatlar Terminali’ne geldi. Burada BDP İstanbul İl Başkanı Asiye Kolçak, bir dakikalık saygı duruşu çağrısı yaptı. Saygı duruşunun ardından söz alan baba İsmail Cansız, "Hepiniz hoşgelmişsiniz. Hepiniz benim kardeşlerimsiniz, çocuklarımsınız. Ben Sakine’yi kaybetmişim ama sizleri gördüğüm zaman Sakinem kaybolmamıştır. Sizin bağrınızda yaşıyor o yine. Bu zalimce, hunharca yapılan saldırıya sessiz kalmayacağınızı ben de biliyorum. Ben de bu yaşımda canımı bile feda ederim o toprağa, o insanlara" diye konuştu.
 
 "BEDELİ NE OLURSA OLSUN, BİZ BU SORUMLULUĞU ALIYORUZ"
 
 BDP İstanbul Milletvekili Sebahat Tuncel de, "Bu katliamı yapanlar şunu unutmasınlar, bu katliamın hesabını soracağız. Bu katliamı yapanlar eğer bu ülkede çözüm sürecini engellemeye çalışıyorlarsa, biz her zamankinden daha fazla Kürt sorununun çözümü için çalışacağız. Eğer onlar kadınları katlederek, kadınların özgürlük mücadelesinden bizi vazgeçirmeye çalışıyorlarsa, biz her zamankinden daha çok çalışacağız" dedi. 
 
 Tuncel, yarın saat 11.00’da Diyarbakır’da tören yapılacağını, törenin ardından da Sakine Cansız’ın  Tunceli’ye, Fidan Doğan’ın  Kahramanmaraş Elbistan’a, Leyla Söylemez’in cenazesinin ise Mersin’e gönderileceğini aktardı. Tuncel, Kürt sorununun çözüleceğini söyleyerek, "Bu topraklara, birileri istemese de, mutlaka barış gelecek. Bedeli ne olursa olsun, biz bu sorumluluğu alıyoruz ve bundan sonra bu mücadeleyi kendimiz omuzluyoruz" diye konuştu.
 
 Cenazeler daha sonra 18.49’da THY’ye ait bir uçakla Diyarbakır’a gönderildi.
 
 Dilhun GENÇDAL - Taner YENER-İSTANBUL,(DHA)