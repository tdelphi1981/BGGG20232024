CHP'liler Komisyon'a biber gazı sıktı!
TBMM Plan ve Bütçe Komisyonu'nda, İçişleri Bakanlığı'nın 2013 yılı bütçesinin görüşmeleri, biber gazlı protestoyla başladı. CHP'li milletvekilleri, salona biber gazı sıktı. Biber gazından milletvekilleri, gazeteciler ve bürokratlar etkilendi. CHP'li milletvekilleri, komisyon toplantısı başlamadan önce beraberlerinde getirdikleri biber gazları, gaz maskeleri, acı biber ve limonlarla yerlerini aldılar.

CHP İstanbul Milletvekili Süleyman Çelebi ve CHP İzmir Milletvekili Musa Çam "Öğrencinin, öğretmenin, işçinin, memurun, emekçinin, emeklinin resmi içeceği: biber gazı. Limonlu tüketiniz" yazılı dövizler açtılar.

Bu sırada bazı CHP'li milletvekilleri, gaz maskesi takan diğer milletvekillerine doğru ellerindeki biber gazlarını sıktı. Gazdan, maske takmayan milletvekilleri ve gazeteciler etkilendi.

Salonun camları açılırken, içerde bulunanların öksürmesi devam etti.

CHP İstanbul Milletvekili Mevlüt Aslanoğlu da Başkanlık Divanı kürsüsüne doğru biber gazı sıktı.

Bazı AK Parti'li milletvekilleri de CHP'ye "Çocuğu geçtiniz" diyerek, tepki gösterdi. AK Parti Ağrı Milletvekili Ekrem Çelebi de 29 Ekim Cumhuriyet Bayramı'nda Ulus'ta meydana gelen olaylarda, burnu kırılan Ankara Emniyet Müdür Yardımcısı'nın fotoğrafını göstererek, "Burada bütçe görüşülüyor, biber gazının yeri değil" dedi.

Bütçe görüşmeleri için daha sonra İçişleri Bakanı İdris Naim Şahin, komisyona geldi. Şahin, salonda tek tek milletvekilleriyle tokalaştı.

Bu sırada, CHP İstanbul Milletvekili Çelebi, kendisiyle tokalaşan Şahin'e, "Sizin gazınızdan etkilenmemek için tedbirimizi aldık" diye karşılık verdi.

"Alerjim var"

AK Parti Adana Milletvekili Mehmet Şükrü Erdinç, rahatsız olduğunu belirterek, "Sıkmayın, alerjim var" diye tepki gösterdi. Aslanoğlu, elindeki gazı ayağa kalkarak yeniden sıktı.

Şahin, daha sonra bütçesinin sunumuna başladı.

TBMM Plan ve Bütçe Komisyonu Başkanı Lütfü Elvan, bazı CHP'li milletvekilleri tarafından komisyon salonunda biber gazı sıkılmasını kınayarak, konunun raporla TBMM Başkanlığı'na iletileceğini bildirdi.