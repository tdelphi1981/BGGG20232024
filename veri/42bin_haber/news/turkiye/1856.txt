Erzurum'da kar tatili...
Doğu Anadolu'da etkili olan kar yağışı nedeniyle 534 köy yolu ulaşıma kapandı. Erzurum'da ilk ve orta dereceli okullarda eğitime 1 gün ara verildi.(DHA) -- Meteoroloji Erzurum Bölge Müdürlüğü'nden alınan bilgiye göre, Orta Akdeniz üzerinden gelen alçak basınç sisteminin etkisinde olan Doğu Anadolu Bölgesi'nde kar yağışı aralıklarla devam ediyor.

Gece en düşük hava sıcaklıkları Erzurum ve Ardahan'da sıfırın altında 6, Kars sıfırın altında 5, Ağrı ve Erzincan sıfır, Iğdır'da 1 derece olarak ölçüldü.

Günün en yüksek hava sıcaklıklarının Iğdır'da 8, Erzincan'da 4, Ağrı'da 1, Kars ve Ardahan'da sıfır, Erzurum'da sıfırın altında 2 derece olması tahmin ediliyor.

Meteoroloji yetkilileri, vatandaşları çığ, don ve buzlanmaya karşı dikkatli olmaları konusunda uyardı. Kar kalınlıkları ise Erzurum'da 62, Ağrı'da 49, Ardahan'da 30, Kars'ta 22 santimetre olarak ölçüldü.

Özellikle yüksek kesimlerde aralıklarla etkili olan kar yağışı ve tipi nedeniyle Erzurum'da 353, Kars'ta 50, Ağrı'da 93 ve Ardahan'da 38 olmak üzere toplam 534 köy yolu ulaşıma kapandı.

Erzurum'da son 24 saat içerisinde yolu ulaşıma kapalı olan köylerden 7 hasta, İl Özel İdaresi ve 112 Acil Servis ekiplerince hastanelere ulaştırıldı. İl Özel İdaresi ekipleri, kapalı köy yollarının yeniden ulaşıma açılması için çalışmalarını aralıksız sürdürüyor.

Erzurum Valiliği'nden yapılan açıklamada ise kar yağışı ve tipinin etkisini sürdürmesi nedeniyle ilk ve orta dereceli okullarda eğitime 1 gün ara verildiği kaydedildi.