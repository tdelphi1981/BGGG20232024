Yangın faciasında 4 yaşındaki çocuk yaşamını yitirdi
İstanbul Esenler'de bir dairede çıkan yangında 4 yaşındaki Melisa Nur Toka hayatını kaybetti, 7 aylık kardeşi Veysel Toka dumandan etkilendi. Tuna Mahallesi, Osmangazi Caddesi, 698. Sokak'taki 5 katlı apartmanın son katında ilk belirlemelere göre, klimanın elektrik kontağından yangın çıktı.

Yangın kısa sürede büyüyerek çatıyı ve daireyi sararken, yangını fark eden ev sahibi Bedia Toka ile apartman sakinlerinin ihbarı üzerine olay yerine Esenler ve Bağcılar itfaiye ekipleri sevk edildi.

Apartman sakinleri, yangın nedeniyle binayı tahliye etmeye başladı.

Bu sırada ev sahibi Mehmet ve eşi Bedia Toka, 7 aylık çocukları Veysel Toka'yı yanlarına alarak evden çıkabildi.

Odasında uyurken yoğun duman ve alevler arasında kalan Toka çiftinin 4 yaşındaki kızları Melisa Nur Toka ise kurtarılamadı.

Melisa Nur Toka'nın cesedi, otopsi yapılmak üzere İstanbul Adli Tıp Kurumu Morgu'na gönderildi.

İtfaiye ekipleri yangını kontrol altına alırken, Melisa Nur Toka'nın anne ve babası ile olay yerine gelen aile yakınları gözyaşlarına boğuldu. Yangında, itfaiyenin olay yerine geç ulaştığını ifade eden Bedia Toka, ekiplere tepki gösterdi.