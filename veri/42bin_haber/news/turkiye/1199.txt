Cenazeye giderken TIR'ın altına girdiler
Gaziantep'te cenazeye gidenleri taşıyan minibüs TIR ile çarpıştı. Kazada 1 kişi öldü, 7 kişi yaralandı. Gaziantep'te meydana gelen trafik kazasında cenazeye gidenleri taşıyan minibüs, yoğun sis nedeniyle kavşakta dönmeye çalışan TIR'ı fark edemeyerek altına girdi. Kazada 1 kişi öldü, 7 kişi de yaralandı.

Edinilen bilgiye göre kaza Gaziantep-Adıyaman karayolu 20 kilometresinde meydana geldi. Muhammet Balık yönetimindeki 46 P 56 36 plakalı minibüs yoğun sis nedeniyle kavşakta dönmeye çalışan Hüseyin Kılıcı yönetimindeki 27 VE 183 plakalı TIR'ı fark etmeyince altına girdi. 

Çarpışmanın şiddetiyle cenazeye gidenleri taşıyan minibüs adeta hurda yığınına dönerken yaralılar bulundukları yerde sıkıştı. Olay yerinden geçen vatandaşlar yaralılara yardım etmek isterken olay yerine sağlık ekipleri ve kurtarma ekiplerini çağırdı. Kısa sürede olay yerine gelen ambulanstaki sağlık ekipleri, takviye ambulansların gelmesini istedi. 

Minibüsten çıkarılan yaralılara yol kenarında müdahale eden sağlık ekipleri araçta sıkışanlara da müdahale etti. Araçta sıkışan yaralıları ise Gaziantep İtfaiyesi Arama Kurtarma ekipleri sıkıştıkları yerden çıkardı. 

Kurtarma çalışmalarının sürdüğü sırada minibüsten dökülen akaryakıtın tehlike oluşturmaması için polis çevrede izleyen meraklı vatandaşları kaza yerinden uzaklaştırdı. 

Kazada kalbi duran sürücü Muhammet Balık, yapılan tüm müdahalelere rağmen Şehitkamil Devlet Hastanesi'nde hayatını kaybetti.

Dr. Ersin Arslan, Şehitkamil Devlet Hastanesi ve 25 Aralık Devlet Hastanesi'ne kaldırılan 7 yaralıdan 4'ünün hayati tehlikesinin devam ettiği öğrenildi.