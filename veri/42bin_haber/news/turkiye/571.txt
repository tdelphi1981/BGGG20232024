Bu da 'mahkum star'
Erzurum E Tipi Kapalı Cezaevi'nde düzenlenen "2013 yılı hoş geldin ses yarışması" düzenlendi. 10 tutuklu ve hükümlünün okuduğu türküler, jüri heyeti tarafından puanlandırıldı 
 Erzurum Cumhuriyet Başsavcısı Ramazan Apaçık, cezaevlerinin insanların eğitildiği ve zanaat sahibi olduğu yerler haline geldiğini söyledi. 
 Erzurum E Tipi Kapalı Cezaevi’nde düzenlenen "2013 yılı hoş geldin ses yarışması"nın açılışında konuşan Başsavcı Apaçık, zor bir yıl olan 2012 yılının geride kaldığını, 2013 yılının başta ülkemiz olmak üzere bütün dünya insanlarına huzur ve mutluluk getirmesi dileğinde bulundu. 
 Son yıllarda cezaevlerinde hayata geçirilen istihdam amaçlı projeler yanında bazı meslek kurslarının da açıldığına dikkati çeken Apaçık, "Cezaevleri insanların eğitildiği ve zanaat sahibi olduğu yerler haline geldi. Tutuklu ve hükümlülerimizin büyük çoğunluğu cezaevinden çıktıktan sonra bir meslek sahibi olarak çıkıyor. Meslek edindirme kurslarımız 2013 yılında da devam edecek. Cezaevinde bulunan tüm tutuklu ve hükümlülerimiz, açılacak meslek edindirme kurslarına mutlaka katılsınlar" diye konuştu. 
 Konuşmaların ardından tutuklu ve hükümlüler yerel sanatçıların okuduğu türküler eşliğinde eğlendi. Daha sonra ses yarışmasına geçildi. Önceden belirlenen 10 tutuklu ve hükümlünün okuduğu türküler, jüri heyeti tarafından puanlandırıldı. 
 Cumhuriyet Başsavcısı Ramazan Apaçık, yarışmada dereceye giren Oktay Koç, Ümit Bayram ve Hasan Demir’e birer gömlek hediye etti. Başsavcı Apaçık, programa katılan yerel sanatçılar, tutuklu ve hükümlülerle hatıra fotoğrafı çektirdi. 
 
 Programa, Erzurum Adalet Komisyonu Başkanı Erol Ofluoğlu, Cumhuriyet savcıları Mevlüt Yılçın, Sedat Bayrak, Mustafa Kemal Argin, 4. Asliye Ceza Mahkemesi Başkanı Haşim Kızıltaş ve cezaevi personeli de katıldı. 
 AA