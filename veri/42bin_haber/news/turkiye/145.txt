Pınar Selek'e ağırlaştırılmış müebbet istemi
Mısır Çarşısı'ndaki patlamayla ilgili davada savcı, Pınar Selek'in ağırlaştırılmış müebbet hapis cezasına çarptırılmasını istedi.(DHA) -- Mısır Çarşısı’nda meydana gelen patlamayla ilgili aldığı beraat kararı Yargıtay 9. Ceza Dairesi tarafından bozulan Sosyolog Pınar Selek’in yargılanmasına devam edildi.

İstanbul 12. Ağır Ceza Mahkemesi’ndeki duruşmaya 5 sanıkta katılmadı. Mahkeme Başkanı duruşmada, sanıklardan Selek ve Öztürk’ün daha önce verilen kararda beraat ettiğini ancak beraat kararının Yargıtay 9. Ceza Dairesi tarafından bozulduğunu hatırlattı.

Yargıtay’ın ‘ceza verilsin’ gerekçesiyle bozduğu karara, İstanbul 12. Ağır Ceza Mahkemesi’nin, Pınar Selek ve Abdülmecit Öztürk haklarında verilen beraat yönündeki kararının doğru olduğu gerekçesiyle direnilme kararı verildiğini belirtti.

Ancak mahkeme şok bir karar ile bu direnmeden vazgeçtiğini açıkladı.

Mahkeme Başkanı Mehmet Hamzaçebi, verdikleri direnme kararının ‘usule aykırı’ olduğunu belirterek, bu karardan vazgeçtiklerini açıkladı. 

Savcı: "Şok oldum"

Başkanın bu sözleri salonda bulunan avukatlar ve izleyiciler hatta duruşma savcısını şaşırttı. Mütalaası sorulan savcı Nuri Ahmet Saraç, “Yeni bir durum oluştu. Buna bende şok oldum" dedi. Eski mütalaasını tekrarlayan savcı Saraç, Selek ve Özktürk’ün ağırlaştırılmış müebbet hapsini istedi.

İki sanık yeniden yargılanacak

Mahkemenin bu kararı ile Selek ve Öztürk yeniden yargılanacak. Mahkeme iki isim hakkında beraat kararı vererek bunlar yönünden yargılama yapmıyordu. Ancak mahkemenin aldığı bu karar ile iki sanık yeniden yargılanacak.

Sosyolog Pınar Selek'in yargılandığı dava 13 Aralık'a ertelendi. 

Selek'in babasından tepki

Bu arada mahkeme, kararının ardından avukatlara söz verdi. Pınar Selek'in avukatlığını yapan babası Alp Selek, savunmayı sesi titreyerek yaptı. Alp Selek, "Bütün dosyanın tamamını incelediniz mi? Çuvallarca dosya var. Sizler yeni üyelersiniz. Bu vicdan meselesidir. Bütün dosyayı incelemediğinize eminim" dedi.

Selek'in avukatları mahkemenin direnme kararından vazgeçmesine ilişkin verdiği bu kararının yok hükmünde olduğunu savundu. Avukat Bahri Belen "Pınar Selek hakkında mahkemenizce –üyeleri değişse bile- verilen bir karar vardı. Mısır Çarşısı patlaması için hüküm kurulmuştur. Mahkemeniz beraat kararında direnmiştir. Artık bu dosya sizden çıkmıştır. Siz artık yerel mahkeme olarak Pınar Selek ile ilgili hiçbir karar veremezsiniz. Bu ara kararınız yok hükmündedir" dedi.

İki kez verilen beraat kararı Yargıtay'dan döndü

Mısır Çarşısı’nda meydana gelen patlama ile ilgili davada İstanbul 12. Ağır Ceza Mahkemesi’nde yargılanan Pınar Selek, patlamaya bombanın mı yoksa LPG’nin mi neden olduğunun kesin tespiti yapılamadığı gerekçesiyle beraat etmişti.

Yargıtay 9. Ceza Dairesi bu kararı bozmuş ve mahkemenin hüküm kurmasını istemişti. Bunun üzerine yapılan yargılamada yine patlamanın nedeninin belirlenemediği görüşünü tekrarlayan mahkeme, Selek’in yine beraatına karar vermişti.

Dosyanın ikinci kez gittiği Yargıtay, Selek için “müebbet hapis istemiyle yeniden yargılansın" demişti.

Pınar Selek’in avukatlarının talebi üzerine Yargıtay Başsavcılığı bu karara itiraz etmişti. Bu itiraz üzerine dosya Yargıtay Ceza Genel Kurulu tarafından incelenmiş ve Yargıtay 9. Ceza Dairesi’nin kararı onaylanmıştı.

Bunun üzerine dosyanın yeniden geldiği İstanbul 12. Ağır Ceza Mahkemesi, 9 Şubat 2011’de görülen duruşmada, Pınar Selek ve Abdülmecit Öztürk hakkında daha önce 2 kez verilen beraat yönündeki kararında direnilmesine hükmetmişti.