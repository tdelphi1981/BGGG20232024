Longoz Ormanları için müjdeli haber
İğneada'da yapılması planlanan termik santrale karşı çıkan köylüler, mücadelelerinden başarıyla çıktı. Longoz Ormanlarını kurtaran müjdeyi, CHP Kırklareli Milletvekili Turgut Dibek verdi. Dibek, Çevre ve Şehircilik Bakanlığı'nın termik santral başvurusunu reddettiğini söyledi. Yaptığı yazılı açıklamada, 21 Kasım 2012 günü başlayan TBMM'deki Plan ve Bütçe Komisyonunda Çevre ve Şehircilik Bakanlığı'nın bütçesi sırasında İğneada'da kurulması düşünülen termik santralini gündeme getirdiğini belirten CHP Kırklareli Milletvekili Turgut Dibek, şunları söyledi:

"Sayın bakana bu santrale tüm Kırklareli'nin karşı olduğunu, yüzde 100 orman bölgesi olan bu alanda santrale izin verilemeyeceğini söyledim. Geçtiğimiz günlerdeki ÇED toplantısına bende katılmıştım. Orman arazisi olduğu için, ÇED sürecinin firma için olumsuz olduğunu biliyorum. Sayın bakan komisyonda sorduğum soruları yanıtladı ve Beğendik'e yapılmak istenen termik santralin başvurusunun bakanlıkça reddedildiğini açıkladı. Başta İğneada halkı olmak üzere tüm Kırklarelili hemşehrilerimi kutluyorum. Bu haber bizleri çok mutlu etti. Bu kararı her bir Kırklarelili hemşehrim bekliyordu. Bu karar bir mücadelenin sonucudur. Bir ayı aşkın süredir herkes elinden geleni yaptı ve bu yanlışı engellemek için mücadele etti. Sonunda doğru olan karar alındı. İğneada ve Istrancalar sonsuza kadar bu güzelliği ile kalmalıdır. Kırklarelili ve duyarlı herkese bir kez daha teşekkür ediyorum."

Kırklareli'nin Demirköy İlçesi'ne bağlı İğneada Beldesi Beğendik Köyü sınırları içerisine kurulması planlanan "Trakya Entegre Termik Santral Projesi" ile ilgili yaklaşık 2 bin kişi 3 hafta önce beldeye gelerek halkı bilgilendirmek isteyen firma yetkililerine tepki göstermiş ve taşıdıkları dövizlerle termik santral istemediklerini belirtmişlerdi.