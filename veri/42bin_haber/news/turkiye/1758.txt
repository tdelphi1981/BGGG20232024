KESK operasyonunda 19 tutuklama
DHKP-C'ye yönelik düzenlenen operasyonun İstanbul ayağında dün mahkemeye sevk edilen 25 kişiden 19'u tutuklandı. 
Terörle Mücadele Şube Müdürlüğü ekipleri geçtiğimiz salı günü KESK üyelerine yönelik olarak İstanbul'da 21 ilçede 41 adrese baskın düzenlemişti. 
Operasyonda 50'si kamu çalışanı 54 kişi gözaltına alınmıştı. 1 kişi emniyetten serbest bırakılırken işlemleri biten 53 şüpheliden 29'u dün sabah Çağlayan'daki İstanbul Adalet Sarayı'na sevk edildi. Savcılığa sevk edilen 29 kişiden 4'ü serbest bırakılırken, 25 kişi savcılığa verdiği ifadenin ardından tutuklanması istemiyle mahkemeye sevk edildi. Nöbetçi hakim karşısına çıkan 25 şüpheliden 19'u tutuklandı. Serbest bırakılan 6 şüpheliden 3'ü için ise yurt dışı çıkış yasağı konuldu. 
Öte yandan emniyette işlemleri tamamlanan şüphelilerden 24'ü daha bu sabah adliyeye sevk edildi. Sağlık kontrolünden geçirilen şüphelilerin, savcılık sorgusu yapılacak. KESK üyelerine yönelik baskınlarda gözaltına alınanların DHKP-C ile bağlantılı oldukları iddia ediliyor.