Edirne'de 20 evi su bastı
Edirne'nin Havsa ilçesinde sağanak nedeniyle yaklaşık 20 evi su bastı. 
Havsa Kaymakamı Barış Demirtaş, AA muhabirine yaptığı açıklamada, sabaha karşı başlayan sağanağın devam ettiğini söyledi. 
Su baskınlarının Havsa Deresi'nin temizlenmemesinden kaynaklandığının altını çizen Demirtaş, "Derenin geçtiği yerde arazisi olan bazı vatandaşlar temizleme işlemine muhalefet ediyor. Osmanlı köyünden gelerek şehrin içerisinden devam eden dere, yoğun yağışlarda yatağından çıkarak su baskını oluşturuyor. 
Arazisi olan vatandaşlardan onay gelse deremiz DSİ tarafından temizlenecek ve bir dahaki yağışa su baskınları olmayacak" diye konuştu. 
Su baskınında herhangi bir can kaybı olmadığını ifade eden Demirtaş, suyun ilçenin birkaç mahallesi ile ekili araziye de yayıldığını kaydetti. 
-"Dere çekilmeden müdahale yapamıyoruz"- 
Havsa Belediye Başkanı Oğuz Tekin de Göl, Varoş mahalleleri ve ilçe sanayi sitesinde sağanak nedeniyle ciddi derecede su birikmeleri olduğunu söyledi. 
Metrekareye yaklaşık 100 kilogram yağış düştüğünü belirten Tekin, "Şu an ekiplerimiz 20 kadar su giren evin bodrumlarındaki suları tahliye etmeye çalışıyor. Şehir merkezinden geçen Havsa Deresi taştığı için mevcut su çekilemiyor. Dere çekilmeden müdahale yapamıyoruz. Herhangi bir can kaybı yok. Edirne Belediyesi'nden de pompalı ekip talep ettik. Ekiplerimizin çalışmaları sürüyor" şeklinde konuştu. 
Öte yandan, yağış nedeniyle bazı tavukların telef olduğu, ağıllardaki küçükbaş hayvanların mahsur kaldığı ve ilçedeki bazı ekili arazilerin de su altında kaldığı görüldü. 
-Kuvvetli sağanak- 
Edirne Meteoroloji Müdürlüğü yetkilileri, yağışın bugün Edirne ve çevresinde kuvvetli sağanak şeklinde devam edeceğini belirttiler. 
Etkisini yarın kaybedeceği ifade edilen sağanağın perşembe günü yeniden etkisini artıracağı kaydedildi.