Şehitler son yolculuğuna uğurlandı
Siirt'te dün meydana gelen helikopter kazasında şehit olan 17 askerden Jandarma Uzman Çavuş 24 yaşındaki Ömer Büyükköse, ehit Jandarma Uzman Çavuş Murat Yıldızhan, Jandarma Uzman Çavuş 24 yaşındaki Serkan Perişan memleketlerinde toprağa verildi 
 Siirt’te dün meydana gelen helikopter kazasında şehit olan 17 askerden Jandarma Uzman Çavuş 24 yaşındaki Ömer Büyükköse’nin cenazesi bugün memleketi Kahramanmaraş’ta toprağa verildi. Şehidin nişanlısı Kübra Baysal tabuta sarılarak, "Ömer’im canını çok yaktılar mı?" diye gözyaşı döktü. 
 Şehit Uzman Çavuş Ömer Büyükköse’nin naaşı, Diyarbakır Havaalanı’nda düzenlenen törenin ardından, askeri uçakla Kahramanmaraş’a getirildi. Uçaktan alınan naaş, askerlerin omuzunda bir süre taşındıktan sonra ambulansa konularak Ulu Cami’ye getirildi. 
 Şehidin yakınları, cenazenin camiye getirilişi sırasında gözyaşı döktü. Törende Vali Şükrü Kocatepe ve Adana Bölge Jandarma Komutanı Tuğgeneral Hamza Celepoğlu şehidin babası Süleyman Büyükköse’ye taziyelerini iletti.Cenaze namazının kılınmasının ardından camiye gelen şehidin nişanlısı
 Kübra Baysal’ın, güçlükle ayakta durduğu görüldü. İl Müftüsü Muhammet Gevher, Şehit Jandarma Uzman Çavuş Ömer Büyükköse’nin nişanlısını bir süre sakinleştirmeye çalıştı. 
 Nişanlısının naaşına sarılan Kübra Baysal, "Çok canın yandı mı Ömer’im. O gün beni niye uyandırmadan gittin" diyerek ağladı. 
 Şehit Büyükköse’nin naaşı, cenaze namazının kılınmasının ardından, askerlerin omzunda cenaze aracına taşındı ve araçla konvoy eşliğinde götürüldüğü
 Şeyh Adil Mezarlığı’nda toprağa verildi. Cenazenin mezarlığa götürülüşü sırasında bazı vatandaşlar terör örgütü aleyhine slogan attı. 
 Törene, şehidin ailesi ve yakınları ile AK Parti Kahramanmaraş Milletvekili Yıldırım Ramazanoğlu, Belediye Başkanı Mustafa Poyraz, Cumhuriyet
 Başsavcısı Mustafa Küçük, Emniyet Müdürü Metin Aşık, Garnizon Komutanı Kurmay Albay Kaan Kazaz, İl Jandarma Komutanı Albay İsmail Cömert, AK Parti İl Başkanı Mehmet Fatih Erkoç ve vatandaşlar katıldı. 
 Üç yıl önce göreve başlayan ve ailesinin 4 çocuğundan biri olan şehit Büyükköse’nin düğün hazırlıkları yaptığı ve 3 hafta sonra evleneceği öğrenildi.
 Büyükköse’nin ailesi ve nişanlısı, acı haberi düğün hazırlıkları için gittikleri Siirt’te almıştı. 
 DİYARBAKIR ŞEHİDİYLE VEDALAŞTI
  
 Şehit  Jandarma Uzman Çavuş Murat Yıldızhan ise  memleketi Diyarbakır’ın Çermik ilçesinde toprağa verildi. 
 Diyarbakır Havaalanı’nda düzenlenen törenin ardından Jandarma Uzman Çavuş Murat Yıldızhan’ın (25) naaşı, ambulansla Diyarbakır’dan Çermik ilçesine bağlı Başarı köyüne getirildi. Cenazenin köye getirilişi sırasında şehidin yakınları ve köy meydanında toplanan kadınlar Kürtçe ağıtlar yaktı. Köy meydanındaki evlere Türk bayrağı asıldığı gözlendi. 
 Köy meydanında düzenlenen törene; Gıda Tarım ve Hayvancılık Bakanı Mehdi Eker, Vali Mustafa Toprak, İl Emniyet Müdürü Recep Güven, AK Parti İl Başkanı Halit Advan, askeri erkan, kurum müdürleri, şehidin yakınları ve köylüler katıldı. 
 Yağmur altında yapılan törende cenaze namazı kılındı, daha sonra şehidin naaşı köy mezarlığında dualarla defnedildi. 
 Bu arada Bakan Eker ve beraberindekiler şehidin yakınlarına baş sağlığı dileğinde bulundu. 
 Öte yandan şehit Yıldızhan’ın, 4 çocuklu ailenin en büyük çocuğu olduğu, geçen yıl Firdevs Yıldızhan ile evlendiği ve eşinin hamile olduğu öğrenildi.
 
 GAZİANTEP ŞEHİDİNİ ALKIŞLARLA UĞURLADI
 
 
 
 Siirt’in Pervari İlçesi’nde askeri helikopterin düşmesi sonucu şehit olan 17 askerden 15 günlük nişanlı Jandarma Uzman Çavuş 24 yaşındaki Serkan Perişan’ın cenazesi memleketi Gaziantep’te gözyaşları arasında toprağa verildi. Şehidin cenazesi tören alanına getirilirken, alkışlandı.
 
 Şehit Uzman Çavuş Serkan Perişan için kent merkezindeki Bahattin Nakıboğlu Camii’nde düzenlenen cenaze törenine, Gaziantep Valisi Erdal Ata, Büyükşehir Belediye Başkanı AK Partili Asım Güzelbey, 5’inci Zırhlı Tugay Komutanı Tuğgeneral Kahraman Güneş, İl Emniyet Müdürü Ömer Aydın ve yaklaşık 2 bin kişi katıldı. Törende, şehidin 15 gün önce nişanlandığı Çiğdem Çullu ile  üvey annesi Döne Perişan güçlükle ayakta durabildi.
 
 NİŞANLISININ FOTOĞRAFINA SIMSIKI SARILDI
 
 Cenaze töreninde, Şehit Uzman Çavuş Serkan Perişan’ın fotoğrafını eline alan nişanlısı Çiğdem Çullu, fotoğrafı göğsüne bastırarak sımsıkı sarıldı. Çiğdem Çullu, nişanlısının fotoğrafıyla tören alanından ayrıldı. Şehit Perişan’ın naaşı Yeşilkent Mezarlığı Şehitliği’nde toprağa verildi.
 
 
  