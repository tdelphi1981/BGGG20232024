Ergenekon'da sükunet hakim
Ergenekon davasında Mahkeme Heyeti Başkanı Hasan Hüseyin Özese, tüm sanık beyanlarının tamamlanmasının ardından tutukluluk durumlarına ilişkin inceleme yapılacağını ifade ederek, duruşmayı 17 Aralık Pazartesi gününe erteledi. İstanbul 13. Ağır Ceza Mahkemesi'de görülen 67'si tutuklu 275 sanıklı Ergenekon Davası'nın 271. duruşması başladı. Silivri Ceza İnfaz Kurumları Yerleşkesi'nin içinde bulunan küçük salonda yapılan duruşmada CHP İzmir Milletvekili Mustafa Balbay, CHP Zonguldak Milletvekili Mehmet Haberal, Tümgeneral Hıfzı Çubuklu, emekli Orgeneral Hasan Iğsız, gazeteci Tuncay Özkan, eski Özel Harekat Dairesi Başkanvekili İbrahim Şahin, emekli Albay Dursun Çiçek ve Danıştay Saldırısı dosyasının tutuklu sanığı Alparslan Arslan'ında aralarında bulunduğu 47 tutuklu sanık hazır bulundu. 

Dün salonu terkeden Başbuğ bugün yok

Eski Genelkurmay Başkanı emekli Orgeneral İlker Başbuğ, İşçi Partisi Genel Başkanı Doğu Perinçek, YAŞ üyesi Orgeneral Nusret Taşdeler ve emekli Tuğgeneral Veli Küçük'ün de aralarında bulunduğu 20 tutuklu sanık ise duruşmaya katılmadı. Odatv Davası'ndan tutuklu bu davadan tutuksuz yargılanan Yalçın Küçük ile birlikte 8 tutuksuz sanık da duruşmada hazır bulundu. Mahkeme Başkanı Hasan Hüseyin Özese, sanık avukatlarının taleplerinin alınmasına devam edileceğini belirtti. Duruşma avukatların taleplerinin alınmasıyla devam ediyor. Öte yandan CHP Genel Başkan Yardımcısı Umut Oran ve CHP Denizli Milletvekili İlhan Cihaner ile bazı sanık yakınları duruşmaya izleyici olarak katıldı. 

Duruşmaya ilgi az

Dün görülen Ergenekon Davası'nın 270. duruşmada Cumhuriyet Savcısı Mehmet Ali Pekgüzel'in esas hakkındaki mütalaayı açıklayacağı beklentisi üzerine Silivri'ye binlerce kişi akın etmiş ve duruşma salonunun içinde ve salon dışında yoğun kalabalık nedeniyle izdiham yaşanmıştı. Bugünkü oturum sakin başlarken, Silivri Cezaevi'nin önünde de bekleyen olmadığı görüldü. Düne göre bugün görülen duruşmaya katılan izleyici sayısının az olması da dikkat çekti. Silivri Ceza İnfaz Kurumları Yerleşkesi'nde oluşturulan küçük salonda Ergenekon Davası, büyük salonda da İstanbul'daki KCK Davası görülürken, jandarma ekipleri cezaevinin çevresinde yoğun güvenlik önlemleri aldı.
 
Cezaevine TEM'den ve E-5 Karayolu'ndan gelişlerde kullanılan bağlantı yollarında oluşturulan kontrol noktalarından araç girişine izin verilmedi.

"Basın açıklaması yapar gibi konuşamazsınız"

Duruşmada ise İstanbul 13. Ağır Ceza Mahkemesi'ndeki duruşmada, sanık avukatlarının beyanları alındı. Üye hakim Sedat Sami Haşıloğlu, avukat Demet Rençber'i konuşması sırasında "Basın açıklaması yapar gibi konuşuyorsunuz. Milletvekillerini, gazetecileri, diğer avukatları görünce basın açıklaması yapar gibi konuşamazsınız" diyerek uyardı.

Mahkeme Başkanı Özese, bu sırada araya girerek söz almakta ısrar eden avukat Hüseyin Ersöz'e, izin vermedi. Ersöz dünkü duruşmada yaşananları ifade etmek isterken, Başkan Özese, "Dün yaşananları hepimiz gördük. Avukat Hüseyin Bey lütfen oturur musunuz" diye bağırarak, avukat Ersöz'ün uyarılara rağmen tartışmaya devam ettiğini söyledi.

İşçi Partisi Genel Başkanı Doğu Perinçek'in avukatı Hüseyin Gökçe Arslan, dünkü duruşmada yüzlerce avukatın hukuka aykırılıklara tepkilerini gösterdiklerini belirterek, "Ergenekon"un bir tertip olduğunu savundu. Arslan, "Toplum vicdanı burada bir dava, suç olduğuna inanmamaktadır. Toplum bu olaya seyirci değildir. Vicdanında hissetmektedir' diye konuştu. 

Başkan Özese: "Böyle tepki olmaz" 

Başkan Özese de "Böyle ayağa kalkarak tepki gösterilmez" diyerek, avukatların dünkü duruşmadaki tavırlarını eleştirdi. Avukat Arslan'ın deliller tartışılmadan esas hakkında mütalaa için dosyanın savcılığa gönderildiğini ifade etmesi üzerine Başkan Özese, savcılığa tevsi tahkikat talebinde bulunup bulunmayacağının sorulduğunu, bir talebi olmaması durumunda esas hakkındaki mütalaa için süre verildiğini belirtti. 

Savcının da dünkü duruşmada taleplerini açıkladığını anımsatan Özese, "Savcı dünkü duruşmada tevsi tahkikat talebinde bulundu. Deliller her aşamada tartışılabilir" dedi.

"Dava birleşsin"

Tutuklu sanık Sedat Peker'in avukatı Mehmet Doğurga, iddia makamının, müvekkili ve 4 arkadaşı hakkında İstanbul 23. Ağır Ceza Mahkemesi'nde gizli tanık "Poyraz"ı tehdit ve suç delillerini değiştirmeye teşebbüs etmek suçlarından açılan davanın birleştirilmemesi konusunda görüş bildirdiğini anımsattı. Doğurga, "Savcının birleştirmeme gerekçesi bu davayla birleşen tüm dosyalar için geçerli. Peker hakkındaki o dava, bu davanın ürünüdür. Ergenekon davasıyla birleşmesi gerekir" diye konuştu.

Müvekkilinin 1 yıl önce "Ergenekon" davası kapsamında tutuklandığını, 2004 yılından beri de cezaevinde olduğunu belirterek, tahliyesini istedi. Tutuklu sanık emekli Tuğgeneral Veli Küçük'ün avukatı Zeynep Küçük'ün, "Dosyanın mütalaaya gideceğini önceki celseden biliyordum" sözleri üzerine Özese, "Nereden biliyorsunuz" diye sordu.

Avukat Küçük'ün "Mahkemenin gidişatından" sözleri üzerine Özese, "Biz iddia makamına, tevsi tahkikat talebi olup olmadığı konusunda mehil vermiştik" diye konuştu.

Tutuklu sanık Muzaffer Tekin'in oturduğu yerden, "Medya da bizim hakkımızdaki sonucu biliyor. Benim için idam diyor" şeklinde konuştu.

Başkan Özese, Tekin ve avukat Küçük'ün bu sözleri üzerine, "Öyle şeyler olmaz. Duyduğunuza inanmayın" ifadesini kullandı.

Mahkeme Başkanı Hasan Hüseyin Özese, avukat Küçük'ü "Ben tarafım. Müvekkilimin tarafındayım. Kanaat bildiririm" sözleri üzerine söylem tarzı konusunda uyardı. Zeynep Küçük, sözlerini sürdürürken Başkan Özese, "Mahkemeyi yargılamaya hakkınız yok. Üslubunuza dikkat edin. Burada Türk milleti adına yargılama yapıyoruz. Kimseden talimat, tavsiye almıyoruz. Vicdanımız rahat. Mahkemeyi sorgular mahiyette konuşuyorsunuz. Böyle devam edemezsiniz" dedi. 

Ankara Gülhane Askeri Tıp Akademisi Hastanesi'nde (GATA) tedavi gören tutuklu sanık YAŞ üyesi Orgeneral Nusret Taşdeler'in avukatı Metin Güçlü, müvekkili hakkında çıkarılan yakalama emrinin tutuklama kararına çevrildiğini ve bunun da basında farklı yansıtıldığını belirtti.

"Taşdeler'in tutuklanması hatalı olmuştur"

Taşdeler'in sağlık durumuyla ilgili daha önce mahkemeye sunduğu bir kaç rapor olduğunu hatırlatan avukat Güçlü, mahkemenin kararıyla Adli Tıp 3. İhtisas Dairesi'nin de müvekkilinin sağlık durumuyla ilgili 8 sayfalık rapor hazırladığını ve bu raporun mahkemeye gönderildiğini söyledi.

Güçlü, Adli Tıp Kurumu raporunda, daha önce mahkemeye sunulan raporların içeriğindeki bilgileri teyit eden bilgiler olduğunu, Taşdeler'in tedavisinin devam etmesi gerektiği yönünde mütalaa sunulduğunu ve mahkemenin de Taşdeler'in ifadesini bu yüzden video konferans yöntemiyle aldığını anlattı. 

"Müvekkilim Nusret Taşdeler'in tutuklanması hatalı olmuştur" diyen Güçlü, Taşdeler'in kalbinin 2 stent takılı olan tek damarla beslendiğini, ölüm riski taşıdığını, halen orgeneral rütbesinde bulunduğunu ve kaçma ihtimalinin de söz konusu olmadığını savundu.

Gizli ya da açık tanıkların hiç birinin müvekkili Taşdeler ile ilgili beyanları olmadığını ve sanıkların da Taşdeler'in aleyhine ifadelerinin bulunmadığını belirten Güçlü, Taşdeler hakkında çıkarılan tutukluluk kararının kaldırılmasını talep etti.

Genelkurmay'ın gönderdiği belge okundu

İstanbul 13. Ağır Ceza Mahkemesi'ndeki duruşmada avukatların taleplerini dile getirmelerinin ardından üye hakim Fatih Mehmet Uslu, Genelkurmay Başkanlığı'ndan mahkemeye gönderilen, "Bilgi Destek Dairesi'ndeki hard disklerle ilgili naip hakim incelemesine ilişkin ön rapor ekleri"nin kimi bölümlerini okudu.

Hakim Uslu, rapora göre, kullanıcı olarak "Meltem Ağırgün", "Hakan Kaya", "Murat Uslukılıç", "Ziya İlker Göktaş", "Fuat Selvi" ve "Cemal Gökçeoğlu"nun isimlerinin geçtiği belirtilen, kimi belgelerin içeriğini, tarihleriyle birlikte okurken, duruşma salonunda bulunan Ziya İlker Göktaş, Fuat Selvi ve Cemal Gökçeoğlu'na rapordaki belgelerden haberlerinin olup olmadığını sordu.

"Mart 2008' isimli belgede yazılan notlar" sorulan sanık Göktaş, "Mart 2008 tarihinden bahsediyorsunuz. Ben Ağustos 2008'de işe başladım" dedi. AK Parti ile ilgili 30 Ağustos 2007 tarihli bir bilgi notu da sorulan Göktaş, çalıştığı tarihten önce oluşturulmuş bu notlarla ilgisinin olmadığını ifade etti.

Sanık Göktaş'tan önce aynı birimde çalıştığı belirtilen sanıklardan Fuat Selvi'ye de, aynı içerikte sorular soruldu. Selvi ise, "Bu bilgi notlarını hatırlamıyorum. İnceledikten sonra beyanda bulunacağım" diye konuştu.

Özese, duruşmaya bir süre ara verdi.

17 Aralık tarihine ertelendi

Kısa bir aranın ardından Mahkeme Heyeti Başkanı Hasan Hüseyin Özese, tüm sanık beyanlarının tamamlanmasının ardından tutukluluk durumlarına ilişkin inceleme yapılacağını ifade ederek, duruşmayı 17 Aralık Pazartesi gününe erteledi.

Başkan Özese, dünkü duruşmada İstanbul Barosu Başkanı Ümit Kocasakal hakkında, teknik ekip elemanlarına karşı sarf ettiği sözlere ilişkin tutanak tutulduğunu belirtti.

Özese, avukat Vural Ergül hakkında da jandarma tarafından tutanak düzenlendiğini ifade ederek, bunların dosyaya konulduğunu kaydetti.