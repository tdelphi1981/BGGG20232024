Donan Nazik Gölü'nde zorlu balık avı
 
 Ahlat İlçesi’ne yaklaşık 20 kilometre uzaklıkta bulunan Nazik Gölü, aşırı soğuklar nedeniyle her yıl olduğu gibi bu yıl da dondu. Göl, üstünü kaplayan buz tabakasına rağmen balıkçılıkla geçimini sağlayan vatandaşların ekmek kapısı olmaya da devam ediyor. Kalınlığı 60 santimetreyi bulan buz tabakasını küreklerle kıran balıkçılar, buradan bıraktıkları ağlar yardımıyla sazan avlamaya çalışıyorlar. 
 Ovakışla Beldesi’nde oturan 41 yaşındaki Cevdet Öge yaklaşık 25 yıldır Nazik Gölü’nde balıkçılık yaptığını anlattı. Birçok kez balık avlarken buzun kırıldığını, ancak buna rağmen bütün tehlikeyi göze alarak gölde balık avlamaya devam ettiğini söyleyen Öge, her yıl Aralık ayı ortalarında havaların soğuması ile birlikte buz tutan gölün üstünde yaklaşık 2 kilometre yürüyerek, açtıkları deliklerden ağlarını bıraktıklarını, haftada bir kez gelerek, bu ağları çektiklerini belirtti. 
 Öge, "Kış aylarında, sadece ailemizin yiyebileceği kadar balık çıkarabiliyoruz. Zaten gölün buz tutması nedeniyle çok da balık çıkmıyor. Bazen elimiz boş da dönebiliyoruz" dedi. 
 HAYATINI KAYBEDENLER OLDU 
 Nazik Gölü çevresinde yaşayan birçok ailenin kış aylarında balık ihtiyacını bu yolla karşıladığını da anlatan Öge,"Birçok aile açtıkları deliklerden avladıkları balıklarla besleniyor. Buzun kalın olduğu bölgelerde bazen çatlama sesleri duyabiliyoruz. Biz bu çatlama sesleri arasında balık avlıyoruz. Bu sesler bazen ürkütüyor. Ancak alışınca artık aldırış etmiyoruz. Ben birkaç kez buz kırılıp içine düştüm. Kendi çabamla içinden çıktım. Ancak benim kadar şanslı olmayıp, hayatını kaybedenler de oldu"dedi. 
 DHA