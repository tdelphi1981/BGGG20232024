Sağlık çalışanlarına dayak
 
 Dicle Üniversitesi (DÜ) Tıp Fakültesi Hastaneleri Hematoloji Bölümü Yoğun Bakım Servisi'nde tedavi gören yakınları 82 yaşındaki Kazım U.'yu dün akşam ziyarete gelen Berfin A., Sibel S., Kemal A. ve Osman U. ile serviste görevli hemşireler Rabia Yeşim Önal ve Gülay Ateş ile görevliler Emrullah Sevim ve Veysi İlhan arasında ziyaret saatiyle ilgili tartışma başladı. 
 Tartışmanın büyümesi üzerine hasta yakınları, sağlık çalışanlarına şiddet uyguladı. Olayda saçından çekilip yerde sürüklendiği bildirilen astım hastası 26 yaşındaki hemşire Rabia Önal, beyin cerrahi servisinde tedavi altına alındı. Diğer 3 çalışan ise Diyarbakır Eğitim ve Araştırma Hastanesi'nde darp raporu aldı. Astım rahatsızlığının da etkisiyle aradan geçen yaklaşık 12 saate rağmen hala yaşadığı olayın şokunu üzerinden atamayan hemşire Önal'ın tedavisi sürüyor. 
 'İNSANLIK DIŞI DAVRANIŞI KINIYORUZ'
  
 Hastane Başhekimi Prof. Dr. Sait Alan, hasta yakınlarının ziyaret zamanına uymadıkları için kendilerini uyaran sağlık çalışanlarını darp ettiğini belirterek, ''İnsanlık dışı davranışı kınıyoruz. Moralimizi bozmasına rağmen bu saldırı çalışma şevkimizi kırmayacaktır. Zor ve kutsal bir mesleği icra ediyoruz. 
 Bu şekilde olduğu takdirde iyi sağlık hizmete veremeyiz. İnsanlıkla bağdaşmayacak bu hareketi tasvip etmiyoruz. Bu kutsal mesleği icra ederken, şiddete maruz kalmak, onur kırıcı ve moral bozucudur. Gerekli şikayetlerde bulunduk. Bundan sonra emniyetimizin ve savcılarımızın daha duyarlı olmasını istiyoruz'' dedi. 
 'SAÇINDAN SÜRÜKLEYİP, DUVARA VURMUŞLAR'
  
 Hemşire Önal'ın kardeşi Gülen Önal ise kardeşinin yoğun bakıma girmek isteyen hasta yakınlarına izin vermediği 4 kişinin saldırısına uğradığını ifade ederek şöyle konuştu: ''Arkadaşlarının anlatımlarına göre saldırganlar ablamı saçından sürükleyip, duvara vuruyorlar. Krize girene kadar vurmuşlar. Sürükleye sürükleye vurdukları sırada araya giren diğer çalışanlara da vurmuşlar.  
 BİRİ ASKER, DİĞERİ POLİS' 
  
 Bunları yapanlardan birisi polis, diğeri de uzman çavuş olarak görev yapıyormuş. Saldırganların serbest bırakıldığını öğrendik. Bu bizi daha da üzdü.”