Yeni yüzleriyle eş bekliyorlar
Türkiye'de ilk yüz nakli yapılan kişi olarak tarihe geçen Uğur Acar ile dördüncü yüz nakli olan Turan Çolak, yeni yılı birlikte karşıladı. Çolak ve Acar yeni yılda mutlu bir yuva kurmayı diledi 
 2012 yılında yeni yüze kavuşan Uğur Acar ile Turan Çolak, Akdeniz Böbrek Hastalıkları ve Organ Nakli Derneği tarafından düzenlenen yılbaşı kutlamasına katıldı. 
 Kutlamada böbrek nakli olan hastalar ve aileleriyle bir araya gelen Acar ile Çolak "2013 yılı" yazılı pastayı kesti ve darbuka eşliğinde oynadı. Türkiye’nin ilk yüz nakli olan Uğur Acar, gazetecilere yaptığı açıklamada, yeni yüzüyle ilk defa bir yeni yıl programına katıldığını söyledi. 
 YUVA KURMAK İSTİYORLAR
  
 2012 yılının ilk günlerinde yeni bir yüze kavuşan Acar, 2013 yılından ise huzur ve mutluluk istediğini belirtti.20 yaşına girdiğini söyleyen Acar, 2013 yılında evlenmek istediğini kaydetti. 
  
   
 Türkiye’nin 4. yüz nakli olan Turan Çolak da 2012 yılında yeni bir yüzle hayatının değiştiğini bildirdi. 2012 yılının kendilerine uğur getirdiğini dile getiren Çolak, "Geçen yıl ile şu anki hayatım çok farklı. Bundan daha büyük bir mutluluk olamaz. Yeni bir yüzümün olacağını hayal etmiyordum" diye konuştu. Çolak, 2013 yılında ise bir yuva kurmak istediğini belirtti. 
 AA