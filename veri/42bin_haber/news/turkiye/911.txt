THY uçağına yıldırım düştü
 
 Olay Türk Hava Yolları’nın TK-2328 sefer sayılı İstanbul Antalya uçuşunda yaşandı. Beraberinde 69 yolcusu ile saat 02:00 de İstanbul Atatürk Havalimanı’ndan kalkış yapan THY’nin Antalya’ya giden Airbus 321 tipi uçağına inişten önce yıldırım isabet etti. 
 
 "Balıkesir" adlı uçakta yolcular korku dolu anlar yaşarken uçak Antalya Havalimanı’na sorunsuz bir iniş yaptı. TC-JRD kuyruk tescilli uçakta yapılan kontrollerde yıldırımdan dolayı yapısal hasar meydana geldiğinin tespit edilmesi üzerine Antalya İstanbul uçuşunu yapacak olan uçak seferden çekilerek bakıma alındı. 
 
 Hasarın giderilmesi sonrası uçak akşam saatlerinde Antalya’dan İstanbul’a yolcusuz olarak geldi.
 
 Faik KAPTAN/İSTANBUL,(DHA)