'Bunların devrimcilikle bir alakası yok'
 
 İstanbul Cumhuriyet Başsavcılığı’nca yürütülen terör örgütü DHKP/C’ye yönelik operasyonda gözaltına alınan ve dün sabah saatlerinde adliyeye getirilen 26 kişinin savcılık sorguları dün akşam saatlerinde tamamlandı. Savcılık sorgularının ardından aralarında Yurt Gazetesi Muhabiri Sami Menteş’in de bulunduğu 23 şüpheli tutuklanmaları talebiyle özgürlük hakimliğine sevk edildi. 
 
 Bugün saat 03.00’a kadar devam eden mahkeme sonrasında, hakim karşısına çıkan 23 kişiden, yurt muhabiri de dahil 17’si tutuklanırken, 6’sı serbest bırakıldı. Karar sonrası tutukluların yakınları gözyaşlarına boğularak adliye önünde sinir krizi geçirdi. Serbest kalanlar ise sevinçlerini adliye önünde bekleyen yakınlarına sarılarak paylaştı.
 
 "BEN KIZIMI İSTİYORUM"
 
 İstanbul Üniversitesi Sosyoloji Bölümü’nde okuyan kızı Duygu Yücel’in tutuklandığını öğrenen anne Yasemin Yücel, "Ben kızımı istiyorum" şeklinde bağırarak gözyaşları içerisinde yere yığıldı. Baygınlık geçiren kadını eşi sakinleştirmeye çalıştı.
 
 Duygu Yücel’in babası Hüseyin Yücel de adliye önünde bekleyen gruba, "Kimsenin hayatı sönmesin. Bunların devrimcilikle alakası yok. Ben Duygu Yücel’in babasıyım. Bunlar 'Avukatım, devrimciyim diye geçinen kime hizmet ettiği belli olmayan insanlar. Bunların kendine faydası yok ki vatana, millete ve insanlığa faydası olsun. Yararı olan insanları da bu hücrelerde çürütüyorlar" diye feryat etti.
 
 Bu sırada "Sizin kızınız esrarkeş olsa daha mı iyiydi?" diyerek Hüseyin Yücel’e tepki gösteren bir kişiye ise Yücel, "Esrarkeş olsa daha iyi. Sen daha mı iyisin. Kendine bir bak. Ailen var mı çocuğun var mı bir bak" şeklinde cevap verdi.
 
 "KAYBEDECEK BİR ŞEYİM KALMADI"
 
 Acılı baba Hüseyin Yücel kendisini sakinleştirmeye çalışan Avukat Süleyman Göktay’a ise, "Sen benim avukatım değilsin. Ben seni tutmadım. Ben sizin peşinize düşeceğim. Kaybedecek bir şeyim kalmadı"diyerek tepki gösterdi.
 
 İLK AÇIKLAMA AVUKATTAN
 
 Tutuklamalarla ilgili açıklama yapan Avukat Süleyman Göktay, "26 kişiyi dün savcılığa çıkardılar. Bunlardan 23’ü tutuklama talebiyle mahkemeye sevk edildi. Mahkeme 5 kişiyi serbest bırakakırken, 1 kişiyi de adli kontrol uygulayarak serbest bıraktı. 17 kişi de tutuklandı. Tutuklananlar arasında öğrenciler, Yurt Gazetesi Muhabiri Sami Menteş, tiyatrocular ve oyuncular var" diye konuştu.
 
 İhsan YALÇIN/İSTANBUL, (DHA)