İl Başkanı'ndan Kılıçdaroğlu'na: "Sen kimsin?"
Diyarbakır'da CHP İl Başkanı M. Beşir İpekçi ve 24 kişilik yönetim kurulu, genel merkezin talimatı ile görevden alındı. Olağanüstü Genel Kurul'a gitmemekte direndiği için görevden alındığını söyleyen İpekçi, CHP Genel Başkanı Kemal Kılıçdaroğlu'na, "Allah aşkına sen kimsin?" diye sordu.(DHA) -- Diyarbakır'da 21 Aralık günü CHP il yönetimi kendi arasında yaptığı seçimle İl Başkanlığı görevine M. Beşir İpekçi'yi getirdi.

40 yıldan bu yana CHP üyesi olan ve iki dönem milletvekili adayı da olan İpekçi, 11 gün İl Başkanlığı yaptıktan sonra CHP Genel Merkezi tarafından 24 kişilik yönetimi ile birlikte görevden alındı.

İpekçi'nin görevden alınmasına Diyarbakır'da bulunan 70 delegenin imza toplayarak olağanüstü genel kurula gitmek istemesinin neden olduğu öne sürüldü.

Delegelerin imza toplaması üzerine CHP Genel Merkezi İpekçi'den olğanasütü kongreye gitmesini istedi. İpekçi ise son kongrenin 30 Haziran 2012 tarihinde yapıldığını belirterek, genel kurulun 2014 yılında yapılması gerektiğini belirtti.

Genel Merkezin kongre isteğine direnen İpekçi ve 24 kişilik yönetimi dün görevden alındı. İpekçi'nin görevden alınmasına 'Çalışma kurallarıyla bağdaşmayan tutum ve davranışlarda bulunması' gerekçe gösterildi. İpekçi'nin görevden alınması üzerine CHP Diyarbakır İl Başkanlığı'na olağanüstü kongreye gitmek üzere geçici bir yönetim atandı.

İpekçi: "Bu işler aceleye gelmez" 

CHP'nin Diyarbakır'da 2011 yılının Kasım ayından bu yana 6 İl Başkanı değiştirdiğini belirten M. Beşir İpekçi şunları söyledi:

"Manşetlerle gelen sayın genel başkanımız. 2010 yılında manşetlerde idik. Bugün alt sütunlarda, yarın boş sütunlarda yer alacak gibiyiz. Önce 'Suriye'de olaylar abartılıyor' dedik. Daha sonra Esad'ın iktidardan ayrılması gerektiğini söyledik. Sonra Esad destekleyicisi bir tavır sergiledik. Başbakan ile görüşmenizde ortaya çözüm değil bir şeyler karalama götürdük. Bu 10 madde SHP'nin 1989 raporunun da gerisindedir. Başbakan'ın görüşmelere hemen başlanması önerisine bizim verdiğimiz cevap, 'Bu işler aceleye gelmez' oldu. İnsanlar ölüyor, biz bu işler aceleye gelmez diyoruz. Allah aşkına sen kimsin?"

"Kılıçdaroğlu'nun  politikaları tutarsız"

Kılıçdaroğlu'nun izlediği siyaset ve politikaların tutarsız olduğunu ileri süren İpekçi, "Halktan kopuk, güven vermeyen ve örgütten, tabanından uzaklaşan bir parti konumuna geldiniz. 'Hukuk, hak, doğru benim, güç bende' diyerek teşkilatları yok saydınız. Sayın genel başkanım hani kimse dışlanmayacaktı, kimse ötekileştirilmeyecekti, herkes kucaklanacaktı. CHP Diyarbakır il yönetimi 1 yılda 5 kez görevden alınmıştır. 5 kez kongre tarihi iptal edilmiştir. MYK kararıyla 32 il delegemiz tedbirli olarak disipline sevk edilmiştir. Güç elinde diye haklı değilsin. Ben bir CHP'li olarak gidişatımızın iyi olmadığını, halk nezdinde kopuk, örgüt bazında güvensiz durumdayız."