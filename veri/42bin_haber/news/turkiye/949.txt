Birand'ın evinde hüzün var
 
 BİRAND AİLESİNDEN AÇIKLAMA
 
 Dün  hayatını kaybeden gazeteci Mehmet Ali Birand’ın eşi Cemre Birand ve oğlu Umur Birand gazetecilere açıklamalarda bulundu. Taziyeleri kabul ettikleri evlerinin önünde açıklama yapan Cemre Birand, "Rutin birşey diye girdi. Pankreas kanserinden ölmedi, hayat boyu korktuğu kalp krizinden öldü" dedi. Cemre Birand, Mehmet Ali Birand'ın son isteğini açıkladı. Birand "Bize en son 'Niye geliyorsunuz hastaneye' dedi ve bir gün önce de balık yapılmasını istemişti" dedi. Umur Birand ise, "Babam pankreas kanseri olduğundan beri onu hayatta tutan torunuydu. Bütün herşeyi onun için yaptı. Babamın yerini hiç birşey dolduramayak, hiç kimse dolduramayacak" diye konuştu.
 
 AYDIN DOĞAN’DAN BİRAND AİLESİNE TAZİYE ZİYARETİ 
 
 DOĞAN Holding Onursal Başkanı Aydın Doğan, "Mehmet Ali Birand önemli bir isimdi. Benim 35 yıllık arkadaşımdı"  dedi. Aydın Doğan, "Çok başarılıydı. Haber için yapamayacağı şey yoktu. Mehmet Ali için birşey vardı dünyada; haber. Ölümü de göze alırdı. Yanlız bir de slogan beraber üretmiştik; ’Duyduğumuzu değil, gördüğümüzü yazacağız’ "  diye konuştu.
 
 BİRAND AİLESİNİ EVLERİNDE ZİYARET ETTİ
 
 Doğan Holding Onursal Başkanı Aydın Doğan, hayatını kaybeden Kanal D Haber Grup Başkanı Mehmet Ali Birand’ın ailesi’ne taziye ziyaretinde bulundu. Ziyaretin ardından gazetecilerin soruları üzerine Aydın Doğan,  şunları söyledi:
 
 "Mehmet Ali Birand önemli bir isimdi. Benim 35 yıllık arkadaşımdı. Mesleğe ilk girdiğim günlerden beri beraber olduk. Evvela uzun yıllar Milliyet Gazetesi’nde olduk. Brüksel temsilciliğimizi yaptı. Sonra İstanbul’da kısa bir süre Milliyet Gazetesi Genel Müdürlüğü’nü yaptı. Sonra hepinizin bildiği gibi CNN’in kuruluşunda bulundu. Çok başarılı işler yaptı. 2005 ’den beri de Kanal D’nin yayın yönetmenliğini yapıyordu. Çok başarılıydı. Haber için yapamayacağı şey yoktu. Mehmet Ali için birşey vardı dünyada haber. Ölümü de göze alırdı. Yanlız bir de slogan beraber üretmiştik; ’Duyduğumuzu değil, gördüğümüzü yazacağız.’ Bu vesileyle sizlere de söylüyorum; Duyduklarınızı değil, gördüklerinizi haber yapın. Mehmet Ali’nin yeri kolay kolay doldurulmaz. Sizin gibi gençlerin hepsinin idolu olacak. İlerde hepiniz Mehmet Ali Birand ekolu olarak yetişmeye çalışacaksınız. Vakitsiz gitti. Benim içim yanıyor, nur içinde yatsın. Mekanı cennet olsun."
 
 "BİRAND HABERCİLİĞİNDE DÜRÜSTTÜ"
 
 Aydın Doğan, şöyle devam etti:
 
 "Yayın kurulunun sahibi olarak müdahale etmedim. Ama arkadaş olarak çok eleştirdiğim, ’Bak burası iyi değil, burada böyle yapıyorsun, arada bir tekliyorsun’ falan gibi ben de espiriler yapardım. Benim çalışanımın olması yanında yakın dostumdu, arkadaşımdı. Ailece de yakındık, yazın beraber olurduk. Yunan Adaları’na giderdik onun teknesiyle beraber. O bakımdan Mehmet Ali, mesleğine müdahale etmesini gerektiren bir adam değildi. 1988 yılında Bekaa Vadisi’ne gitti. Öcalan ile bir röportaj yaptı, geldi yayınladı. Öcalan Galatasaray yanlısı. Ben görüyorum o zaman kötü bir videolar vardı, ona çekmişti. Hatta topu getiriyorlar gol olacağı zaman Öcalan’ın ayağına koyuyorlar, o atıyordu golü. Öyle bir röportajını yayınladık. Gazeteyi toplattılar. O dönemde o üzüldü. Dedim ki, ’Üzülme bu yayıncılıkta var.’ Bayilerden toplattılar. Kamyonlardan indirdiler. Böyle şeylerimiz de oldu ama haberciliğinde dürüsttü. Mehmet Ali’ye hiç kimse ’Dürüst habercilik yapmadı’ diyemez. Onun için müdahale etmemizi gerektiren bir şey yoktu."
 
 'Hissettiğim duygu yalnızlıktır'
 
 Gazetecilerin soruları üzerine Kırca, "Birand’sız ilk gün. Birandsız ilk güne uyandık. Bir kaç gün sonra daha iyi anlayacağız Mehmet Ali Birand’ın yokluğunun ne anlama geldiğini. O yokluk zamanla daha çok farkedilecek. Çok farklı bir gazeteci, çok farklı bir televizyoncuydu. Türkiye onun sayesinde zor olan konuşulması, tartışılması sorunlu ve sıkıntılı olan pek çok konuyu konuşabildi.
 
 Bugün Türkiye’nin geldiği noktada önemli bir payı olduğunu düşünüyorum. 1982 yılından beri ekran macerasında o yolculuğu birlikte yaptığımız içinde kendimi çok şanslı ve çok mutlu hissediyorum. Güzel anıları paylaştık onunla" dedi. Kırca sorular üzerine, "Ben dün akşam bülteni sunarken sonuna doğru içimden gelenleri dile getirirken söylemiştim. 
 
 Bu birden bire hissettiğim ve çok samimi duygularımdı. Ağzımdan dökülen o sözcük benim gerçek hissiyatımdır dünden beri. Kendimi çok yalnız hissettiğimi fark ettim bir anda. İşte karşı ekranda, komşu ekranda dönüp bakıyorum monitörlere ve o yok. Birden bire kendinizi çok yalnız hissediyorsunuz. 
 
 Farklı bir duygu bu bunca yıl birlikte biz rakip olmadık hiç. Bunu hep söyledim ve söylemeyede devam ediyorum. Çünkü yaşarken söylediğimiz zaten bizi bilenlerin tanık olduğu olguydu o. Biz hep arkadaş olarak kaldık, aynı mesleği yapan ve aynı mesleği farklı kanallarında farklı ekranlarında programlarında ama bunu arkadaşça yaptık hep. Paylaşarak, dayanışarak yaptık. Onun için hissettiğim duygu yalnızlıktır. O yalnızlığın günden güne büyüyeceğininde farkındayım" diye konuştu.
 
 'SADECE EŞİ BULUNMAZ BİR BASIN ELEMANI DEĞİLDİ'
 
 Eski TBMM başkanlarından Hikmet Çetin Mehmet Ali Birand’ın ailesine taziye ziyaretinde bulundu.  Ziyaretin ardından gazetecilere açıklama yapan Hikmet Çetin, "Hepimizin başı sağolsun. Mehmet Ali, aşağı yukarı 40 yıla yakın dostum. Mehmet Ali, sadece eşi bulunmaz bir basın elemanı değildi, haberciydi, belgesel yapardı, muhabirdi, her şeydi.
 
 Fakat hepsinden öte bir insandı" dedi. Mehmet Ali Birand’ın çekinmeden tabulara dokunan bir kişiliğe sahip olduğunu anlatan Çetin, şunları kaydetti: "Mehmet Ali’nin dokunduğu tabular bugün Türkiye’de tartışılır hale geldi. Ama o, o tabuları risk alarak, o tabuların üzerine gitti. Başlayan Türkiye’deki barış sürecinin de sonucunu görmesini çok isterdim. Çünkü, o bu konuda risk alarak gitti. Yeri doldurulamaz Mehmet Ali’nin. O, dünyanın bütün liderlerini Türkiye’ye getirdi. Türkiye’yi de dışarıya götürebildi. Dışişleri Bakanlığım sırasında da gördüm, Türkiye ve medya deyince akla ilk gelen isim Mehmet Ali’ydi. Böylesine özelliği olan bir kişiydi. Allah rahmet eylesin. Yeri kolay kolay doldurulmaz. Tüm ulusumuzun, sevenlerinin başı sağolsun. Ailesine de sevenlerine de başsağlığı diliyorum." 
 
 BAKAN EKER: HEPİMİZİN BAŞI SAĞOLSUN
 
 Gıda Tarım ve Hayvancılık Bakanı Mehdi Eker de Mehmet Ali Birand’ın ailesine taziye ziyaretine bulunanlar arasında. Ziyaretin ardından gazetecilere açıklama yapan Bakan Eker, Birand’ın Türkiye’de gerek gazetecilikte gerekse televizyon programcılığında ekol oluşturmuş bir isim olduğunu belirterek, "Gerek duruşuyla, kişiliğiyle, şahsiyetiyle, demokratik tutumuyla geçen süre içerisinde gerek yetiştirdiği medyadaki insanlarla gerçekten ekol gibi kendi başına çalışmış Türkiye için önemli bir değerdi.
 
 Allah rahmet eylesin. Ailesini ziyaret ettim. Üzüntülerimizi paylaştım. Böyle zamanlarda söylenecek çok fazla bir şey yok. Sadece sabır diliyoruz. Kalanlara sağlık diliyoruz, afiyet diliyoruz. Kendisine de merhuma da Allah’tan rahmet diliyoruz. Hepinizin başı sağolsun" şeklinde konuştu. Birand’ın ailesi’ne taziye ziyaretinde bulunan eski TBMM Başkanı Hikmet Çetin de Birad’ın güleryüzlü ve iyi bir insan olduğunu anlattı.
 
 KANAL D HABER MERKEZİ EKİBİNDEN BİRAND’IN AİLESİNE TAZİYE ZİYARETİ
 
 Kanal D Haber Müdürü Salih Selçuk, "Mehmet Ali Birand için her şey söyleyebilirsiniz. Duayen diyebilirsiniz, gazeteci diyebilirsiniz, haberci, belgeselci, programcı, yazar, her şey diyebilirsiniz ama ona yakıştırılacak en önemli sıfat insanlığıydı. Mehmet Ali Birand hakketten insan gibi bir insandı." dedi. Spiker Şule Zeybek de "Çok büyük bir renkti. Sadece haberin içinde değil, hayatın içinde de çok büyük bir renkti. Sesi kulağımızda hala. Unutulmayacak yeri asla dolmayacak bir unsurdu Mehmet Ali Birand. Renkli ve güleryüzlü habercilik öksüz kaldı" diye konuştu.
 
 Kanal D Haber Merkezi ekibi, tedavi gördüğü Vehbi Koç Vakfı Amerikan Hastanesi’nde hayatını kaybeden Kanal D Haber Grup Başkanı Mehmet Ali Birand’ın ailesine taziye ziyareti’nde bulundu. Saat 13.00’da Birand’ın Kavacık Otağtepe Evleri’nde bulunan evine gelen Kanal D Haber Merkezi ekibi, içeride yaklaşık 30 dakika kaldı.
 
 IRAK TÜRKMEN CEPHESİ’NDEN BİRAND İÇİN TAZİYE MESAJI
 
  Irak Türkmen Cephesi Türkiye Temsilciliği, hayatını kaybeden Kanal D Haber Grup Başkanı Mehmet Ali Birand için taziye mesajı yayınladı.
 Irak Türkmen Cephesi Türkiye Temsilciliği’nden Dr Hicran Kazancı, yayınladığı taziye mesajında şunları belirtti:
 
 "Usta gazeteci ve haberci Mehmet Ali Birand’ın vefatını derin bir üzüntü ile öğrenmiş bulunuyoruz. Türk basın camiası, bilgisi ve tecrübesi ile yeri dolduralamayacak bir duayenini kaybetmiştir. Başarılı kariyeri ve mesleğine tutkunluğu ile Türk basınında kendisine seçkin bir yer edinmiş olan Mehmet Ali Birand, daima sevgi ve saygı ile hatırlanacaktır. Merhuma Allah’tan rahmet, kederli ailesine, sevenlerine ve tüm basın camiasına başsağlığı ve sabır dilerim."
 
 ERDOĞAN TELEFONLA ARADI
 
 Başbakan Recep Tayyip Erdoğan, tedavi gördüğü hastanede hayatını kaybeden gazeteci Mehmet Ali Birand’ın eşi Cemre ve oğlu Umur Birand’a taziyelerini iletti. Başbakanlık kaynaklarından alınan bilgiye göre Erdoğan, aileyi telefonla aradı. 
 
 Görüşmede, Birand ailesi, yakınlarına ve medya camiasına sabır ve metanet dileğinde bulunan Erdoğan’ın, ünlü gazetecinin cenaze törenine hükümeti temsilen Bülent Arınç’ı, AK Partiyi temsilen de Hüseyin Çelik’i göndereceği bilgisi edinildi. 
 
 'BİRAND BİR OKUL, BİR EKOL OLDU'
 
 Kültür ve Turizm Bakanı Ertuğrul Günay, Kanal D Haber Grup Başkanı Mehmet Ali Birand’ın ailesine taziye ziyaretinde bulundu. Kültür ve Turizm Bakanı Günay, Birand’ın Beykoz’daki evine gelerek, eşi Cemre ve oğlu Umur Ali Birand’a taziyelerini iletti. Ziyaretin ardından gazetecilere açıklama yapan Bakan Günay, sözlerine "Hepimizin, hepinizin başı sağolsun" diye başlayarak, Birand’ın Türk basınının ve Türkiye düşünce dünyasının özel isimlerinden birisi olduğunu söyledi.
 
 Birand’ın Türkiye’nin çoğulcu demokrasiye ulaşması, barış içinde, kardeşçe yaşaması, Avrupa Birliği (AB) sürecindeki gelişmelerin başarıyla sonuçlanması için çok büyük çabalar sarf ettiğini anlatan Günay, şunları kaydetti: "Yarım yüzyılı bulan meslek yaşamında onu hep bu yönüyle hatırlıyorum. Ayrıca tanışıklığımıza sığınarak ve güvenerek söylüyorum; çok güleryüzlü, iyiliksever, çevresine olumlu duygular yansıtan bir insandı. Mehmet Ali Birand, bir okul, bir ekol oldu.
 
 Türk basınında diliyorum ki, arkasından gelen genç meslektaşları onun bu çoğulcu demokrasi, özgürlükçü toplum yapısı, barış içinde yaşama ideallerini yüksekte tutarlar. Türkiye’nin düşünce yaşamına, Türkiye’nin basın yaşamına onun bıraktığı özel izleri yüksekte tutarak, onun hatırasını saygıyla yaşatmak konusunda gereken dikkati ve gayreti gösterirler." Bakan Günay, bir gazetecinin "Eşi Cemre Birand içeride neler söyledi?" sorusuna ise şu yanıtı verdi:
 
 "Cemre hanım, Umur bey ve ailenin öteki yakınları benim eskiden beri tanıdıklarım, metin gördüm onları. Tabii hepimiz çok şaşkınız. Çünkü hastaneye daha önceki gibi önemli bir operasyon için değil, basit bir operasyon için gitmiş. Hatta eşine, ailesine çok telaş etmeyin, ’Akşam işimin başındayım’ demiş. O yüzden hepimiz için bizim için şaşkınlık oldu. Bu gelişmeyi bilen aile bireyleri için çok daha büyük bir şaşkınlık. Ama iyi insanların cenazeleri böyledir. Arkadan güzel şeyler konuşulur, güzel şeyler söylenir, iyi duygular hatta espriler anlatılır. Mehmet Ali Birand’ın güler yüzü sanıyorum bugün bu manevi ortamı aydınlatıyordu. Biz de onu dualarımızla uğurlamaya çalışıyoruz. Bugün bir değerli sanatçımızı Burhan Doğançay’ı da uğurladık ebediyete... Ben hepsini rahmetle minnetle selamlamak istiyorum." 
 
 DSP Genel Başkanı Türker, BBP Genel Başkanı Destici ve DP Genel Başkanı Uysal, başsağlığı mesajı yayımladı
 
 DSP Genel Başkanı Masum Türker, BBP Genel Başkanı Mustafa Destici ve Demokrat Parti (DP) Genel Başkanı Gültekin Uysal, Kanal D Haber Grubu Başkanı Gazeteci Yazar Mehmet Ali Birand’ın vefatı nedeniyle başsağlığı mesajları yayımladı. DSP Genel Başkanı Türker, mesajında, basın dünyasının duayeni Mehmet Ali Birand’ın vefatına ilişkin haberin herkesi derinden yaraladığını belirterek, şu ifadelere yer verdi: "Birand, mesleğinde gösterdiği ustalık ve sergilediği objektiflik, kamuoyunu aydınlatma konusundaki gayretkeşliği ile Türk milletinin kalbindeki yerini daima koruyacaktır. Basın dünyasına katılan yeni nesiller daima onu örnek alacaktır.
 
 Birand’ın vefatı Türkiye için büyük bir kayıp olmuştur. Ancak Birand, bıraktığı eserlerle yaşayacaktır. Kendisine rahmet, ailesine, basın dünyasına ve tüm Türk milletine sabır ve başsağlığı diliyorum." BBP Genel Başkanı Destici ise Türk basın dünyasının en renkli simalarından biri olan Birand’ın tedavi gördüğü hastanede vefat ettiğini üzüntüyle öğrendiğini belirterek, şunları kaydetti: "Mehmet Ali Birand, en son sunduğu bülteninde ’Dualarınızı bekliyorum’ demişti. Yarım asırlık meslek yaşamında, muhabirlikten yetişerek, Türkiye’de birçok habere çalışkanlığıyla mantıklı yaklaşımıyla üretken imzalar atan Türk basınının renkli siması Mehmet Ali Birand’a Cenab-ı Allah’tan rahmet, ailesine, yakınlarına ve tüm sevenlerine, basın camiasına başsağlığı ve taziyelerimi bildiririm." DP Genel Başkanı Gültekin Uysal da Birand’ın, Türk basınında daima ilklere imza attığını ifade ederek, kendisine Allah’tan rahmet ailesine, yakınlarına ve medya dünyasına başsağlığı diledi. 
 
 'ÇOK CESUR BİR GAZETECİYDİ'
 
 Başbakan Yardımcısı Bülent Arınç, tedavi gördüğü hastanede vefat eden gazeteci Mehmet Ali Birand’ın, Türkiye için çok önemli, demokrat ve cesur bir gazeteci olduğunu belirterek, "Televizyon yayıncılığında çok başarılı bir isimdi. Arkasında çok güzel eserler ve çok iyi bir isim bıraktı" dedi. 
 
 ABD Dışişleri Bakanlığı, başsağlığı diledi
 
 ABD Dışişleri Bakanlığı, tedavi gördüğü hastanede hayatını kaybeden gazeteci Mehmet Ali Birand’ın ailesi ve iş arkadaşlarına başsağlığı diledi. Bakanlık Sözcüsü Victoria Nuland, günlük basın toplantısına Birand’ın vefatından bahsederek başladı.
 
 Birand’ın Türk medyasının en etkili isimlerinden biri olduğunu belirten Nuland, "Birand’ın, ülkesi ve ülkesi ötesinde, hayatı boyunca basın özgürlüğüne yaptığı katkılarını selamlıyoruz" dedi. Nuland, Birand’ın, ABD Dışişleri Bakanı Hillary Clinton da dahil, Türkiye ve uluslararası toplumdaki önde gelen kişilerle yaptığı keskin zeka ve kavrayışa sahip röportajlarıyla tanındığına dikkati çekerek, Birand’ın ailesi ve Türk medyasındaki iş arkadaşlarına başsağlığı diledi. 
 
 Yunanistan Savuna Bakanı Panayiotopulos, başsağlığı diledi
 
 Yunanistan Savunma Bakanı Panos Panayiotopulos, gazetecilik yaptığı dönemde tanıma şansı bulduğu ve dostluk kurma onurunu yaşadığı Kanal D Haber Grup Başkanı Mehmet Ali Birand’ın ölümünden büyük üzüntü duyduğunu belirtti. Panayiotopulos, yaptığı açıklamada, şunları kaydetti: "Mehmet Ali Birand’ın ölümünden derin üzüntü duyuyorum. Kendisini gazetecilik yaptığım dönemde tanıma şansı buldum ve onunla dostluk bağı kurma onurunu yaşadım. Kendisiyle yaptığımız tartışmalarda birçok şey üzerinde anlaşamazdık, ’Annan Planı’nda olduğu gibi. Bazı konularda ise hemfikir olurduk. Her iki durumda da Birand soğukkanlı diyalog kurmayı bilirdi. Büyük gazetecilik becerileri ve Yunan-Türk ilişkilerine gösterdiği büyük ilgiyle ayrılırdı. Kaybı uluslarası gazetecilik alanında büyük bir boşluk yarattı." Yunanistan Savunma Bakanı Panos Panayiotopulos, Birand’ın ailesine ve arkadaşlarına başsağlığı dileğinde de bulundu. 
 
 
 
 DHA- AA