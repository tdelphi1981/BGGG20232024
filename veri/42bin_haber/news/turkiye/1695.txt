Sivas'ta yolcu otobüsü devrildi: 12 yaralı
Sivas'ın Suşehri ilçesinde yolcu otobüsünün devrilmesi sonucu 12 kişi yaralandı. Antalya'dan Bayburt'a giden Ali Coşgun (34) yönetimindeki 29 DC 229 plakalı yolcu otobüsü, Zara-Suşehri Karayolu'nun 25. kilometresindeki Geminbeli mevkisinde kar yağışı ve buzlanma nedeniyle kontrolden çıkarak devrildi.

Otobüsün yedek şoförü Recep Özdoğan (43) ve 11 yolcu yaralandı. Yaralılardan 4'ü Suşehri Devlet Hastanesi'ne, 8'i ise Zara Devlet Hastanesi'ne kaldırıldı.

Yaralılardan Cansu Düzenli (20) ve Kemal Ünal (54), Suşehri Devlet Hastanesi'ndeki ilk müdahalenin ardından Sivas'a sevk edildi.

Sürücü Çoşgun ve muavin ile 4 yolcu ise kazadan yara almadan kurtuldu. Yolun Suşehri istikametinin sağ şeridini kapatan otobüsün kaldırılması için çalışma başlatıldı. Suşehri İlçe Jandarma Komutanlığı ve Suşehri Bölge Trafik
İstasyon Amirliği ekipleri, yolda önlem aldı.

Yedek şoför Özdoğan, otobüste toplam 15 yolcunun bulunduğunu belirterek, "Otobüsün yatak bölümünde uyuyordum. Bir gürültüyle uyandım. Otobüs, kaygan zeminden dolayı devrilmişti. Çok şükür can kaybımız yok" dedi.

Kazada yaralanan Şengül (52) ve Kemal Ünal çiftinin, Suşehri Emniyet Müdürlüğü'nde görevli bir polis memurunun anne-babası olduğu öğrenildi.