Meclis, Dilara Koçak'ın beslenme önerilerini dinledi
TBMM'de Uzman Diyetisyen Dilara Koçak, küçük grup toplantı salonunda gerçekleştirdiği sunumla milletvekilleri ile meclis personeline doğru diyet ve sağlıklı beslenme konusunda önerilerde bulundu. TBMM Genel Sekreterliği'nin düzenlediği 'Sağlığın İçin Hemen Harekete Geç' konulu konferansın öncesinde 2 gün boyunca meclis personeli ve vekillere obezite taraması, vücut yağ analizi ölçümleri ve ideal kilo ile ilgili analizler yapıldı. 

Diyetisyen Dilara Koçak sunumuna, kilo vermede mazeretlerin ve yasakların vazgeçmeyi tetikleyeceğini belirterek başladı. Özellikle de yanlış hedefler seçmenin, gerçeğe uygun öneriler yapılmamasının diyetlerin yarım kalmasının en büyük sebebi olduğunu vurguladı.

Koçak diyet yerine ömür boyu sürdürülebilir ve gerçekçi iyi yaşam hedeflerinin belirlenmesi gerektiğinin altını çizdi.

Günümüzde obezitenin salgın bir hastalık olduğunu ifade eden Dilara Koçak, yağ oranının yükselmesiyle birlikte, kanserojen maddelerin vücuda girme riski, hipertansiyon, şeker hastalığı ve eklem rahatsızlığı gibi istenmeyen durumların önünün açılabileceğini de belirtti. Ayrıca düzenli ve dengeli beslenmenin insan vücuduna yapılacak en iyi yatırım olduğunu da söyleyerek yeni yatırım bankasının 'Bodybank' (Vücut Bankası) olduğunu vurguladı.

"Diyet yapmak tek başına çözüm değil"

Koçak, genetik faktörlerin de üzerinde durdu ve anne ve babasından ikisi de şişman olan bireylerin kilolu olma ihtimalinin yüzde 80 olduğunu sözlerine ekledi. Ayrıca ebeveynlerinden sadece biri şişman olan bireylerde ise bu oranın yüzde 40 olduğunu da dile getirdi.

Koçak, otomobil kullanımı ve teknolojik gelişmeler arttıkça şişmanlığın da yükseliş grafiği çizdiğini ifade etti. Koçak, "Diyet yapmak tek başına çözüm değil, hareketli bir yaşam ve sağlık kontrolünden geçmek unutulmamalı" diye konuştu. 

TBMM mensuplarına kalori miktarı konusunda da önemli bilgiler veren Dilara Koçak, sadece 360 kaloriyi yakmak için 70 dakika yüzülmesi gerektiğini söyledi.

Aynı zamanda şişmanlığın erkeklerde yüzde 21, kadınlarda yüzde 41, çocuklarda ise yüzde 15-20 oranında görüldüğüne dikkat çekti. Koçak, sporun da önemine değinerek tempolu yürüyüşte yağ yakmanın 20 dakikadan sonra başladığını ve en az 40-45 dakikalık yürüyüşlerin diyete pozitif etkisi olduğu şeklinde konuştu. 

"Sigara bırakıldıktan sonra tat alma duygusu gelişiyor"

Diyetisyen Koçak, sigaradan sonra neden kilo alındığını da açıklayarak, "Sigara bırakıldıktan sonra tat alma duygusu çok gelişiyor ve bu da insanların yemesine neden oluyor" dedi. Rejim yaparken karbonhidratı tamamen çıkartıp hiç ekmek yememenin yanlış, ideal vücut ağırlığının sadece kilo ve boyla ilişkili olmadığının altını çizen Dilara Koçak, beden kitle indeksi, bel çevresi ve vücut yağ oranı gibi değişkenlere de dikkat edilmesi gerektiğini söyledi.

"Kas yağı yakan fabrikadır" diyen Koçak, vücut yağ oranının kadınlarda yüzde 20-25, erkeklerde ise yüzde 18-22 arasında olması gerektiğini belirtti. Ayrıca rejim yaparken ekmek yenmemesinin yapılan yanlışlardan biri olduğunu da dile getirip yeterli karbonhidrat alınmadığında vücuttaki kastan yenileceğini söyledi.

Koçak'tan öneriler

Milletvekilleri ve meclis personelinin ilgiyle dinlediği sunumda Dilara Koçak, sağlıklı yaşama uygun önerilerde de bulundu. Yanlış diyetlerin durumu daha da zorlaştıracağını belirten Koçak, içilmesi gereken su miktarı, alınması gereken vitamin ve mineraller, meyve ve sebze tüketimi, kuru baklagiller, protein tüketimi, çay-kahve miktarı, tatlı tüketimi, uyku süresi ve pozitif enerji gibi konularda önerilerde bulundu.