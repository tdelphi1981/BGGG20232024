Kandilde camiler doldu taştı
 
 Hz. Muhammed’in dünyaya geldiği gün olarak kutlanan Mevlit Kandili dolayısıyla yurt genelinde camiler doldu, taştı. 
 İstanbul
  
 İstanbul’daki camiler vatandaşın ilgisiyle tıklım tıklımdı. Mevlit Kandili dolayısıyla kadın, erkek, genç, yaşlı çok sayıda kişi, özel programlar düzenlenen başta Sultanahmet, Fatih, Eyüp Sultan olmak üzere İstanbul’daki camilerde saf tuttu. Dolup taşan camilerde namaz kılıp, dua eden vatandaşlar, okunan Kur’an-ı  Kerim, Mevlid-i Şerif ve ilahilerle kandilin manevi atmosferini yaşadı. Diyanet İşleri Başkanı Prof. Dr. Mehmet Görmez ve Bosna Hersek Reis-ül Uleması Hüseyin Efendi Kavazovic de İstanbul Ataşehir Mimar Sinan Camisi’nde düzenlenen kandil programına katıldı.
 
 Bursa 
 Bursa’da, başta Ulucami olmak üzere tarihi camilerde Mevlit Kandili dolayısıyla özel programlar düzenlendi. Vatandaşlar, kandil programlarına yoğun ilgi gösterdi. Bursalılar, Ulucami, Yeşil ve Emirsultan gibi tarihi camileri doldurarak, ibadet etti 
 Adana
 
 Başta Sabancı Merkez Camisi olmak üzere Adana’daki çoğu camide kandil programı düzenlendi. Mevlit Kandili dolayısıyla kullanım alanı açısından Türkiye’nin en büyük camisi olma özelliğini taşıyan Sabancı Merkez Camisi’nde düzenlenen programa katılan vatandaşlar namaz kılıp, dua etti. Kentteki çoğu camide düzenlenen kandil programlarına kadın ve çocuklar da ilgi gösterdi. Cami çıkışında ise vatandaşlara tatlı ve lokum dağıtıldı. 
 Kayseri
 
 Kayseri’de Mevlit Kandili dolayısıyla camilere yoğun ilgi gösterildi. Hazreti Peygamber’in doğum günü olan Mevlit Kandili’ni kutlamak isteyen vatandaşlar, çocuklarıyla camileri doldurdu. Kimi vatandaşlar camide Kur’an- Kerim okurken, kimileri de mevlit  dinleyerek dua etti. Merkezdeki tarihi Hunat Camisi’ne giden vatandaşlara ise Türk Kızılayı  tarafından kandil lokumu dağıtıldı. Ayrıca bir hayırsever de cami avlusunu  dolduran vatandaşlara sıcak salep ikram etti. Kandil dolayısıyla Kadir Has Kongre Merkezi’nde de program düzenlendi.  Vatandaşların yoğun ilgi gösterdiği programda Doğu Türkistanlı Hafız
 Azizi Kur’an-ı Kerim tilavetinde bulundu. 
 Hatay
 
 İskenderun ilçesinde faaliyet gösteren Mardinliler Yardımlaşma ve Dayanışma Derneği (Mar-Der) tarafından Mevlit Kandili dolayısıyla vatandaşlara 1,5 ton lokma tatlısı dağıtıldı. Kaptan Mehmet Paşa Camisi avlusunda pişirilerek dağıtılan lokma tatlısına  vatandaşların ilgisi yoğun oldu. Mar-Der Başkanı Salih Bayar, tüm İslam aleminin kandilini kutlayarak, "Kandil tüm insanlığa huzur, barış, mutluluk getirsin. Allah ülkemizi ve milletimizi korusun" diye konuştu. Her yıl geleneksel olarak kandil gecelerinde halka tatlı dağıttıklarını belirten Bayar, şunları kaydetti:
 
 "Katkıda bulunan herkese teşekkür ediyoruz. Şu an Ortadoğu’da kan ve gözyaşı var. Bu kandil gününde dualarımız barış için olacak. Her akan kan gözyaşı, acı demektir. Allah bu milletin birlik ve beraberliğini bozmasın. Böylesi gecelerin manevi hazzından istifade etmek gerekir. Mevlit Kandili dolayısıyla cami avlusunda pişirdiğimiz 1,5 ton lokma tatlısını halkımıza ikram  etmekten mutluyuz."
 
 Erzurum
 
 Erzurum’da başta tarihi Ulu Cami ve Lalapaşa Camisi olmak üzere bütün camileri dolduran vatandaşlar, Mevlit Kandili dolayısıyla düzenlenen özel programlara katıldı. Vatandaşlar, bölgede etkili olan soğuk havaya rağmen kandil programlarına yoğun ilgi gösterdi. 
 
 Kars
 
 Kars’ın Sarıkamış ilçesinde bulunan Merkez Camisi’nde Mevlit Kandili dolayısıyla program düzenlendi. Sarıkamış Müftüsü Hamdi Uzunharman, burada verdiği vaazda, Peygamberin dünyaya geliş nedeni ve hayatından bahsederek Allah’ın resulü Peygamberimiz dünyaya geldiğinde insanlığın birer yıldız gibi parlamaya başladığını ifade etti. Kız çocuklarının toprağa diri diri gömüldüğü bir dönemde Peygamber Efendimizin geldiğini belirten Uzunharman, "İnsanlık değerlerinin en güzeline, şereflerin en güzeline ulaştı. Peygamberimiz İslam ahlakının en güzelini yaşadı ve bizlere de aktardı" dedi. Programda, mevlit ve ilahiler okunduktan sonra vatandaşlar namaz kıldı, dua etti. 
 
 Ardahan 
 
 Ardahan’da Mevlit Kandili dolayısıyla Merkez Yeni Mahalle Camisi’nde etli pilav dağıtımı yapıldı. Cami İmamı Ahmet Yılmaz, burada yaptığı konuşmada, bugünün çok önemli bir gün olduğunu belirterek, "Bugün cami cemaatinin tümüne, etli pilavın yanı sıra Hilye-i Şerif dağıttık. Rabbim hayrımızı ve duamızı kabul etsin. Bugünler çok önemli. Her inanan bu günlerin kıymet ve değerini bilmeli. Aynı zamanda hakkıyla yerine getirmeli" dedi. 
 AA