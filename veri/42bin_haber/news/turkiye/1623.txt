Türkiye'de 138 bin 16 kişi cezaevinde yatıyor
 
 İHD tarafından hazırlanan ’Doğu ve Güneydoğu Anadolu Bölgesi 2012 Yılı Cezaevlerinde Yaşanan Hak İhlalleri Raporu’ basın toplantısı ile açıklandı. İHD Diyarbakır Şube Başkanı Raci Bilici, Türkiye cezaevlerinde ciddi sıkıntıların yaşandığını, birçok alanda kendilerine ihlal başvuruları geldiğini söyledi. 
 BÖLGE CEZAEVLERİNDE 3 BİN 263 İHLAL 
  
 İHD Cezaevleri Komisyonu Üyesi Avukat Muhterem Süren raporda yer alan cezaevlerindeki hak ihlalleri istatistik verilerini açıkladı. Rapora göre bölge cezaevlerinde 2012 yılında 3 bin 263 hak ihlali kaydedildi. Raporda 2012 yılı içinde cezaevlerinde 26 kişinin öldüğü, 65 kişinin yaralandığı belirtildi. 186 tutuklunun işkence gördüğü ifade edilen raporda, 1303 sevk uygulamasının gerçekleştiği belirtildi. Yıl boyunca 239 sağlık hakkı ihlali gerçekleştiği belirtilen raporda, 25 tutuklunun aile görüşünün engellendiği ifade edildi. Tecrit ve izolasyon olarak değerlendirilen 28 olayın yaşandığı belirtilen raporda, bir yıl içinde 319 kişinin haberleşme gibi haklarının engellendiği vurgulandı. Cezaevlerinde açlık grevleri sırasında 15 ihlal yaşandığı belirtilen raporda, 32 değişik ihlal ve başvurunun olduğu bildirildi. 
 AÇLIK GREVİ YAPANLAR SÜRGÜN EDİLDİ 
  
 Raporda geçen Kasım ayında yapılan açlık grevlerine de değinildi. Açlık grevlerine katılanların başka cezaevlerine gönderildiği belirtilen raporda, şu iddialar yer aldı: "Bu kez mahpuslardan intikam alırcasına sürgünler devreye sokulmuştur. Bu durum da biz insan hakları savunucularını cezaevleri konusunda ciddi anlamda kaygılandırmaktadır. 
 Cezaevlerinde tutuklu ve hükümlü ayrımı yapmaksızın yaşanan sürgünler cezaevlerinde yaşanan sorunları daha da arttırmıştır. Yargılaması devam eden tutukluların Ses ve Görüntü Bilişim Sistemi (SEGBİS) gerekçe gösterilerek yargılama alanı dışındaki cezaevlerine sürgün edilmesi adil yargılama hakkını ihlal etmekle birlikte, tutuklular açısından sistematik bir işkence halini almıştır. Sürgünlerin bu şekilde devam etmesi hak ihlali açısından sadece mahpuslarla sınırlı kalınmadığı aynı zamanda ailelerinin de cezalandırıldığını ortaya koymaktadır." Raporda Adalet Bakanlığı verilerine göre Türkiye’de tutuklu ve hükümlü sayılarına da yer verildi. Ceza ve Tevkifevleri Genel Müdürlüğü’nün 28 Ocak itibariyle yayınladığı dağılım cetveline göre Türkiye’de 12-17 yaş arasında 2003 tutuklu ve hükümlü bulunuyor. 
 Rapora göre Türkiye’de bulunan 4 bin 959’u kadın olmak üzere toplam 138 bin 16 tutuklu ve hükümlü cezaevlerinde yatıyor. Raporda cezaevlerinde yatan 2’si kadın olmak üzere 109 kişinin ise 80 yaşın üzerinde olduğu belirtildi. Raporda cezaevlerinde yoğunlukta bulunan kişilerin yaş aralığının ise 21-39 olduğu belirtildi. Adalet Bakanlığı verilerine göre bu yaş grubundan Türkiye’de 87 bin 127 kişinin cezaevlerinde yattığı belirtildi. 
 DHA