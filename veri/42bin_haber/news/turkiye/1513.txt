Ergin Saygun tahliye edildi
Balyoz davasında 18 yıl hapis cezasına çarptırılan emekli Orgeneral Ergin Saygun'un sağlık sorunları sebebiyle tahliyesine karar verildi. 
İstanbul 10. Ağır Ceza Mahkemesi'nce verilen kararda, Saygun'un, yeni gelişen "protez kapak infektif endokardit" tablosunun cezaevi koşullarında kalması halinde hayati tehlike yaratacağı, acil tedavi gerektiren bir durum olduğu, hastanede yatarak tedavisine devam edilmesinin uygun olduğu, tedavi süresince hayatını tek başına idame ettiremeyeceği yönündeki Adli Tıp Kurumu kararının etkili olduğu belirtildi. 
Mehmet Akif Ersoy Kalp ve Damar Hastalıkları Hastanesi önünde gazetecilere açıklama yapan Ergin Saygun'un kızı Ece Saygun, mahkemenin kararının kendilerine tebliğ edildiğini kaydederek, "Babamın tahliyesiyle ilgili kararı imzaladım. Kimliğini verdiler. Cezaevinde kalan bir miktar parası varmış, onu verdiler" dedi. 
Tebligatı yapmaya kimlerin geldiğinin sorulması üzerine Ece Saygun, cezaevi infaz kurumu yönetiminden geldiklerini ifade ederek, şöyle konuştu: "Karar, iki sayfalık bir karar. İmza yetkisi bende olduğu için tahliye evraklarını ben imzaladım. Şu anda o uyansın da söyleyelim derdindeyiz. Çok kısa sürdü. İmzaladık ve bitti. Büyük ihtimalle jandarma çekilecek. Sabah hastane yönetimi geldiğinde de buradaki odayı boşaltacağız. Teknik ve hukuki boyutlarını bilmiyorum ama tahliye oldu. Kimliğini, parasını her şeyini aldım. Şu anda bir tek cezaevindeki eşyaları kaldı." 
Ece Saygun, babasının tahliyesiyle ilgili düşüncelerinin sorulması üzerine de Cemal Süreya'nın "Özgürlüğün geldiği gün. O gün ölmek yasak!" dizelerini hatırlatarak, "Şu an babam yoğun bakımda, bütün gece uyutuldu. Yarın uyandırılmaya çalışılacak. Şu an tek umudum, babamın yarın gözlerini açması, benim de ona 'Baba artık özgürsün' demem" ifadelerini kullandı. 
"Balyoz Planı" davasında 18 yıl hapis cezasına çarptırılan ve yaklaşık 7.5 aydır Mehmet Akif Ersoy Kalp ve Damar Hastalıkları Hastanesi'nde tedavi gören Ergin Saygun, dün ameliyat olmuştu.