Üzerine su tankı düşen öğrencinin durumu iyi
Bodrum Milli Eğitim Müdürü, üzerine su tankı düşen öğrencilerle ilgili, "Çocuğumuzun birisi dün taburcu oldu, diğeri de ameliyattan çıktı, durumu gayet iyi" dedi. 
Bodrum'da bir ilkokulun çatısında bulunan boş su tankının rüzgarın etkisiyle düşerek 2 öğrenciyi yaralamasına veliler tepki gösterdi.

Dün sabah saatlerinde Bodrum'a bağlı Yalıkavak beldesindeki Neşe Doğan İlköğretim Okulu'nun çatısında bulunan ve boş olduğu öğrenilen yaklaşık 3 ton kapasiteli su tankı, şiddetli rüzgarın etkisiyle teneffüste olan öğrencilerin üzerine düşmüş, biri ağır olmak üzere 2 öğrenci yaralanmıştı.

Velilerin olay nedeniyle okulda gösteri yapacağı bilgisi üzerine çok sayıda polis ekibi, okulun önünde güvenlik önlemi aldı.

Okulda incelemelerde bulunan Bodrum Milli Eğitim Müdürü Mustafa Özcan, gazetecilere yaptığı açıklamada, olayın üzücü ve talihsiz bir kaza olduğunu belirtti.

"Çocuğumuzun birisi dün taburcu oldu, diğeri de ameliyattan çıktı, durumu gayet iyi" diyen Özcan, akşam çorba içtiğini, bir olumsuzluk olmamasını ümit ettiklerini vurguladı.

Özcan, "Olayla ilgili idari ve adli soruşturma başlatıldı. Yaşanan olaya doğal afet diyelim" dedi.

Çocuklarını okula getiren bazı veliler ise yaşanan olaya tepki göstererek, okulda bir ihmal söz konusu ise inceleme yapılmasını ve sorumluların bulunması gerektiğini belirttiler.

Olayın görgü şahidi öğrencilerden Yiğit Şahin, rüzgarın su tankını düşürdüğünü  anlatarak, "Bahçeden geçiyordum. Sonra arkadaşlarımız merdivenden çıktığı sırada rüzgar varili uçurdu, arkadaşlarımızın başına düştü. Önce öğretmenler gördü, daha sonra ilk yardımı çağırdılar. Ambulans geldi ve hastaneye götürdüler" diye konuştu.

Okulda gösteri yapılmaması üzerine polis ekipleri okuldan ayrıldılar.

Bodrum'un Yalıkavak beldesinde dün sabah saatlerinde Neşe Doğan İlköğretim Okulu'nun çatısında bulunan ve boş olduğu öğrenilen yaklaşık 3 ton kapasiteli su tankı, şiddetli rüzgarın etkisiyle teneffüste olan öğrencilerin üzerine düşmüş, biri ağır olmak üzere 2 öğrenci yaralanmıştı.

Bodrum Devlet Hastanesi'nde teravi altına alınan 4. sınıf öğrencilerinden beyin kanaması geçiren ve ameliyat edilen Nazlı Altun'un hastanedeki tedavisi sürüyor.

Yaralanan diğer öğrenci Pınar Sağıt ise tedavisinin ardından taburcu edildi.