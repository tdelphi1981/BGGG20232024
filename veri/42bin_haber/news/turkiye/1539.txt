Az kalsın uçuyordu
 
 Antalya’yı dün sabah saatlerinde etkisine alan lodos fırtınası, hayatı olumsuz etkiledi. Güneş enerji panellerinin uçtuğu, işyeri tabelalarının yerinden söküldüğü lodos nedeniyle denizcilere de denize açılmamaları yönünde uyarı yapıldı. Yat Limanı’ndaki tur tekneleri karaya sabitlenirken, bazı kamu kurum ve kuruluşları önündeki bayraklar fırtına nedeniyle yırtıldı.
 
 DEV DALGALAR
 
 Konyaaltı sahilinde lodos nedeniyle zaman zaman 5 metreye ulaşan dev dalgalar sahil şeridini dövdü. Kimileri araçlarını durdurup dalgaların fotoğrafını çekerken, bazıları da sahile inerek dalgalar arasında yürüyüş yaptı.
 
 'UÇMAYA ÇALIŞIYORUM'
 
 Konyaaltı seyir terası üzerinden denizi izleyen abla ve kardeş ise lodosun keyfini çıkardı. Küçük kız ellerini açıp rüzgara meydan okumaya çalıştı. "Uçmaya çalışıyorum" diyen kız çocuğu, rüzgara karşı durmaya çalıştı.
 
 DEMRE’DE DALGALARIN BOYU 20 METREYİ BULDU
 
 Antalya’da etkili olan lodos, Demre ilçesinde de etkisini gösterdi. Geçen ay sel ve hortum felaketi yaşanan ilçede, dalgalar korkuya neden oldu. Sülüklü sahili ve Çayağzı Limanı’nda kayalıklara çarparak boyu 20 metreyi bulan dalgalar renkli görüntüler oluşturdu. Saatteki hızı 70 kilometreyi bulan rüzgar nedeniyle ilçedeki üreticiler ise seraların çatılarının uçmaması için önlem aldı. 
 
 DHA 
 
  