Müslüm Gürses yaşamını yitirdi
Sanatçı Müslüm Gürses, tedavi gördüğü hastanede yaşamını yitirdi. 
Geçen yıl kasım ayında geçirdiği by-pass ameliyatının ardından yoğun bakımda tedavisi devam eden sanatçı Müslüm Gürses, tedavi gördüğü Memorial Şişli Hastanesi'nde yaşamını yitirdi.

Memorial Hastanesi Kardiyoloji Uzmanı Deniz Şener, sanatçı Müslüm Gürses'in sabah saatlerinde hayatını kaybettiğini açıkladı.

 Şener, Müslüm Gürses'in vefatıyla ilgili hastanede gazetecilere yaptığı açıklamada, şunları söyledi:

 "Müslüm Baba'yı maalesef kaybettik. Ailesinin, dostlarının, tüm sevenlerinin, Türkiye'nin, hepimizin başı sağolsun. Zor bir süreçti. Bu sabahleyin tansiyonu düştü. Kalp durması gelişti. Yapılan müdahalelere rağmen, maalesef sabah saatlerinde kaybettik. Muhterem Hanım'a başsağlığı dileklerimizi iletmek için kendisini bekledik. Ona başsağlığı dileği ilettikten sonra da size bu açıklamayı yapıyoruz. Bu uzun süreci birlikte yaşadık. Söyleyecek bir şey yok. Allah sevenlerine sabır versin ve hepimizin başı sağolsun."

 Şener, sabah 08.30 sıralarında problemlerin başladığını kaydederek, "Tansiyon düşmesi ve müdahaleler başladı. Yaklaşık 1 saat kadar önce de kaybettik maalesef. Allah rahmet eylesin" dedi.

 Gürses'in doktorları geçtiğimiz hafta cuma günü yaptıkları açıklamada, sanatçının durumunun kritik olduğunu bildirmişti.

 Yarın son yolculuğuna uğurlanacak 
Müslüm Gürses'in cenazesi yarın Teşvikiye Camii'nden son yolculuğuna uğurlanacak.

 "Müslüm Baba" için ilk tören Cemal Reşit Rey konser salonunda yapılacak.

 İşte "Müslüm Baba"nın hayatından satır başları...

 Arabesk müziğin efsane ismi, ezilenlerin, isyanın, aşkın sesiydi... İlk kez 13 yaşında mikrofonu eline aldı ve hiç bırakmadı. Müslüm Gürses'in, Şanlıurfa'dan Adana'ya oradan da İstanbul'a uzanan 59 yıllık hayatı müzikle doluydu.

 Arabesk müziğin babası, efsane ismi Müslüm Akbaş, 1953 yılında Şanlıurfa'nın Halfeti ilçesinde kerpiç duvarlı bir köyevinde dünyaya gelir. Yanık sesini o da memleketinden alır. 
Ailesi o henüz 3 yaşındayken daha iyi bir hayat uğruna Adana'ya göçer. Küçük Müslüm mikrofonu ilk kez 13 yaşında eline alır. Adana'da bir çay bahçesinde şarkılar söyler. Mikrofonu bir daha hiç elinden bırakmayacaktır. 
Terzi çıraklığı ve kunduracılık yapar, bu sırada bir arkadaşı ile birlikte Halkevine de gider.  Sesi ile dikkat çeken Küçük Müslüm, Çukurova Radyosu'nda sanatçı olur. Henüz 14 yaşında TRT-Adana-Çukurova Radyosunda her hafta sonu canlı olarak türküler söyler.  Soyadını da orada çalışırken "Gürses" olarak değiştirirler. 
Bir yıl sonra piyasaya ilk 45'likleri çıkmaya başlar. Ve 15 yaşına geldiğinde İlk plağı "Emmioglu/Ovada Tasa Basma" plağı müzik piyasasındadır artık. Sonrası çorap söküğü gibi gelir, İstanbul'a taşınır, Unkapanı Plakçılar çarşısında arabesk müzik piyasasını altüst eder. 
16 yaşında çıkardığı "Sevda Yüklü Kervanlar/Vurma Güzel Vurma" isimli 45'lik Plağı satış rekoru kırar. Gürses bu plaktan sonra askere gider. 
Askerlik dönüşü Tarsus'tan  Adanaya giderken geçirdiği trafik kazası hayatının dönüm noktası olur. Öldü zannedilip morga kaldırılır, fakat o hayata tutunur. Bu kazadan sonra kulağı az işitecektir ama o müzikten kopmayacaktır. Acılı hayatlar onunla teselli bulur, sevip de söyleyemeyenlerin, söyleyip de karşılık bulamayanların, ezilenlerin sesi olur. İsyan, acı, aşk şarkılarına damga vurur. 
Müslüm Gürses o yıllarda beyazperde ile de buluşur. 1979 yılında ilk defa İsyankar filmiyle kamera karşısına geçen sanatçı, onlarca filmde rol alır. 
Müziği arabeskin sınırlarını da aşar. O kendisini hep yeniler, yıllar içinde pop ve rock tarzındaki parçaları da repertuarına katar. Milyonların gönlünde taht kurar, bir daha ebediyyen inmemek üzere...

Müslüm Gürses'in yaşam öyküsü... İzlemek için tıklayın...