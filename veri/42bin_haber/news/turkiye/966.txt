Ricciardone: Kelime bulmak zor
 
 Francis Ricciardone, Mehmet Ali Birand’ın Teşvikiye Camii’nde ki cenaze töreni öncesi CNNTÜRK’ün canlı yayınına katılarak düşüncelerini aktarırken, "Böyle bir durumda Türkçe kelimeleri bulmak çok zor ama bulmaya çalışacağım" diyerek şunları kaydetti: 
 "Fiilen bir dostu ama bunun yanında hepimize, Türkiye’ye, Amerika’ya büyük bir katkı bıraktı, hizmet verdi. Türkiye’yi dış dünyamızı güzel, akıllı bir şekilde anlatmıştı. Ama en önemlisi bize de, yabancılara Türkiye’nin çok karışık, çok yönlü gerçeğini de çok ikna edici bir şekilde anlattı. Çok samimi, çok cesur, çok sıcak kanlı bir kahramandı. Barış için, diplomasi için, özgürlük için bir kahramandı. Onun için her zaman kendisini anımsayacağız." 
 "BU DÜNYADAN ÇOK ERKEN AYRILDI" 
 Birand’ın cenazesine katılan, Fener Rum Patriği Bartholomeos, da "Çok seviyorduk rahmetliyi. 9 Ocak akşamı onun davetlisi oldum. Evinde akşam yemeği yedik, diğer değerli dostlarla ve unutulmaz bir akşam geçirdik. Aramızdan kimse böyle kötü bir şeyi düşünemezdi, tasavvur edemezdi" dedi. 
 "Ama yüce Allah’ın dediği olur her zaman. Biz itaat etmeliyiz. Yüce rabbimizin isteklerine ve emirlerine itaat etmeliyiz" diyen Bartholomeos, sözlerini şöyle sürdürdü: 
 "Rahmetli Mehmet Ali Birand bu dünyadan çok erken ayrıldı. Türk toplumuna, uluslararası topluma, dünya barışına daha çok çok hizmet verebilirdi, verebildiği bir anda aramızdan ayrıldı. Her zaman rahmetle anacağız. Özleyeceğiz, arayacağız... Rahmetli çok aydın, çok cesur, çok demokrat birisiydi. Azınlıkların isteklerine ve problemlerine her zaman sıcak baktı, destek verdi. Bildiğiniz gibi son makalesi, Ruhban Okulu’nun tekrar açılması hakkındaydı. Ona her zaman minnettar kalacağız ve onun için her zaman dua edeceğiz. Ruhu şad olsun, hepimizin başı sağ olsun." 
 Gülseli KENARLI / İSTANBUL, (DHA)