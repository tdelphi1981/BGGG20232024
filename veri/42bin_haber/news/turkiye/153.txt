"Tetik bizim askerimizde olacak"
AK Parti Genel Başkan Yardımcısı Hüseyin Çelik, Suriye sınırına füze savunma sistemi yerleştirilmesiyle ilgili olarak, "Patriotların mülk sahibi yani sistemin sahibi NATO'dur. Tabii ki diğer ülkelerden bu konuda uzmanlar gelecek. Bu uzmanlar asker uzman da olabilir. Uzman insanlar gelecek ama 'bunun tetiği kimde olacak' diye sorarsanız tetiği bizde olacak. Tetik bizim askerimizde olacak" dedi. 
Çelik, parti genel merkezinde gündemdeki konulara ilişkin düzenlediği basın toplantısında, Suriye sınırına füze savunma sistemi yerleştirilmesiyle ilgili değerlendirmelerde bulundu. 
AK Parti Sözcüsü Çelik, "Bu, NATO'nun Türkiye'ye ve NATO'nun kendisine sağlayacağı bir imkandır. Türkiye'nin kendi özellikle savunmasının da güçlenmesi, bu manada daha büyük bir özgüven içinde olması açısından da bu son derece önemlidir. Burada garipsenecek bir şey yok" diye konuştu. 
Balistik füzelerin ve balistik füzelere karşı savunma sistemlerinin pahalı olduğuna dikkati çeken Hüseyin Çelik, "NATO üzerinden Türkiye'ye bir imkan sağlanmış olmasını çok önemli buluyoruz" dedi. 
-"Tetik bizim askerimizde olacak"- 
AK Partili Çelik, "Patriotların mülk sahibi yani sistemin sahibi NATO'dur. Tabii ki diğer ülkelerden bu konuda uzmanlar gelecek. Bu uzmanlar asker uzman da olabilir. Yurt dışından asker gelecek mi gelecek. Uzman insanlar gelecek ama 'bunun tetiği kimde olacak' diye sorarsanız tetiği bizde olacak. Bizim Genelkurmayımızda olacak. Tetik bizim askerimizde olacak" ifadelerini kullandı. 
Füze savunma sistemlerinin devreye girmesi için 10-15 saniye gibi kısa sürelerin söz konusu olduğuna dikkati çeken AK Parti Sözcüsü Çelik, şunları söyledi: "10-15 saniye içinde karar verilmesi gerek. Size doğru bir füze atıldı veya bir uçak sınırınızı ihlal etti. Ondan daha hızlı bir şekilde, buradan ateşlediğiniz bir füzenin gidip onu vurması gerekiyor. Dolayısıyla tetik Türkiye'de olacak. Nerede olması gerektiği ise bir uzmanlık işidir. Stratejik açıdan, askeri açıdan hassasiyet gerektiren yerlerdir. Bunun kararını uzmanlar verecektir. Tabii ki TSK siyasi iradenin emrindedir ama işin teknik boyutu onlar tarafından kararlaştırılacaktır." 
-"Kürecik'in İsrail'le ilgisi yok"- 
CHP Genel Başkanı Kemal Kılıçdaroğlu'nun Kürecik'teki erken uyarı radar sistemine yönelik eleştirilerine cevap veren AK Parti Sözcüsü Hüseyin Çelik, "Orada yine NATO'ya bağlı olarak erken uyarı radar sistemi kurulmuştur. 
Türkiye'ye yönelik, NATO'ya yönelik. Bir ülke NATO ülkesiyle o ülkenin sınırları NATO'nun sınırlarıdır" dedi. "Kürecik İsrail'i korumak için yapıldı" iddiasına da cevap veren Çelik, "Kürecik'in İsrail'le, İsrail hükümetiyle yapılan bir anlaşma çerçevesinde doğrudan veya dolaylı bir ilgisi yoktur. Siz diyorsunuz ki 'Siz FIFA'nın üyesi olacaksınız ama FIFA'nın aldığı kararlar bizi bağlamaz'. Yok böyle bir şey. Eğer bir NATO ülkesiyseniz alınan kararların külfeti varsa katlanacaksınız, nimeti varsa bu nimetten de faydalanmak durumundasınız" dedi. 
-"CHP'nin ekseni İran ve Suriye"- 
CHP'nin "NATO'ya hayır" diyemediğini belirten Çelik, "CHP günün birinde bir varsayım olarak iktidar olursa, Türkiye'yi NATO'dan çıkaracak mı hayır. Ne yapılıyorsa önce 75 milyon insanımızın menfaati, güvenliği için yapılıyor. Elbette biz bir savunma paktı içindeyiz. Bu savunma paktının nimetine ve külfetine katlanmak zorundayız. Milli meselelerde hükümeti zor duruma düşüreceğiz diye boşuna gayret göstermesinler. Türkiye'yi zor duruma düşürmesinler"dedi. 
Muhalefetin, AK Parti iktidarının yürüttüğü dış politikaya "eksen kayması" eleştirilerinde bulunduğunu ifade eden Çelik, "CHP'nin kendi ekseni İran ve Suriye'ye kilitlendi. Bu nasıl bir eksendir"dedi. 
Başbakan Erdoğan'ın yakın zamanda Endonezya'ya ziyaret gerçekleştirdiğini, bugün Pakistan'da olduğunu yakında da İspanya'ya gideceğini hatırlatan Çelik, "Bütün dünya bizim dış politika radarımız içindedir. Antenlerimiz bütün dünyayı kapsayacak biçimdedir" dedi. 
Geçen hafta Mısır'da üniversitede yaptığı konuşması sırasında Mısırlı gençlerin Başbakan Erdoğan'a gösterdikleri sevgi ve coşkunun Türkiye'deki AK Parti mitinglerinde bile yaşanmadığını söyleyen Hüseyin Çelik, "İslam dünyasının önemli bir bölümünü diktatörler idare ediyor. İslam ülkeleri, diktatörlerinden kurtulmaya çalışıyor. Arap Baharı bundan kurtulmak için bir fırsattır. Türkiye, Arap Baharı'nın sonbahara dönüşmemesi için elinden geleni yapıyor. Bizim muhalefetten beklediğimiz yanlışlar varsa yanlışlara dikkat çekin ama her meselede iktidarı zor duruma düşürmek isterken kendi ülkenizin elini zayıflatacak hamlelerde bulunmayın" diye konuştu.