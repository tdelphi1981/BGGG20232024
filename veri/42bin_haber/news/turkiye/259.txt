Ergani'de el bombalı intikam
Diyarbakır'ın Ergani ilçesinde, eşinin evi terk etmesine sinirlenen bir kişi, kayınpederinin evini bastı. Kaynanasını öldüren zanlı, kayınpederini yaralayıp eve el bombası attı. 
Edinilen bilgilere göre olay, Diyarbakır'ın Ergani ilçesine bağlı Yeni köyde meydana geldi. Çiftçilikle uğraşan Mehmet Karadayı, eşi M.K. ile tartıştı. M.K. evi terk edip, aynı köyde yaşayan ailesinin evine yerleşti. Mehmet Karadayı sabah saatlerinde silah ve iki adet el bombasını yanına alarak kayınpederinin evini bastı. 
Kaynanası ve kayınpederi ile tartışan Karadayı, kaynanası Emine Çağlar ile kayınpederi Çuço Çağlar'a silahla ateş açtı. Daha sonra el bombasını pimini çeken Karadayı, bombayı eve attı. Şans eseri bombanın patlamaması üzerine ikinci bombayı atmaya hazırlanan Karadayı'ya, kayınbiraderi Hüseyin Çağlar sopa ile müdahale etti. 
Emine Çağlar olay yerinde hayatını kaybederken, yaralı Çuço Çağlar ile Mehmet Karadayı Ergani İlçe Devlet Hastanesi'ne kaldırıldı. 
Bölgede geniş güvenlik önlemi alınırken, olayla ilgili soruşturma başlatıldı.