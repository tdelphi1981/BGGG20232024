Zeytinburnu'nda korkutan yangın
İstanbul Zeytinburnu'nda bir apartmanın merdiven boşluğunda çıkan yangında çok sayıda kişi dairelerinde mahsur kaldı. Aralarında kundaktaki bebeklerin de olduğu onlarca vatandaş itfaiye ekipleri tarafından kurtarıldı. Yeşiltepe Mahallesi 57/1 Sokak'taki 5 katlı bir apartamın havalandırma boşluğunda saat 04.00'da henüz belirlenemeyen bir nedenden dolayı yangın çıktı. Havalandırma boşluğunda bulunan eski ev malzemeleri ve kumaşlar aniden alev topuna döndü.

Yoğun duman kısa sürede tüm binayı sardı. Apartmanın üst katlarında oturan vatandaşlar duman nedeniyle dairelerinde mahsur kaldı. Mahalle sakinlerinin ihbarı üzerine olay yerine Zeytinburnu, Fatih, Bakırköy'den itfaiye ekipleri ile çok sayıda ambulans ve polis ekibi sevk edildi.

İtfaiye yangını yaklaşık 1 saat süren soğutma çalışması sonrası söndürdü. Dairelerinde mahsur kalan apartman sakinleri çocuklarıyla birlikte balkonlara çıkarak gözyaşları içerisinde kurtarılmayı bekledi.

Aralarında kundaktaki bebeklerin de bulunduğu dumandan etkilenen onlarca vatandaş kurtarıldıktan sonra ambulanslarla çevredeki hastanelere sevk edildi. Bazı vatandaşlar da olay yerindeki ambulansta tedavi edildi. 10 yıl önce evi yanan ve tesadüfen olay yerinden geçen ismi bilinmeyen bir vatandaş da gözyaşları içerisinde itfaiye ekiplerine yardım etti. 

Merdiven yan yattı

Kurtarma sırasında itfaiye merdiven sepetinin fazla ağırlık nedeniyle yan dönmesi ile merdiven sepetindeki 3 vatandaş ve bir itfaiye eri  metrelerce yükseklikten düşme tehlikesi atlattı. Yan dönmüş halde yere indirilen merdivendeki vatandaşlar, rahat bir nefes aldı. İtfaiye ve polis yangının çıkış sebebini araştırıyor.