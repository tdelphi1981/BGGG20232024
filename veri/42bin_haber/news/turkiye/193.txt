Beşir Atalay: "Bundan sonra hedef silah bıraktırmak"
Başbakan Yardımcısı Beşir Atalay, "Bundan sonrası için hedefimiz silah bıraktırmaktır ve bundan sonra görüşmeler, çalışmalar olacaksa hedefinde bu olacaktır" dedi. Atalay, "Uluslararası Itri Sempozyumu"nun açılışının ardından basın mensuplarının gündeme ilişkin sorularını yanıtladı. Başbakan Recep Tayyip Erdoğan'ın Pakistan dönüşü gazetecilere terörle mücadele konusunda yaptığı açıklamalarıyla ilgili görüşünün sorulması üzerine Atalay, bu konuların üzerinde sürekli çalıştıklarını söyledi. 

Bunun, Türkiye'nin önünde büyük bir sorun olduğunu ve hükümetin de üzerinde çalıştığı en önemli konulardan biri olduğunu ifade eden Atalay,
"Sürekli değişik boyutları üzerinde bunu tabii çalışıyoruz. Başbakanımızın başkanlığında bu konularda değerlendirmelerimiz oluyor. Bunun yurt içi,yurt dışı boyutu var. Direkt terörle ilgili boyutu var veya onunla irtibatlı diğer konular var. Hepsine çok ciddi şekilde doğrusu çalışıyoruz. 30 Eylül'deki büyük kongremizde bu konuda ve genel demokratikleşme konusunda yeni ufuk getirdik. Bizim 2023 vizyon kitapçığımızda 63 madde halinde sonradan neler olduğu biraz daha maddeleştirilmiş oldu. Bütün bunlar bunun parçaları" diye konuştu. 

Başbakan Erdoğan'ın, konuyla ilgili yeni teşebbüsler, görüşmeler ve çalışmaların temelinde silah bırakma olduğuna işaret ettiğini aktaran Atalay,
şöyle devam etti: 

"Silah bırakmayı hedeflemeyen bir görüşme bundan sonrası için verim getirmez. Başbakanımızın dediği, 'silah bırakma esastır'. Bundan sonrası için hedefimiz silah bıraktırmaktır ve bundan sonra görüşmeler, çalışmalar olacaksa hedefinde bu olacaktır. Silah bıraktıktan sonra yurt dışında terör örgütü unsurlarının geleceğiyle ilgili de bir şey söylüyor, 'Bunların bir kısmı başka ülkelere gidebilir' diyor. Esasen bu konuda bizim başlattığımız çalışmalar vardı. Şu an mevzuatımızın içinde var, 'Eve Dönüş' ile ilgili orada hükümlerimiz var. Bizzat teröre karışmamış olanların eve dönüşüyle ilgili. Diğerlerinin veya terör örgütünün ön planındaki kişilerin geleceğiyle ilgili zaten bugüne kadar değişik değerlendirmelerimiz olmuştur. Kuzey Irak yönetimiyle diğer ülkelerle bu konularda çalışmalarımız olmuştur. Bu çerçevede Başbakanımız, iki hususa bu açıklamasıyla dikkati çekiyor. Birincisi, silah bırakma önemli. 'Silah bıraktıktan sonrasıyla ilgili değerlendirmeler, yani terör unsurlarının geleceğiyle ilgili çalışmalar yapılabilir' diyor." 

Başbakan Yardımcısı Beşir Atalay, "O isimler rahatlıkla yurt dışına çıkabilecek mi?" şeklinde soru üzerine de "Bu çalışılacak bir konu. Bir karardan çok çalışılacak bir konu olarak önümüze geliyor" dedi.