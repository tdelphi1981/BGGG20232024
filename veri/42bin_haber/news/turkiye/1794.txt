Merkel Kahramanmaraş'ta
Almanya Başbakanı Angela Merkel, Kahramanmaraş'a geldi. Başbakan Recep Tayyip Erdoğan'ın davetlisi olarak Türkiye'de bulunan Merkel, kara yolu ile Kahramanmaraş'a ulaştı.

Merkel, beraberindeki heyetle, Kahramanmaraş'a konuşlandırılan patriot hava savunma sisteminde görevli Alman askerlerinin bulunduğu Gazi Kışlası'na geçti.

Merkel'in ziyareti dolayısıyla Milli Savunma Bakanı İsmet Yılmaz da Kahramanmaraş'a geldi.

Bu arada, ziyaret nedeniyle yol güzergahında yoğun güvenlik önlemi alındığı, İl Jandarma Komutanlığı ekiplerinin Türkoğlu-Nurdağı kara yolunun köprü ve menfez gibi bölümlerinde dedektör köpeği ile arama yaptığı, hakim tepelere keskin nişancılar yerleştirildiği görüldü.

Nevşehir'e geçecek
 
Merkel, bu ziyaretin ardından Nevşehir'in Gülşehir ilçesine bağlı Tuzköy beldesindeki Nevşehir Kapadokya Havaalanı'na özel uçakla inecek. 
Geceyi Avanos ilçesindeki bir otelde geçirecek olan Alman Başbakan pazartesi günü saat 08.30'da Kapadokya'daki ilk Hıristiyanlar için önemli bir merkez olan Göreme Açık Hava Müzesi'ni, ardından Avanos ilçesindeki Çavuşin Kilisesi'ni ziyaret edecek. 
Merkel, peribacalarını da gezecek ve Nevşehir ziyaretini, Avanos ilçesindeki bir çanakçıda noktalayacak.

Merkel'e Kapadokya bölgesi ziyaretinde Kültür ve Turizm Bakanı Ömer Çelik eşlik edecek. 
Merkel'in pazartesi günü uçakla Ankara'ya hareket etmesi bekleniyor. 
Merkel'in Ankara'daki temaslarında Türkiye açısından kritik gündem başlıkları, teröre desteğin kesilmesi, AB müzakereleri ve ekonomi olacak.