İzmir Büyükşehir Belediyesi'nde taşeron isyanı
İzmir Büyükşehir Belediyesi'nde taşeronlaşma kaygıları çalışanları sokağa döktü. Belediyenin hizmet alımı için açtığı ihalede bir İstanbul firmasının verdiği düşük teklife, belediye şirketi İZELMAN. A.Ş işçilerinden tepki geldi. İşçiler, ihalenin iptali için yürüyüş düzenledi. 
3 binden fazla belediye çalışanını kapsayan ihalede, en düşük teklif İstanbul merkezli Etkin Eğitim Organizasyon şirketinden geldi. İhaleye tepki gösteren izelman işçileri, Basmane Garı önünde toplanarak, Konak Meydanı'na yürüdü. 
İzmir Büyükşehir Belediye binası önünde  işçiler adına basın açıklaması yapan DİSK'e bağlı Genel-İş Sendikası Genel Başkanı Erol Ekici, ihalede daha düşük bir bedelle teklif veren şirketi eleştirdi.  
Ekici, ''İzmir dışından getirilecek işçilerle İzmir'e hizmet verilemez, İzmir halkının canı, taşeron şirkete emanet edilecek kadar ucuz değildir" dedi.