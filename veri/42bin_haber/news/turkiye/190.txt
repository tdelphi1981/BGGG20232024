Anamuhalefetin çağrısı, Bakanın yanıtı
CHP Genel Başkan Yardımcısı Umut Oran, Çevre ve Şehircilik Bakanı Erdoğan Bayraktar'ın, "TOKİ'de en ufak bir yolsuzluk olursa görevi bırakırım" sözlerini hatırlatarak, "Bu sözünün arkasında durması gerekiyor" dedi. Bakan Bayraktar ise, "Bir terbiyesiz yanlışlık yapmış, ben araştırdım buldum" yanıtını verdi. Çeşitli ziyaretler için Antalya'ya gelen CHP Genel Başkan Yardımcısı ve İstanbul Milletvekili Umut Oran, partisinin il binasında basın toplantısı düzenledi. Burada AK Parti'ye dönük eleştirilerini dile getiren Oran, TOKİ'de yaşanan yolsuzluk olayına değindi. Oran, "Yolsuzlukla, yoksullukla mücadele edeceğiz, yasakları ortadan kaldıracağız' dediler. Örneğini görüyoruz, TOKİ'de 60 milyon liralık yolsuzluk var. Buradan TOKİ'den sorumlu sayın bakana seslenmek isterim. Beyanatları var, 'TOKİ'de en ufak bir yolsuzluk olursa, en ufak bir suistimal olursa görevi bırakırım' demişti. Bu sözünün arkasında durması gerekiyor. Sayın Bakan Erdoğan Bayraktar'ın görevini artık bırakması gerekiyor. AK Parti 'Yolsuzluklarla mücadele edeceğim' dedi, ama yolsuzlukların baş aktörü oldu. Yolsuzluklardan beslenen bir yapıya büründü" dedi.
 
Bakan Bayraktar: "Bir terbiyesiz yanlışlık yaptı"

Çevre ve Şehircilik Bakanı Erdoğan Bayraktar ise İstanbul'dan yanıt verdi. Swissotel'deki "Kentsel Dönüşümün Mimarisi Sil Baştan" temalı panelin ardından gazetecilerin sorularını yanıtlayan Bakan Bayraktar, "TOKİ'deki yapılan yanlışlığı ben araştırdım, ben buldum. Bunu paylaştım. 40 katrilyonluk işten bir terbiyesiz yanlışlık yapmış. Alacağımızı alıyoruz. 12 milyonunu aldık" dedi.