AİHM'den 'Başbakan'ın korumaları' cezası
 
 Başbakan Recep Tayyip Erdoğan’ın Rize gezisi sırasında korumalar tarafından dövülen Necati Yılmaz, Avrupa İnsan Hakları Mahkemesi’nin  tazminata hükmeden kararının kendilerine henüz ulaşmadığını belirterek, "Karar gelmeden konuşmayacağım" dedi. 
 
 İddialara göre Başbakan Erdoğan’ın 7 Nisan 2007’de Rize’de katıldığı açılış töreni sırasında Başbakan’a küfür ettiği iddiasıyla gözaltına alınan Necati Yılmaz, korumalar tarafından dövüldü. 
 
 Olaydan sonra hastaneden rapor alan, yüzünde darbe izleri bulunan, gözlerine görme sorunu, sağ kulağında da işitme kaybı olduğu belirlenen Yılmaz’ın korumalara yönelik suçlamaları, mahkemece yeterli şahit bulunmadığı gerekçesiyle reddedildi ve korumalar hakkında dava açılmadı.
 
 Trabzon’un Araklı İlçesinde spor malzemeleri satışı yapan bir işyeri bulunan Yılmaz, bunun üzerine AİHM’e başvurarak Türk hükümetine karşı, ‘kötü muamele’ gördüğü gerekçesiyle dava açtı. AİHM de, Türkiye’nin Avrupa İnsan Hakları Sözleşmesi’nin, ‘Kötü muamele ve işkenceyi’ yasaklayan üçüncü maddesini ‘ihlal’ ettiğine karar verdi, 12 bin Euro tazminat ödenmesine hükmetti.
 
 Konuyla ilgili olarak DHA muhabirinin sorusu üzerine 49 yaşındaki Necati Yılmaz, AİHM’in kararının henüz kendilerine ulaşmadığını belirterek, "Karar gelmeden konuşmayacağım. Geldikten sonra bir açıklama yaparım" demekle yetindi.
 
 Osman ŞİŞKO/ARAKLI (Trabzon), (DHA)