Sivas'ta korkutan yangın!
Sivas'ta dün akşam bir kereste atölyesinde çıkan yangın korku yarattı. 2 kereste atölyesine daha sıçrayan alevler 3 saatte kontrol altına alınabildi. Gültepe mahallesindeki Toptancılar sitesinde bulunan kereste atölyesinde akşam saatlerinde henüz belirlenemeyen nedenle yangın çıktı. Kısa sürede tüm işyerini saran alevlere, ihbar üzerine olay yerine gelen sivas belediyesi itfaiye ekipleri müdahale etti. 

İtfaiye ekipleri yangını kontrol altına almakta güçlük çekti. Alevler, çevrede bulunan 2 kereste atölyesine daha sıçradı. İşyeri sahipleri, çalışmaları yetersiz bulduğu itfaiye ekiplerine tepki gösterirken, çevik kuvvet ekipleri güvenlik önlemi alarak vatandaşları yangın alanından uzaklaştırdı. 

Rüzgarın etkisiyle büyüyen alevler nedeniyle olay yerine takviye itfaiye ekipleri de sevk edildi. Yaklaşık 3 saat süren çalışmaların ardından alevler kontrol altına alındı. Yangında 3 işyerinde büyük çapta maddi hasar meydana geldi.