Türkiye'de bir ilk: Çocuk ve Medya Kongresi
 
 Konuya ilişkin açıklamaya göre, Başbakanlık Basın-Yayın ve Enformasyon Genel Müdürlüğü (BYEGM) ile Çocuk Vakfı’nın İstanbul’da gerçekleştireceği 1. Türkiye Çocuk ve Medya Kongresi’ne, Lütfi Kırdar Uluslararası Kongre ve Sergi Sarayı ev sahipliği yapacak. 
 Çocukların medyanın olumsuz etkilerinden korunması ve olumlu etkilerinden  yararlanmasına yönelik çalışmaların çok boyutlu değerlendirileceği kongreye,
 çocuk ve yetişkinler birlikte katılacak. 
 Çocuk ve medya sorunlarının tespiti ve çözüm yollarının ortaya konmasının amaçlandığı kongrede, 2014-2018 yıllarını kapsayacak Çocuk ve Medya Stratejisi’nin hazırlanması da öngörülüyor. 
 Başbakan Yardımcısı Bülent Arınç’ın himayesinde düzenlenecek kongre, Türkiye’de çocuk ve medya alanında en kapsamlı çalışma niteliğine sahip olacak. 
 Kongre Başkanlığı’nı Prof. Dr. Haluk Yavuzer, Kongre Düzenleme Kurulu  Başkanlığı’nı BYEGM Genel Müdürü Murat Karakaya, Kongre Genel Yönetmenliği ve Sözcülüğü’nü de Çocuk Vakfı Başkanı Mustafa Ruhi Şirin üstlendi. 
 AA