Yaya geçidinde ölümden döndü
İstanbul'da yaya geçidini kullanarak karşıya geçmeye çalışan bir kişi iki aracın arasında sıkıştı. Kaza saat 10.00 sıralarında Kadıköy Atatürk Caddesi'nde meydana geldi. Görgü tanıklarının iddiasına göre, 34 TAL 60 plakalı taksi sürücüsü Gündoğan Yaman, yaya geçidinden geçtiği sırada yolcu almak için yavaşladı.

Bu sırada yolun karşısına geçmek için yaya geçidini kullanan Mustafa Nalbant  taksinin arkasından geçmek istedi.

Bu sırada 34 UK 7651 plakalı otomobiliyle arkadan gelen Ahmet Onar, duramadı. Onar, yaya geçidindeki Nalbant'a çarptı. Mustafa Nalbant,  iki otomobil arasında sıkıştı. Kazayı gören vatandaşlar yaralının yardımına koşarak polise ve sağlık ekiplerine haber verdi.

Bacağından ve vucüdunun çeşitli yerlerinde yaralanan Nalbant'a ilk müdahaleyi vatandaşlar yaptı.

İğne yaptırmak istemedi

Kısa bir süre sonra olay yerine sağlık ekipleri yerdeki yaralıya ilk olarak boyunluk taktı ardından müdahalede bulundu. Bu sırada yaralıya iğne yapmak isteyen sağlık görevlisi hiç beklemediği bir tepki ile karşılaştı.

Nalbant, "Ter basıyor, sıkıntı basıyor" diyerek iğne yaptırmak istemedi. Sedyeye ambulansa taşınan yaralı, Göztepe Eğitim ve Araştırma Hastanesine kaldırıldı.  Nalbant'ın ayağında çatlak olduğu öğrenildi.  Kazayı gören bir vatandaş, "Bir kadın taksiyi durdurup binmek istediği sırada rakadan gelen araç bu arkadaşa çarptı. İki araç arasında kaldı" dedi.

Bir başka vatandaş ise "Yaya geçidinde yayaya yol vermesi gerekiyordu. Beyefendi araçların arasında kaldı. Araçların yavaşlaması gerekiyor" diye konuştu.

Polis kazayla ilgili inceleme başlatırken,araç sürücüleri ifadeleri alınmak üzere polis merkezine götürüldü.