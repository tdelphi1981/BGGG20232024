Tekin: "Helal olsun ama..."
CHP Genel Başkan Yardımcısı Gürsel Tekin, "Başka bir ülkenin yurttaşı için yapmış olunan mücadeleyi hepimiz görüyoruz. Olması gereken de bu, helal olsun" dedi. Gürsel Tekin, Antalya'da konuştu.

Türkiye'nin çok ciddi sorunlarla karşı karşıya olduğunu özellikle kadın partililerin bilmesi gerektiğini ifade eden Tekin, Türkiye'de 6 ay içerisinde 93 kadının öldürüldüğünü, 27 kadının da kaybolduğunu bildirdi.

Bu rakamların düşündürücü olduğuna dikkat çeken Tekin, Türkiye dışında herhangi bir ülkede böyle bir manzara bulunmadığını kaydetti.

Batman'da geçen hafta 4 kadının intihar ettiğini anlatan Tekin, "Hiç gazetelerde okumadınız bu intiharları. Başka bir ülkenin yurttaşı için yapmış olunan mücadeleyi hepimiz görüyoruz. Olması gereken de bu, helal olsun. Önce kaybolduğu için istihbarat örgütleri dahil olmak üzere ABD'nin bütün kurumları İstanbul'a yerleştiler. Kadını daha sonra hayatını kaybetmiş şekilde buldular ve hala araştırıyorlar. 93 kadınımızı kim araştıracak. Bu ülkenin yurttaşları değil miydi ölenler" dedi.

Önlerindeki süreçte CHP'li kadınlara önemli görevler düştüğünü dile getiren Tekin, "Sadece belediyeleri değil Türkiye'nin geleceğini kazanacağız. Önümüzde 3 seçim var. 2014 seçimi önümüzdeki iki seçimin de belirleyicisi olacak. Türkiye kendi kaderini belirleyecek" diye konuştu.

Daha önce İstanbul'da il başkanlığı yaptığını hatırlatan Tekin, 2009 yılında İstanbul'da en büyük başarıyı kadınlarla aldıklarını söyledi.

Parti içinde zaman zaman iç çekişmelerin yaşanabileceğinin altını çizen Tekin, "Gün
seferberlik günüdür. Birbirimizle didişme, yarışma günü değildir. 15 yıl önce hiçbir yurttaşımızın kaygısı yoktu. Çok sayıda farklı siyasi partiler, sivil toplum kuruluşları vardı. Bugün hiçbirisi yok. Türkiye umudunu CHP'ye bağlamış. Bizim de umudumuz sizlersiniz" dedi.