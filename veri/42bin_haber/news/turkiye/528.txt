Öldüren ihmal iddiası
Aksaray'da kontrolden çıkan otomobilin takla atması sonucu 7 yaşındaki Ahmet Ferhat Dündar öldü, aynı aileden 2'si çocuk 6 kişi yaralandı. Yaralılara yardım eden yoldan geçen sürücü Bayram Güneş, yaşamını yitiren Ahmet Ferhat Dündar'ı ilk gelen ambulansın ölü diye almadığını, kendi otomobiliyle hastaneye götürürken, karşılaştığı ambulansa teslim ettiğini ve çocuğun yolda hayatını kaybettiğini ileri sürdü. 112 Acil Servis Komuta Merkezi yetkisili ise iddianın doğru olmadığını söyledi. 
Kaza, bugün saat 15.00 sıralarında Aksaray-Konya karayolunun 70'inci kilometresinde meydana geldi. 40 yaşındaki İsmail Dündar yönetimindeki 68 HA 319 plakalı otomobil, sürücüsünün direksiyon kontrolünü kaybetmesi sonucu kontrolden çıkıp takla attı. Kazada sürücü İsmail Dündar ile yanında bulunan Döne Dündar (49), Kader  Dündar (25), Serpil Dündar (22), Ahmet Ferhat Dündar, Muhammet Yiğit Dündar (1) ve Çağatay Dündar (2), yaralandı. Ambulanslarla hastaneye kaldırılan yaralılardan Ahmet Ferhat Dündar, yolda hayatını kaybetti. Tedavi altına alınan Döne Dündar ve Kader Dündar'ın da sağlık durumunun ciddiyetini koruduğu belirtildi. 
Ambulans yaralı çocuğu öldü diye almadı iddiası 
Yaralılara yardım eden yoldan geçen sürücü Bayram Güneş ise sağlık görevlilerinin yaralı çocuğu ölü diye ambulansa almadığını ve çocuğun daha sonra öldüğünü öne sürdü. Güneş, iddiasında, "Olay yerine geldiğimde yaralıları gördüm. Defalarca 112'yi aramama rağmen ambulans çok gecikti. İlk gelen ambulans yaralılara müdahale ederken, yerde yaralı olan Ahmet Ferhat'ı kucağıma alarak ambulansa götürdüm. Doktorlar bu çocuk öldü diye bıraktılar. Ama ben çocuğun nefes aldığını fark edince kendi otomobilime alarak hastaneye götürdüğüm sırada karşılaştığım başka bir ambulansa çocuğu verdim. Çocuk hastaneye götürülürken yolda hayatını kaybetti" diye konuştu. 
Çocuk ölmüştü 
112 Acil Servis Komuta Merkezi yetkisili ise iddiayla ilgili olarak, "Kaza ihbarı geldikten sonra olay yerine 5 ambulans sevk ettik. İlk giden ekibimiz doktorlu ekipti. Doktorumuz çocuğun öldüğünü saptayınca diğer ağır yaralılarla ilgilendi. Yaralılardan da önceliği olan daha ağır yaralı ilk ambulansa alındı. Ölen çocuk araçla hastaneye götürülmeye çalışılırken, yolda diğer ambulanslardan birine alındı" dedi. Kaza ile ilgili soruşturma sürüyor.