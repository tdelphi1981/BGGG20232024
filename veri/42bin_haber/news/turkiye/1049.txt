Uludere'den kurtulanlara ceza
Uludere'de 34 sivilin hayatını kaybettiği olayda sağ kurtulan 4 kişiye ceza geldi. 4 köylü pasaport kanununa muhalefetten toplam 8 bin lira para cezası ödeyecek. Uludere'de 34 sivilin öldüğü olaydan sağ kurtulan Servet Encü'nün de aralarında bulunduğu 4 kişiye 'Pasaport Kanununa Muhalefet' suçundan toplam 8 bin lira para cezası kesildi. 

Şırnak'ın Uludere ilçesinde 28 Aralık 2011 yılında savaş uçaklarının bombardımanı sonucu 34 kişinin öldüğü olayda sağ kurtulan Servet Encü ve 3 kişiye, 'Pasaport Kanununa Muhalefet' suçundan para cezası kesildi. 

Konu ile ilgili İHA muhabirine açıklamalarda bulunan Servet Encü'nün kuzeni Mehmet Encü, Uludere olayında hayatını kaybeden 34 kişinin ardından bu yolu yaklaşık 1-1,5 ay gibi bir süre boyunca kullanmadıklarını söyledi. 

Gülyazı halkının yapacak hiçbir işinin olmadığını belirten Mehmet Encü, "Fabrikamız yok, hayvanlarımız yok, çiftçilik yapamıyoruz. Mecburen bu işi yapmak zorunda kalıyoruz. 4 kere daha 34 kişi katledilse biz bunu yapmaya devam edeceğiz" dedi. 

"Kesilen cezayı kaçakçılık yaparak karşılayacağız" 

Devletten bekledikleri adaletin gelmediğini savunan Mehmet Encü, "Katledilenlerin adalet önüne çıkarılmasını istiyoruz. Gelirimiz yok, mecburiyetten bu yolu kullanıyoruz. Jandarma basında çıkan bazı fotoğrafları tespit etti. Her gün karakola çağrılıyoruz. Servet Encü, İdris Encü, Şeyhmus Encü ve Adem Yürek her biri 2 bin lira para cezasına çarptırıldı. Temyiz yolu kapalı. Jandarma ekipleri bundan sonra bu yolu kullanmayacaksınız, unutun bu yolu dedi. Biz bu parayı tekrar kaçakçılık yaparak vereceğiz. Ben bu parayı nereden getireyim. Bu parayı kazanamam, bu yolu kullanmazsam gelirim yok. Yüzlerce kişi daha katledilse gitmeye devam edeceğiz" dedi.