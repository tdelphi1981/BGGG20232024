Oda TV salon tartışmasıyla başladı
Çağlayan'da görülen OdaTv davasının 15. duruşması salon tartışmasıyla başladı. Duruşmanın 10 kişilik salona alınması ve sanık avukatları ile gazetecilerin salona alınmaması gerginliğe yol açtı 
 Yaklaşık iki yıldır süren OdaTV davasının 15. duruşması bugün Çağlayan'da İstanbul 16. Ağır Ceza Mahkemesi'nde görülmeye devam ediyor. Soner Yalçın, Hanefi Avcı ve Yalçın Küçük'ün tutuklu yargılandığı davanın bugünkü duruşması duruşma salonunun değiştirilmesi nedeniyle yaşanan tartışmayla başladı. 
 
 Davaya katılan avukatlara sınırlama getirildi ve duruşmayı sadece 4 ajans muhabirinin izlemesine izin verildi.  Davanın tutuksuz sanıkları Ahmet Şık ve Müyesser Yıldız ise yoğunluk nedeniyle duruşma salonuna giremedi. Yaşanan tartışmalara müdahale eden CHP vekilleri Emine Ülker Tarhan, İlhan Cihaner ve Mahmut Tanal salona alınmayan izleyicilerin küçük bir kısmını içeri aldı. 
 
 OdaTv duruşması öncesinde Gazetecilere Özgürlük Platformu yaptığı basın açıklaması ile yargılanan gazetecilere destek verdi. Duruşma salonunun değiştirilmesi ve küçük bir salon tahsis edilmesi nedeniyle adliyede tartışma yaşandı. 
 
 Bugün 15. duruşması görülen OdaTV davasında Nedim Şener, Ahmet Şık, Barış Terkoğlu gibi gazeteciler tutuksuz yargılanıyor.
 
 DURUŞMA ÖNCESİ SERT AÇIKLAMALAR
 
 Duruşma öncesi İstanbul Adalet Sarayı önünde basın açıklaması yapıldı. Yapılan açıklamaya Gazetecilere Özgürlük Platformu, CHP Grup Başkanvekili Emine Ülker Tarhan ve Ankara Barosu Başkanı Metin Feyzioğlu da destek verdi. Emine Ülker Tarhan, "Bu davaları kurda kuzu postu giydirmek gibi görüyorum. Postu kaldırdığınızda altından intikam, rövanş, nefret çıkıyor" dedi.
 
 "İKTİDARIN HOŞUNA GİTMEDİĞİ İÇİN YARGILANIYORLAR"
 
 3’ü tutuklu 13 sanığın İstanbul 16. Ağır Ceza Mahkemesi’ndeki duruşması öncesi Gazetecilere Özgürlük Platformu adına basın açıklamasını yapan Ümit Kurtulan, gazetecilerin siyasi iktidarın hoşuna gitmeyen yazılar yazdıkları gerekçesi ile yargılandıklarını belirterek, "Meslektaşlarımıza yöneltilen suçlamalara, dava dosyalarına sehven konulan düzmece nice delilin dayanak oluşturması bu davanın meşruluğuna gölge düşürmektedir" diye konuştu.
 
 ANKARA BARO BAŞKANI: MİLLETİN YÜREĞİ BUGÜN ÇAĞLAYAN’DA VE SİLİVRİ’DE
 
 Tutuklu 30 gazetecinin de fotoğraflarının bulunduğu pankart, basın açıklaması sırasında yerlere serildi. Grup, "Hapisteki gazetecilere özgürlük" yazılı pankart açtı. Ümit Kurtulan’ın ardından açıklama yapan Ankara Barosu Başkanı Metin Feyzioğlu, "Milletin yüreği bugün Çağlayan’da Oda Tv Davasında, milletin yüreği bugün Silivri’de. Bellerine bomba mı sarmışlar? Ellerine tüfek mi almışlar? Karakol mu basmışlar ki Terörle Müdadele Kanunu’nu ihlalden yargılanıyorlar" dedi.
 
 CHP’Lİ TARHAN: DAVALARIN İPİNİN KİMİN ELİNDE OLDUĞUNU BİLİYORUZ
 
 CHP Grup Başkanvekili Emine Ülker Tarhan ise, davaların siyasi olduğunu belirterek, "Bu davaların ipinin kimin elinde olduğunu biliyoruz. Kurda kuzu postu giydirmek gibi görüyorum bu davaları. Postu kaldırdığınızda altından intikam, rövanş, nefret çıkıyor" dedi.
 Davaların bir an önce sonlandırılması gerektiğini belirten Tarhan, "İktidarın Rektörlerinin karşısında ODTÜ’nün olduğunu düşünürsek, iktidar yargısının da karşısında gerçek gazeteciler olduğunu düşünürsek kimin kazanacağını biliyoruz demektir. Bugün olumlu bir karar çıkmasını diliyorum" diye konuştu.
 
 
 
 POSTA İNTERNET