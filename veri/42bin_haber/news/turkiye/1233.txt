Tren işçi servisini biçti: 1 ölü, 6 yaralı
 
 Malatya'da, Mengü Karakaya yönetimindeki servis minibüsü kontrolsüz hemzemin geçitten geçerken, hızla gelen yük treninin altında kaldı. Yaklaşık 200 metre sürüklenen minibüste bulunan işçilerden Sibel Karakaya (21) olay yerinde yaşamını yitirirken, Döne Çelik (37), Hacer Sağlam (22), Saime Sağlam (20) Fatma Karakaya (19) ve adı öğrenilemeyen bir işçi ile sürücü Mengü Karakaya yaralandı. 
 Yaralılar ambulanslarla Malatya’daki çeşitli hastanelere kaldırıldı. Kazayı duyan Sibel Karakaya’nın yakınları olay yerinde sinir krizleri geçirdi. İşçilerin Organize Sanayi bölgesinde bir kayısı paketleme fabrikasında çalıştıkları belirtildi. Nöbetçi savcının kaza yerinde yaptığı incelemenin ardından talihsiz işçinin cesedi otopsi için Malatya Adli Tıp Morguna kaldırılırken, tren makinisti de ifadesi alınmak üzere polis merkezine götürüldü. Kazayla ilgili soruşturma başlatıldı. 
 DHA