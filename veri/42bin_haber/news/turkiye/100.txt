Feleknas Uca'ya 'vitamin' gözaltısı
Almanya'nın eski AP milletvekili Feleknas Uca, açlık grevindekiler için Türkiye'ye bol miktarda B1 vitamini sokarken gözaltına alındı 
 Diyarbakır'a gitmek için THY ait bir uçakla Köln’den İstanbul’a gelen, Almanya'nın Kürt asıllı eski Avrupa Parlamentosu (AP) milletvekili Feleknas Uca, Türkiye’ye girişi sırasında bildirim yapmadan çok sayıda B1 vitamini soktuğu için Atatürk Havalimanı’nda gözaltına alındı.
 
 Edinilen bilgiye göre; Feleknas Uca önceki akşam saat 23.00 sıralarında Türk Hava Yolları’na ait bir uçakla Köln’den İstanbul’a geldi. Yine Türk Hava Yolları’na ait bir uçakla dün gece 01.10’da Diyarbakır’a gidecek olan Uca’nın valizleri polis tarafından arandı. 
 
 Yapılan aramada 248 kutu B1 vitamini bulundu. Vitaminlere el konulurken, Feleknas Uca buradaki ilk ifadesinde vitaminleri Diyarbakır’daki cezaevinde açlık grevindekilere getirdiğini söylemesi üzerine Terörle Mücadele Şube Müdürlüğü ekiplerine haber verildi. 
 
 Havalimanına gelen ekipler, Feleknas Uca’yı İstanbul İl Emniyet Müdürlüğü’ne götürdü.
 
 DHA