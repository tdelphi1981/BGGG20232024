İmamlı dolandırıcılık şebekesine 8 tutuklama
Konya merkezli 4 ilde yapılan operasyonda aralarında bir imamın da bulunduğu dolandırıcılık çetesi çökertildi. Konya Emniyet Müdürlüğü asayiş şube ekipleri, otomobil ve işyeri satışlarında dolandırıcılık şikayetlerinin artması üzerine 2 ay önce çalışma başlattı ve bir şebekenin internetten otomobil ve işyerini satışa çıkaranlardan sahte senetle alım yapıp dolandırdığını, daha sonra dolandırdığı kişileri tehdit ettiğini belirledi. 

Şebekenin bu yolla 1 milyon lirayı bulan dolandırıcılık yaptığı öne sürüldü. 

Konya, Antalya, Kütahya ve Kars'ta eş zamanlı operasyonlar düzenlendi. 

Operasyonda, aralarında şebekenin lideri ve bir imamın da bulunduğu 23 kişi, 'suç işlemek amacıyla örgütü kurmak ve üye olmak, nitelikli dolandırıcılık ve otomobil hırsızlığı' suçlamasıyla gözaltına alındı. 

'Nitelikli dolandırıcılık' suçundan poliste 25 kaydı bulunan imamın karşısındaki kişilere güven verip senetle ve kefil yöntemiyle araç ve işyerlerini aldığı iddia edildi. 

Şüphelilerden 8'i tutuklandı. 15 kişi ise tutuksuz yargılanmak üzere serbest bırakıldı.