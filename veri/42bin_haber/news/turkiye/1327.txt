Hastanede mühürlüyken açılan asansör skandalı!
 
 Edinilen bilgiye göre, Diyarbakır Eğitim ve Araştırma Hastanesi’nde (DEAH) bir süre önce Kayapınar Belediyesince asansör bakım ve işletme yönetmeliğine uyulmadığı gerekçesiyle mühürlenen 2 asansör, hastane yönetimince sadece hastaların kullanması için açıldı. Ancak 10 kişilik olan asansöre hasta yakınlarıyla birlikte 13 kişinin binmesi üzerine asansörün bir halatı koptu. Ek halatın devreye girmesiyle askıda kalan asansör, görevliler tarafından zemin kata indirildi. Olayda yaralanan olmadığı öğrenildi. 
 Kayapınar Belediye Başkan Yardımcısı İhsan Avcı, 2 Ocak’ta Diyarbakır Bilim Sanayi ve Teknoloji Müdürlüğü’nden gelen yazı üzerine, İmar ve Şehircilik  Müdürlüğü ekibinin kontrolleri sonrasında DEAH’taki 8 asansörü mühürlediklerini söyledi. Bugün belediyeye yapılan ihbar üzerine gittikleri hastanede, mühürledikleri 1 asansörün düştüğü sırada askıda kaldığını tespit ettiklerini belirten Avcı, "Mühürlerin sökülerek asansörün kullanılmasıyla hem idari hem de adli anlamda bir suç işleniyor. Belediyenin vurduğu mührü çıkarıp asansörü kullanıma açan yetkililer hakkında suç duyurusunda bulunacağız ve para cezası uygulayacağız" dedi. 
 "Asansörleri mühürlersek hastaneyi kilitlemek zorunda kalırız"
 
 Kamu Hastaneleri Birliği Diyarbakır Genel Sekreteri Muhammed Güzel Kurtoğlu AA muhabirine yaptığı açıklamada, asansörlerin halen mühürlü olduğunu
 söyledi. Yatan hastalar için sadece 2 asansörü açtıklarını belirten Kurtoğlu, şöyle dedi:
 
 "Hastanenin bütün asansörlerini mühürlersek hastaneyi kilitlemek zorunda kalırız. Biz de sayın valimizin izniyle sadece 2 asansörü açtırarak personel eşliğinde sadece hastaları taşıma için görevlendirdik. Tabii vatandaşlarımız anlayış konusunda maalesef aynı duyarlılığı göstermedikleri için hastaların taşıması gereken asansöre kendileri binmeye kalkınca personel de onlara engel olmuş, personelle itişip kakışmışlar. 
 Bu haliyle asansörde biraz kayma olmuş, normalde biz vatandaşı bindirmiyoruz asansöre sadece sedyedeki hastaları personel kontrolünde taşıyoruz. Cuma günü asansörün ihalesi olacak, hızlı bir süreç yaşadık. Bu işler böyle kolay olmuyor. Keşif oldu, bakanlıktan ekip geldi onaylandı. İnşallah bir an önce çalışmalara başlanacak ve 2 tanesini onarıp faaliyete sokacağız. Süreç içinde hepsini yavaş yavaş onarıp açacağız. Bugünkü olayda çok şükür bir düşme olmadı, yaralanma olmadı."  
 Cihan Eser, AA