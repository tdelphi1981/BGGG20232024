CHP'den "Balbay ve Haberal'lı tişörtle" tepki
CHP'li Mevlüt Aslanoğlu Adalet Bakanlığı'nın Meclis Plan ve Bütçe Komisyonu'ndaki görüşmelerine, üzerinde tutuklu Milletvekilleri Mustafa Balbay ve Mehmet Haberal'ın resimlerinin bulunduğu tişörtle geldi, "Hak arıyoruz adalet arıyoruz" dedi. Mevlüt Aslanoğlu görüşmelerin başında milli iradenin tutuklu olduğunu öne sürdü.

Aslanoğlu'na AK Parti'li Hüseyin Şahin, "Bunun yeri mi? Zaten her yerde görüşlerinizi açıklıyorsunuz" diyerek tepki gösterdi.

2 milletvekili arasında tartışma devam ederken Bakan Sadullah Ergin komisyona geldi.

Aslanoğlu, sözlerini "Halk iradesini adaleti her yerde arıyoruz ama bulamıyoruz. Hapishaneler doldu taştı bunların hepsi mi suçlu adalet yarın öbür gün size de lazım olacak" diye sürdürdü.

Ama Bakan Ergin, Aslanoğlu'na yanıt vermedi.