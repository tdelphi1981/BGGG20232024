Dershaneler için karar anı!
AK Parti Genel Başkan Yardımcısı Mehmet Ali Şahin, dershanelerle ilgili raporun hazır olduğunu ve Başbakan'a sunacaklarını açıkladı. Mehmet Ali Şahin, "Dershanelerin fotoğrafını çekmek için oluşturduğumuz 7 kişilik komisyon raporunu hazırladı. Başbakana sunacağız" dedi.

Şahin, Karabük Öğretmenevi'nde düzenlediği basın toplantısında, Başbakan Recep Tayyip Erdoğan'ın kendisine dershaneler ile ilgili bir görev verdiğini ve bu görev üzerine 7 kişilik bir komisyon oluşturarak çalışmalara başladıklarını söyledi.

Komisyonun şimdiye kadar 3 defa toplantı yaptığını anlatan Şahin, şöyle konuştu: "Şu soruyu çok duydum. Sadece ben değil Bayın Başbakanımızda duymuş olmalı ki bu söyleyeceğimi bir kaç defa söyledi. 'Okullar varken neden dershaneler var, okullarda çocuklarımıza gereken bilgiyi ve donanımı veremiyoruz da mı dershaneler var' sorusunu çok duyduk. Başbakanımızın bundan bir süre önce dershanelerle ilgili bir değerlendirmesi, açıklaması oldu. Ancak, bu konuyla ilgili Milli Eğitim Bakanlığımız bir karar olarak dershanelerle ilgili bir uygulamaya başlamadı. Bir merkez yürütme kurulu toplantısında Sayın Başbakanımıza 'dershanelerle ilgili ne yapmayı düşünüyoruz? bir beklenti oluştu veli ve öğrencilerde' diye sorulunca, Başbakanımız beni görevlendirerek bir çalışma
yapılmasını istedi.

Bunun üzerine işaret ettiği genel başkan yardımcısı arkadaşlarımızla benim başkanlığımda 7 kişilik komisyon kurduk ve 3. toplantımızı yaptık. Türkiye'nin dershane gerçeğinin fotoğrafını çektik. Dünyadaki bu tür uygulamalar var mı diye araştırdık. Okulların yanında dershanelerinde olduğu yerler var mı diye. Özellikle gelişmiş ülkelerde. Geçmişte sorunlar yaşamışlar mı? Bu sorunlar nedir? Nasıl aşılır?. Bunları hem Türkiye hemde dünya ölçeğinde değerlendirdik. Ve bir kanaate vardık. Dershanelerin fotoğrafını çekmek için oluşturduğumuz 7 kişilik komisyon raporunu hazırladı. Başbakana sunacağız. Kendisine bilgi verdik.

Onun uygun göreceği bir zamanda tekrar toplanacağız ve bu çektiğimiz fotoğrafı kendisine sunacağız. KOmisyonun dershaneler konusunda ortaya koyduğu raporu Başbakana sunmadan benim açıklamam takdir edersiniz ki doğru olmaz. Sonucu Başbakanımız açıklayacaktır. Hükümetimizin ve partimizin bu konudaki genel görüşü ortaya çıkınca kamuoyu ile paylaşacağız."

-Başkanlık sistemi-

Basın toplantısında sorular üzerine başkanlık sistemine de değinen Şahin, bu sisteme geçmeyi samimi olarak istediklerini ifade etti.
2014 yılı Haziran ayında yeni Cumhurbaşkanını halkın seçeceğini hatırlatan Şahin, "Bu Türkiye'de ilk defa gerçekleşecek. Çünkü Anayasamıza göre artık Cumhurbaşkanı halk tarafından seçilecektir. Cumhurbaşkanlığı ve başbakanlığın aynı şahısla birleşerek adına 'Başkan' diyeceğimiz bir yeni hükümet modelinin Türkiye için daha uygun bir model olduğunu düşünüyoruz" dedi.

Şahin, bu sistemin örneklerinin dünyanın değişik yerlerinde olduğunu, farklı versiyonlarla uygulansa da başarılı bir model olduğunu düşündüklerini, başkanlık sisteminin koalisyonları büyük ölçüde ortadan kaldıran hatta tamamen kaldıran, siyasi istikrar getiren, ülkedeki işlerin daha hızlı yürümesini sağlayan bir model olarak düşündüklerini dile getirdi. Şahin, sözlerini şöyle sürdürdü:
"Bunu önerdik. Uzlaşma komisyonunda bu konuda diğer partilerle henüz bir mutabakat sağlayamadık. Ama imkan el verdiğinde gerekli gücü bulduğumuzda Türkiye'nin bu başkanlık sistemine yarar olduğunu düşünüyoruz. Parlemanto yasama ve denetim görevini devam ettirecek. Bu modelde başkan yardımcıları da olacak. Bakanların tamamı Parlemanto dışından olacak. Bu yeni modeldir, yenilere alışmak kolay değildir. Bu modelin getireceği imkanlar ve kolaylıklar vatandaşa anlatıldıkça vatandaşımızın desteğinin de arttığını gördük. Önümüzdeki günlerde hukukçu arkadaşlarımız ve TBMM'de Anayasa Komisyonu'nda görev yapan arkadaşlarımız vilayetlerde konferanslarla anlatacaklar. Bu modelde valilerin seçimle gelmesiyle ilgili bir teklifimiz yok."

-Okullarda serbest kıyafet-

Okullarda uygulamaya başlanacak serbest kıyafet ile ilgili konuya da değinen Şahin, özel okullarda kıyafet seçiminin okul aile birliklerine ve velilere bırakıldığını, devlet okullarında ise tamamen kıyafetlerin serbest olacağını anlattı.

Yeni Milli Eğitim Bakanı'nın bu konuyla ilgili bir değerlendirmesi olup olmadığından bilgisinin bulunmadığını, ama mutlaka açıklama yapacağını belirten Şahin, "Özel okullara getirilen bu kriterin devlet okullarına da getirilmesini istiyoruz. Bunu tamamen velilere bırakmak istiyoruz. Veliler hangi uygulamayı seçerse okul onu uygulayacaktır. Böyle bir yaklaşım içindeyiz. Tamamen velilere
bırakmak doğru olacak" diye konuştu.