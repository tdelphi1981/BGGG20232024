Mahsur kalınca keçiboynuzu yiyerek ısındılar
 
 Kars’ta dün alışverişin ardından öğle saatlerinde Yaylacık Köyü’ne dönmek için yola çıkan köylüleri taşıyan Erdinç Akman’a ait yolcu minibüsü, köye 3 kilometre kala aşırı tipi nedeniyle kapanan yolda mahsur kaldı. 
 Minibüste mahsur kalan 2’si kadın 10 kişi, 4 saat boyunca kurtarılmayı bekledi. Minibüste üşüyen yolcular satın aldıkları keçiboynuzunu yiyerek ısınma çalıştı. 
 İhbar üzerine harekete geçen İl Özel İdaresi ekipleri, 27 kilometrelik yolu akşam saatinde açabildi. Minibüs halatla çekilerek saplandığı kardan çıkarıldı. Evlenecek kızına çeyiz almak için Kars’a gittiklerini söyleyen Turgay ve Nebahat Metin çifti, minibüste bol bol sohbet ederek vakit geçirdiklerini söyledi. 
 Köylülerden Cemil Acay da ekmek ve keçiboynuzu yediklerini ifade ederek, "Hiç endişe etmedik. Gelip kurtaracaklarından emindik. Allah devletimize zeval vermesin" dedi. 
 DHA