Bodrum'da ikinci gerginlik
Muğla'nın Bodrum İlçesi'nde bir grup BDP'linin açlık grevlerine dikkat çekmek amacıyla düzenlediği basın açıklamasına tepki gösteren 'Bodrumlu Gençler' adlı grup, bu kez de 'Bodrum Anneleri' adlı gurubun basın açıklaması yapmasına engel oldu 
  Belediye Meydanı’na gelip Türk bayrakları açan grup, yaklaşık iki saat bekledikten sonra Bodrum İlçe Emniyet Müdür Vekili Kazım Taşbaş’ın basın açıklamasının iptal edildiğini söylemesi üzerine dağıldı.
 
 Bodrum İlçesi’nde geçen 12 Kasım’da, açlık grevlerinin engellenmesi için BDP’li grubun basın açıklaması yapması, ilçede yaşayan bir grubun tepkisine neden oldu ve gergin anlar yaşandı. 
 
 Araya giren polis, herhangi bir olay yaşanmasını önledi. Bu kez de Belediye Meydanı’nda Bodrumlu Anneler Grubu, açlık grevine dikkat çekmek için bugün saat 17.00’de bir basın açıklaması yapacağını duyurdu. Bu haber ilçede hızla yayıldı ve kendilerine, ’Bodrumlu Gençler’ diyen 100 kişilik grup, Belediye Meydanı’nda toplanmaya başladı. 
 
 Ellerinde Türk bayrakları bulunan kalabalık grup zaman zaman terör örgütü PKK aleyhine slogan attı. Çok sayıda polis ekibi de meydanda güvenlik önlemi aldı. Bodrumlu Anneler gurubu İlçe Emniyet Müdürlüğü yetkilileri ile yapılan görüşmenin ardından basın açıklaması yapmayacaklarını duyurdu. Buna rağmen Bodrumlu Gençler gurubu ve vatandaşlar belediye meydanından ayrılmadı. Gurup adına konuşan Mümtaz Acar, "Bodrum’da, bu ülkede PKK istemiyoruz. Bu vatan toprağını sonuna kadar koruyup savunacağız, burada terör örgütüne yönelik yapılacak her türlü desteğe tepki vereceğiz" dedi.
 
 POLİS MÜDÜRÜ İKNA ETTİ
 
 Yaklaşık iki saat boyunca meydanda duran gruba seslenen Bodrum Emniyet Müdür Vekili Kazım Taşbaş, "Bugün beklediğiniz eylem yapılmayacak, basın açıklaması da iptal edildi. Gördüğünüz gibi gelmediler. Arkadaşlar sizden önce biz buradayız. Lütfen dağılalım artık" diye konuştu.
 
 Bu arada beldelerden gelen ve içlerinde BDP’lilerin bulunduğu belirtilen minibüslerin ilçeye girmesine izin verilmediği öğrenildi.
 
 
 Yaşar ANTER/BODRUM (Muğla), (DHA)