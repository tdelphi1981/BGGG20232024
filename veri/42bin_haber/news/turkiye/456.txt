İstanbul'da Noel kutlamaları...
İstanbul'daki Hristiyan cemaati, kiliselerde düzenlenen ayinlerle Noel'i kutladı. Taksim'deki Saint Antuan Kilisesi'nde düzenlenen Noel ayinini, Başpapaz Antonio yönetti. Ayinde, Türkçe, İngilizce ve İtalyanca dualar edilerek, İncil'den bölümler okundu.

Hz. İsa'yı anlatan ilahiler söyleyen cemaat üyelerinin mum yakıp dua ettiği ayin, yaklaşık 2 saat sürdü.

Hristiyanlar, 24 Aralık'ı 25 Aralık'a bağlayan gece Hz. İsa'nın doğum gününü kutluyor.

DÜNYADA NOEL

Vatikan:
Hristiyanlık'ta Hazreti İsa'nın doğumunu simgeleyen Noel, Katolikler için kutsal yerlerden biri olan Vatikan'da da, Papa 16. Benedict'in yönettiği ve insanları Tanrı adına şiddete başvuranların bundan vazgeçmesini istediği ayinle kutlandı.

Vatikan'ın ünlü Aziz Pietro Bazilikası'nda dün akşam yapılan Noel Ayini'ni yöneten ve konuşma yapan Katoliklerin ruhani lideri Papa, "Tanrım, sen, senin adına şiddete başvurmayı zorunluluk olarak hissedenleri aydınlat, onlara gerçek yüzünü görmelerini sağla" dedi.

"Biz hep doluyuz. Tanrı için hiç boş bir yerimiz yok" ifadesini kullanan Papa, Tanrı için uygun olmayanın çocuklar, fakir insanlar ve yabancılar için de uygun olamayacağını belirtti.



Noel ayininde barış duasının merkezine Ortadoğu ülkelerini koyan Papa 16. Benedict, inananları, Filistin ve İsraillilerin kendi hayatlarında barışı geliştirebilmeleri için dua etmeye davet etti. Papa, aynı zamanda kendi iç savaşına saplanmış Suriye başta olmak üzere Lübnan ve Irak'ta ilerleme kaydedilmesini umudunu dile getirdi.

Papa, "Bizim dinimizin doğduğu yerde Hristiyanlar yaşamaya devam edebilirler" dileğini ifade ederek, bölgede yaşanan son gelişmeler nedeniyle Hristiyanlar arasında artan endişelere dikkati çekti ve Hristiyanlarla Müslümanların barış içinde yan yana yaşayabileceğini söyledi.

85 yaşındaki Papa, ayine ilk kez geçen yıl az yorulsun diye kullanmaya başladığı özel taşıyıcı araçla geldi.

Balkanlar:
Hristiyan aleminin her yıl Hz. İsa'nın doğumunu kutladığı Noel Bayramı dolayısıyla, Balkan ülkelerindeki birçok kilisede, geleneksel Noel ayini düzenlendi.

Noel'in habercisi olarak kabul edilen bu gecede, Bosna-Hersek, Sırbistan, Karadağ, Makedonya ve Hırvatistan'daki çok sayıda Hristiyan, kiliselerde toplandı.

Bosna-Hersek'in başkenti Saraybosna'nın merkezindeki Katolik katedralinde düzenlenen ayini, Bosna-Hersek Kardinali Vinko Pulyiç yönetti. Buradaki ayine, Noel'in gelişini kutlamak için toplanan Katoliklerin yanı sıra, komşuların bayramını kutlayan bazı diğer din mensupları da katıldı.

Noel vesilesiyle, Sırbistan'ın başkenti Belgrad'daki Meryem Ana kilisesi, Hırvatistan'ın başkenti Zagreb'deki Zagreb Katedrali'nde düzenlenen ayinlere de çok sayıda kişi iştirak etti.

Makedonya'nın başkenti Üsküp'te tertip edilen ayinde ise Makedonya Cumhurbaşkanı Gyorge İvanov da hazır bulundu. Karadağ ve diğer bölge ülkelerinde de yapılan ayinlerde Hristiyanlar, ilahi ve dualar okudu, mum yakarak Noel'i kutladı.