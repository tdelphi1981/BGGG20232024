İncirlik'e sürpriz ziyaret
ABD Savunma Bakanı Leon Panetta, patriotlardan birinin kurulacağı Adana'daki İncirlik Üssü'ne geldi. Üsteki yetkililerden brifing alan Panetta, daha sonra uçakla ayrıldı. Afganistan'dan havalanan yolcu uçağı, saat 11.40 sıralarında Adana'nın merkez Yüreğir İlçesi'ndeki İncirlik Üssü'ne iniş yaptı.  Kule yakınındaki aprona kadar yanaşan uçaktan inen Bakan Leon Panetta ve beraberindekileri, ABD ve Türk askeri yetkililer karşıladı. 

ABD Savunma Bakanı Leon Panetta, Adana'daki 10. Tanker Üs Komutanlığı'nda konuşlu 39. Wing Komutanlığı yetkilileriyle görüşerek askerleri ziyaret etti.

AA muhabirinin aldığı bilgilere göre, dün Afganistan'da bir dizi temaslarda bulunan ve Afganistan Devlet Başkanı Hamid Karzai ile Saavunma Bakanı Bismillah Muhammedi ile bir araya gelen ABD Savunma Bakanı Leon Panetta, bugün uçakla geldiği İncirlik'teki 10. Tanker Üs Komutanlığı'nda konuşlu 39. Wing Komutanlığı yetkilileri ile görüştü.

Burada bir süre kalan Panetta'nın, aynı zamanda Noel nedeniyle üstte bulunan ABD askerlerine moral ziyaretinde bulunduğu öğrenildi.

Panetta, ziyaretinin ardından uçakla üstten ayrıldı. 

Üs çevresinde de geniş güvenlik önlemleri dikkat çekti. 

Bakan Panetta, bir ABD TV'sine verdiği mülakatta 2 Patriot bataryasının Türkiye'ye gönderilmesine ilişkin talimatı imzaladığını, bu bataryaları çalıştırmak üzere 400 kadar asker gönderileceğini açıklamıştı.