Maaşıyla okuluna kalorifer tesisatı kurdurdu
Bingöl'de öğretmenlik yapan Kurtuluş Deliduman sınıfındaki öğrenciler üşüyünce kendi maaşından ayırdığı ve topladığı paralarla tek derslikli okula kalorifer tesisatı kurdurdu 
 Karlıova ilçesine 30 kilometre mesafede bulunan Yiğitler Köyü’ne bağlı 90 nüfuslu Mezracık mezrasına geçen yıl atanan Hataylı sınıf öğretmeni Kurtuluş Deliduman, birleştirilmiş sınıflardan oluşan tek derslikli ilkokulda 14 öğrenciye eğitim vermeye başladı. 
 İlk görev yeri olan okulda tek öğretmen olarak ikinci yılını dolduran Kurtuluş Deliduman, sobanın sınıfı ısıtmadığını ve öğrencilerin üşüdüğünü görünce, bu yıl kalorifer sistemi döşetebilmek için harekete geçti. 
 İlk önce kalorifer sisteminin okula döşenmesinin ne kadara mal olacağıyla ilgili araştırma yapan Kurtuluş öğretmen, gerekli olan 6 bin lirayı bulabilmek için girişimlere başladı. Kendi maaşından ve öğretmen arkadaşları ile memleketi Hatay’dan topladığı paraları biriktiren öğretmen Kurtuluş Deliduman’ın bu girişimine, Karlıova İlçe Milli Eğitim Müdürlüğü de destek verdi. 
 6 bin lirayı sağladıktan sonra okula kalorifer tesisatı döşeten evli ve bir çocuk babası 33 yaşındaki Kurtuluş Deliduman’a, kömürünü de yine İlçe Milli Eğitim Müdürlüğü gönderdi. 
 Öğretmenlerinin büyük çabasıyla kaloriferli sınıfı kavuşan öğrenciler, dondurucu soğuklara rağmen sıcacık sınıflarında ders görmenin keyfini yaşıyor.
 
 Serkan BİNGÖL/ KARLIOVA (Bingöl)-(DHA)