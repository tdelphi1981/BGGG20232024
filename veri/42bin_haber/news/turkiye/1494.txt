Erdoğan "İmralı"da son sözünü söyledi
BDP'ye seslenen Başbakan Erdoğan, İmralı'ya ziyaret konusunda "Kimin gidip gitmeyeceğine kendilerinin karar verme yetkisi yok" dedi. Başbakan Recep Tayyip Erdoğan, Çek Cumhuriyeti, Macaristan ve Slovakya ziyaretleri dönüşü Ankara Esenboğa Havalimanı'nda açıklamalarda bulundu. 

Erdoğan, BDP Grup Başkanvekili Pervin Buldan'ın İmralı'ya gidecek ekipte BDP yöneticilerinin de bulunması gerektiği sözleriyle ilgili, "Kimin gidip gitmeyeceğine kendilerinin karar verme yetkisi yok. Bu konuda Adalet Bakanlığımız kime izin verirse kime müsaade ederse adaya ancak onlar gidebilir. Şu anda gitme şansına sahip olan sadece ailesidir. Kimin gidip gitmeyeceği konusunda hassasiyetimiz vardır. Çünkü bir çözüm sürecini başlatmış bulunuyoruz. Bu çözüm sürecine fiilleriyle söylemleriyle gölge düşürecek olanlarla kaybedecek vaktimiz yok" dedi.

Başbakan Erdoğan, TSK'daki istifa iddialarını yalanlayarak, bunun silahlı kuvvetler içinde bir rutin olduğunu belirtti. 

Erdoğan şöyle konuştu: "Bu işin tek yetkili mercii TSK'dır. Biliyorsunuz 5 maddelik bir açıklama yaptılar. Bu 5 maddelik açıklama içerisinde de emeklilik olayı TSK'nın bir rutinidir. Orada hizmet süresini dolduranlar, o süreyi doldurduktan sonra isterse emekliliğini isteyebilir. Emekliliğini istedikten sonra da silahlı kuvvetlerimiz zaten onlara yol verir ve onlar da emekli olurlar. Türk Silahlı Kuvvetlerimiz bir defa, çok çirkin bir yaklaşım, bir zaafa düşmesi gibi yaklaşım tarzları hakikaten affedilir bir şey değil. 

Türk Silahlı Kuvvetlerimizin asla böyle bir zaafa düşmesi söz konusu olmadığı gibi, sürekli olarak bunu sadece pilotlar olarak da ele almayın. Bu, kara içinde, deniz içinde, hava içinde, böyledir. Niçin pilotlardan işe giriyorsunuz da, kaptanı deryalarımızın olduğu, kaptanlarımızdan girmiyorsunuz. Bütün bunlar hepsi için geçerlidir ve gerek havada, gerek denizde, gerek karada, emeklilik süresini dolduranlar istediği zaman emekli olma şansına sahiptir. 

Bu konuyla ilgili olarak da Silahlı Kuvvetlerimiz bugüne kadar yaptığı uygulamayı yine onlar için yapıyor ve bu bir rutindir, değişik bir şey söz konusu değildir. Burada sadece ortalığı karıştırmak isteyen art niyetlilerin, maalesef niyeti bozuk olanların ortaya attığı bir virüstür, başka bir şey değildir. Zaten sitede de bu 5 maddeyle açıklanmış vaziyettedir."