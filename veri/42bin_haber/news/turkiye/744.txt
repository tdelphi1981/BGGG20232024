Yeni Akit'e bomba
Yeni Akit gazetesinin basıldığı Bağcılar'daki matbaa tesislerine ses bombası atıldı 
 Alınan bilgiye göre, Göztepe Mahallesi Orhangazi Caddesi’ndeki matbaa tesislerinin bahçesine, kimliği henüz belirlenemeyen kişi ya da kişilerce atılan ses bombası büyük bir gürültüyle patladı. 
 
 İhbar üzerine olay yerine gelen polis ekipleri, güvenlik şeridi çekerek inceleme yaptı. Bahçede bulunan bir şüpheli paket de fünyeyle patlatıldı. Güvenlik kamerası kayıtlarında iki kişinin olay yerinden kaçarken görüldüğü ve soruşturmanın sürdürüldüğü bildirildi. 
 
 Yeni Akit gazetesinden olaya ilişkin yapılan açıklamada ise son günlerde terörün bitirilmesi için yürütülen çalışmalara yayınlarıyla destek veren gazeteye bombalı saldırı düzenlendiği belirtildi. 
 
 Gazetenin basıldığı Bağcılar’daki matbaa tesislerine atılan el yapımı üç bombadan ikisinin patladığı, birinin ise bomba imha ekiplerince etkisiz hale getirildiği kaydedilen açıklamada, "Gazetemizin güvenlik görevlilerinin hedef alındığı tahmin ediliyor. Gazetemizin baskı hazırlıklarını yapan yazı işleri ekibi ile Dergah Ofset çalışanları, patlamayla birlikte dışarı çıktı. Polis, bombaları atanları yakalamak için geniş çaplı aramalara başladı" denildi. 
 
 
 AA