BBP'li belediyenin ihalelerine soruşturma
Mersin Cumhuriyet Başsavcılığı, BDP'li Akdeniz Belediyesi'nin yaptığı ihalelerle ilgili soruşturma başlattı. Mersin Cumhuriyet Başsavcılığı tarafından Akdeniz Belediyesi'ne 16 Kasım'da gönderilen yazıda 2009 ile 2012 yıllarına ait kent içi temizlik, çöp toplama, park ve bahçelerin korunması, yol ve kaldırım, park onarım, çocuk oyun grupları ve bina onarımı ile kadın sığınma evine ait kimi ihale dosyaları talep edildi.

Yazıda, söz konusu ihalelerle ilgili evrakların asıllarının tamamının, belirtilen dosya asıllarının ekleri ile birlikte eksiksiz ve tam olarak numaralandırılmış ve onaylanmış bir şekilde Mersin Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nde görevli memura tutanakla teslim edilmesi talep edildi.

Akdeniz Belediyesi Başkan Yardımcısı avukat Mehmet Altuntaş, bu ve benzeri olayların, Akdeniz Belediyesi'nin özellikle halk yararına hayata geçirdiği sosyal çalışmaları, proje ve hizmetleri sekteye uğratmak, belediyenin başarısının gölgelenmek istediğini ileri sürdü.

Altuntaş, istenen ihale dosyalarının Valilik, Savcılık ve Emniyet Müdürlüğü'ne daha önce de gönderildiğini kaydetti.