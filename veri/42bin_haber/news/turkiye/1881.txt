Kılıçdaroğlu: "Haksız tutuklamaların önüne geçilmiyor"
CHP Genel Başkanı Kemal Kılıçdaroğlu, 4. yargı paketinin beklentileri karşılamadığını söyledi ve "Yargı paketi ile yargıya güvence verilmesi gerekiyor'' dedi. 
Kılıçdaroğlu, yangında zarar gören Yunus Emre Çarşısı'nda esnafla görüştükten sonra gazetecilerin sorularını yanıtladı.

Dördüncü yargı paketine yönelik eleştiriler olduğunun hatırlatılarak, "Bir beklenti olmuştu aslında. KCK'lıların da bu paketle tahliye olacağı yönünde. Hükümet de bu eleştirileri reddediyor. Siz bu konuda neler söyleyeceksiniz" sorusuna Kılıçdaroğlu, "Her gelen yargı paketi yargıda reform diye geliyor. Yargıda reform demek içerdeki tutukluların kamu vicdanını rahatsız eden uygulamalar nedeniyle bu haksızlıkları gidermek amacıyla bu yargı paketinin geleceği söylendi bize. Sadece bize değil pek çok çevreye de bu tür açıklamalar yapıldı. Haksız tutuklamalar, uzun süreli tutuklamalar, bütün bunların önüne geçileceği ifade edildi. Bireysel hak ve özgürlüklerin genişletileceği söylendi. Ama öyle anlaşılıyor ki 4. paket bu amaca hizmet etmiyor. Umuyorum komisyonlarda görüşülürken sağduyu egemen olur ve toplumun beklediği sorunlar da büyük ölçüde giderilmiş olur" yanıtını verdi.

"Yargı paketi ile yargıya güvence verilmesi gerekir"

Kılıçdaroğlu, tutuklu milletvekillerinin durumuna ilişkin yeni bir çalışmalarının olup olmadığı yönündeki soruya şu yanıtı verdi:

"Türkiye'deki antidemokratik uygulamalar, uzun süreli tutuklamalar, sadece Türkiye'nin gündeminde olan bir olay değil. Avrupa Birliği'nden tutun BM'ye kadar hukukla ilgili bütün alanlarda, bütün sivil toplum kuruluşlarında bu sorun dile getiriliyor. Türkiye'de bir demokrasi ayıbı var. Bu ayıbın giderilmesi lazım. 21. yüzyılın Türkiyesine yakışmıyor bu tablo. Bu tablonun düzeltilmesi, hukukun egemen olduğu demokrasinin olduğu bir Türkiye özlemi var.

Bütün saygın çevrelerde bu özlem var. Siz yargıda reform yapacağım diye taahhütte bulunuyorsunuz. Bu taahhüdün temeli budur. Ama getirdiğiniz paket buna hizmet etmiyor. O zaman sormak gerekiyor. Bu yargı paketini niye getirdiniz? Avrupa İnsan Hakları Mahkemesi'nde en çok mahkum edilen ülke Türkiye. Neden? Demokrasi
olmadığı için, hak ve özgürlükler olmadığı için Türkiye mahkum ediliyor.

Türkiye'nin mahkum edilmesi para cezasına çarptırılması doğru bir uygulama mıdır? Bu açıdan toplumun her kesimi tepki gösteriyor, biz de gösteriyoruz. Bütün sağduyulu kesimler Türkiye'de yargının sağlıklı olmadığını, tarafsız olmadığını, bağımsız olmadığını, siyasi otoritenin emrinde olduğunu, siyasi otoritenin yargıyı yönlendirdiğini defalarca söylediler. Biz de söylüyoruz zaten. Yargı paketi ile yargıya güvence verilmesi gerekir. Bunların hiçbirisi yok. O nedenle önümüzdeki süreçte bakalım, komisyonlarda görüşülürken nasıl bir tablo çıkar. Hep beraber izleyeceğiz."

İmralı'ya 3. heyetin gitmesinin söz konusu olduğu belirtilerek, bir değerlendirme yapıp yapmayacağı sorusuna Kılıçdaroğlu, "Hayır" yanıtını verdi.

"4. Yargı Paketi'nin, AİHM'deki yargılanma sürecinin önüne geçmek için getirildiği söyleniyor" denilmesi üzerine Kılıçdaroğlu, "Bu konularda bana ayrıntılı bilgi verilmedi. Arkadaşlarım çalışıyorlar. Adalet Komisyonu'nda görevli olan arkadaşlarım. Ayrıntılı bilgi verecekler. Belki o zaman düşüncelerimizi açıklarız" ifadelerini kullandı.