Maden ocağındaki göçük
Sivas'ın Koyulhisar ilçesinde bir maden ocağında meydana gelen göçükte mahsur kalan 3 işçiyi kurtarma çalışmaları sürüyor. İl Afet ve Acil Durum Müdürü Nazif Ekinci, AA muhabirine yaptığı açıklamada, olayı haber alır almaz 14 kişilik kurtarma ekibiyle Sivas'tan bölgeye hareket ettiklerini söyledi.

Yoğun toprak kayması nedeniyle, kurtarma çalışmalarının 3 iş makinesiyle sürdürüldüğünü belirten Ekinci, işçilerin göçüğe gece çalışırken yakalandığını tahmin ettiklerini belirtti.

Tek amaçlarının 110 metre uzunlukta olduğu bildirilen galeride mahsur kalan işçileri kurtarmak olduğunu bildiren Ekinci, "Milyonlarca metreküp toprak olduğu için ne zaman açılacağını net olarak söyleyemiyoruz" dedi.

Ekinci, maden ocağının girişinde yeniden göçük riski nedeniyle çalışmaların kontrollü şekilde yürütüldüğünü sözlerine ekledi.

Öte yandan Sivas Valisi Zübeyir Kemelek, bölgeye gelerek, yapılan çalışmalar hakkında görevlilerden bilgi aldı.

Koyulhisar ilçesine bağlı Bahçeköy'de özel bir şirkete ait krom madeninin girişinde göçük meydana gelmiş, madenin bulunduğu tepeden kopan toprak ve kaya parçaları, galerinin girişini kapatmıştı. Madende çalışan işçiler Ahmet Yakar (18), Halil Yakar (35) ve Ayhan Akkurt (29) mahsur kalmıştı.