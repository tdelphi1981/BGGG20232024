"Türkiye kendi derdini çözmeli"
Dışişleri Bakanı Ahmet Davutoğlu, İmralı görüşmeleriyle ilgili olarak, Türkiye'nin kendi derdini çözmesinin vaktinin geldiğini söyledi. Davutoğlu, NTV televizyonunun canlı yayınına katılarak gündeme ilişkin soruları yanıtladı.

İmralı'da yapılan görüşmelerin tutanağı olduğu öne sürülen bir takım konuşmaların basına sızmasının ne kadar önemli olduğunun sorulması üzerine Davutoğlu, çok kritik bir süreçten geçildiğine işaret etti.

Son otuz yılda Türkiye içinde bir ayrışmanın tohumlarının atılmaya çalışıldığını belirten Davutoğlu, Türkiye'nin hem Türkiye'nin içini hem de dışını toparlaması gerektiğini söyledi.

Davutoğlu, "İster Balkanlarda bir kıpırdanma olsun, ister Ortadoğu'da, insanların dönüp baktığı yer Anadolu. Yardım istediği, mülteci olarak sığındığı, 'çözüm bulun' diye heyetler gönderdiği yer biziz. Böyle bir ülkenin kendinden emin olması lazım. Böyle bir ülkenin, başkalarının kendisini deva olarak gördüğü bir ülkenin kendi derdi varsa, o derdine de kendisinin deva olması lazım" diye konuştu.

"Türkiye dışındaki travmalar..."

Türkiye'nin kendi derdini çözmesinin vaktinin geldiğini vurgulayan Davutoğlu, bu çözümün daha fazla gecikmesinin Türkiye'nin dışındaki travmaların Türkiye'yi, Türkiye'deki sıkıntıların ise Türkiye'nin dışını olumsuz etkilemesini mümkün kıldığını kaydetti.

Davutoğlu, "Çünkü birileri bu hareketlilik içinde bize de risk oluşturacak şekilde hareketliliği yaymak isteyebilir, bir takım hesaplar içine girebilir. Türkiye'nin aşırı güç biriktirdiğini düşünüp engellemeye çalışabilir veya Türkiye ile bölgedeki bazı ülkeler arasında kutuplaşma doğurabilir. Bütün bu durumlarda ülkemizin vatandaşları olarak ve diğer ülkelerdeki tarihdaşlarımız olarak Kürt kardeşlerimizi bir şekilde bir imkan gibi kullanmak isteyenler de
çıkabilir" diye konuştu.

Çözüm sürecini tarihi bir süreç olarak gördüğüne işaret eden Davutoğlu, "Herkesin de bu tarihi sürecin gerektirdiği sorumlulukla ve soğukkanlılıkla davranması gerektiğini düşünüyorum" dedi.

Tribünlere dönük olarak yapılabilecek her türlü faaliyetin sürece zarar verme ihtimali bulunduğuna işaret eden Davutoğlu, "Benzer süreçler başka ülkelerde yaşandığında ne tür kısıtlamalar konduğunu, hem bilinen kısıtlamalar hem de bilinmeyen, herkesin kendi kendisine oto sansür uyguladığı ne süreçler yaşandığını ben biliyorum" ifadelerini kullandı.

"İşi provoke etmek isteyen çevreler..."

Görüşme tutanakları olduğu iddia edilen konuşmaların basına sızdırılmasının bir provokasyon olup olmadığı yönündeki soru üzerine Davutoğlu, şunları kaydetti:

"Biz parantezi kapatmaya çalışırken birileri, 'bu parantez sürekli açık olsun' diye düşünebilir. Şu veya bu ulusal çıkar, şu veya bu uluslararası çıkar, bu yaraların sarılmasını değil açık kalmasını isteyebilir. 'Türkiye'nin yarası
açık kalırsa her an deşilebilir' diye düşünebilir. 'Bu yara açık kalırsa, Irak'taki, Suriye'deki yaralar daha da derinleşir' diye düşünebilir. 'Burada böyle bir aktör dağlarda kontrolsüz durursa bir gün benim işime yarar' diye
düşünenler de olabilir. Bunlar, stratejik hesap içinde bu işi provoke etmek isteyen çevrelerin hesabı olabilir."

Ayrıca, terörün artık bir sektör olduğuna da dikkati çeken Davutoğlu, bu meselenin siyasi boyutunu düşünmeden terörden rant sağlayan geniş bir kesimin de oluştuğunu söyledi.

Davutoğlu, "Milletler bu tür süreçleri atlattıkça millet olma niteliğini pekiştirirler" dedi.

Çözüm sürecinde nereye kadar risk alınabileceğine ilişkin soru üzerine Davutoğlu, olaylarla ilgili kararlı bir tutum sergilenmesi halinde ilk aşamada kaybeden taraf gibi görünülse bile, orta ve ileri aşamada olayların istenilen neticeye doğru çevrilebileceğini belirtti.

Davutoğlu, "Önemli olan kritik bir noktada, karar anında kararsızlık göstermemek" dedi.