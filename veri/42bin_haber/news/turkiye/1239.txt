Korkutan heyelan
 
 Aydın’da bir haftadır etkili olan sağanak yağmur nedeniyle dereler taştı, özellikle dağ köylerinde heyelanlar oldu. Köşk İlçesi’ne bağlı Uzundere Köyü’nde meydana gelen heyelanda bir ev hasar gördü. 
 Kaymakamlık bölgede risk altındaki evleri boşalttı. Köşk İlçesi’ne bağlı Uzundere Köyü’nde bugün sabah saatlerinde heyelan meydana geldi. Dağdan büyük bir gürültüyle kopan kayaları fark eden Halit Tuna, eşi ve çocuğunu uyandırıp evden çıkmalarını sağladı. 
 Kısa süre sonra kayan toprak evin bir bölümü ve bahçesine doldu. Heyelanın ardından Köşk Kaymakamı Murat Sefa Demiryürek ve Köşk Belediye Başkanı AK Parti’li Rıfat Kadri Kılınç köye giderek incelemelerde bulundu. 
 Başkan Kılınç, özellikle engebeli ve yumuşak toprak dokusuna sahip bazı dağ köylerinde heyelan riskinin arttığını belirtti. 
 RİSK ALTINDAKİ EVLER BOŞALTILDI 
 Bölgedeki vatandaşların dikkatli olmalarını ve dağın eteğinde kalan evlerin boşaltılması yönünde köylüleri uyaran yetkililer, heyelanın ve yağışın durması ile bölgede temizlik çalışması yapılacağını kaydetti. 
 DHA