Karbonmonoksit 3 can aldı
Bursa'da, aynı aileden 3 kişi kömür sobasından sızan karbonmonoksit gazından zehirlenerek yaşamlarını yitirdi. Merkez Osmangazi ilçesi Mollafenari Mahallesi'ndeki bir evde yaşayan Cemil (60) ve Cevriye Çetinkaya (49) çiftinin 9 yaşındaki çocukları İbrahim Çetinkaya'nın okula gelmemesinden şüphelenen okul idaresi, aileye telefonla ulaşmak istedi. Okul idaresi, telefonlara cevap veren olmayınca, İbrahim Çetinkaya'nın evli ağabeyi Nail Çetinkaya'ya ulaştı. Bunun üzerine Nail Çetinkaya, eve gitti.

Kapının açılmaması üzerine komşularla görüşen Nail Çetinkaya, ailesini 14 Aralık Cuma gününden beri kimsenin görmediğini öğrendi. Mutfak camını tornavida yardımıyla açıp içeri giren Nail Çetinkaya, salonda anne ve babası ile kardeşinin cansız bedenleriyle karşılaştı.

İhbar üzerine olay yerine gelen sağlık ekipleri, ailenin kömür sobasından sızan karbonmonoksit gazından zehirlenerek yaşamlarını yitirdiklerini tespit etti.

Olay yerine gelen polis ekiplerinin incelemelerinin ardından 15 Aralık Cumartesi günü yaşamlarını yitirdikleri sanılan 3 kişinin cesedi, otopsi yapılmak üzere Bursa Adli Tıp Kurumu morguna gönderildi.

Soruşturma sürüyor.