Bağlama hırsızının pişkinliği: Saz çalmak suç mu?
 
 Merkez Çukurova İlçesi Huzurevleri Mahallesi’nde önceki gece meydana gelen olayda, özel sanat merkezinin bulunduğu apartmanda oturanlar, aşırı gürültüyü duyunca polise ihbarda bulundu. Verilen adrese gelen polis ekibi, sanat merkezini kontrol ettiklerinde kapının zorlanarak açıldığını ve müzik aletlerinin çalındığını saptadı. 
 Bu sırada Türkmenbaşı Bulvarı’nda hareket halindeki otomobilden şüphelenen polisler, aracı  durdurmak istedi. Ancak ’Dur’ uyarısına aldırmayan otomobildeki şüpheliler, Alparslan Türkeş Bulvarı’na girip, kent merkezine doğru kaçmaya başladı. 
 Şüphelilerin içinde bulunduğu otomobil, Nuri Sabuncu Bulvarı’nda kıstırıldı. Şüpheliler 19 yaşındaki İzzet, 21 yaşındaki Şahin Akbaş ve 22 yaşındaki Masum Özer gözaltına alındı. Otomobilde yapılan aramada 3 bağlama, 3 gitar, org ve televizyon ele geçirildi. 
 Emniyet Müdürlüğü’ne götürülen şüpheliler, sorgularında suçlamayı itiraf edip, çaldıkları müzik aletlerini ve televizyonu Bit Pazarı’nda satmayı planladıklarını söyledi. 
 'Profilden çekin yakışıklı olsun' 
 Sorgulaması tamamlanan şüpheliler polisler eşliğinde adliyeye sevk edildi. Şüphelilerden İzzet Çınar, bu sırada gazetecilere dönerek, "Saz çalmak suç mu? Düğününüzde çalmak için almıştım" diye kendini savundu. Diğer şüpheli Şahin Akbaş ise "Profilden de çek yakışıklı olsun" deyip, poz verdi. 
 DHA