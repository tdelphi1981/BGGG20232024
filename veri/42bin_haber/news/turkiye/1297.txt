400 yıllık köy haritadan böyle silinicek
 
 Santralin kömür rezervinin köylerinden sağlanacak olması nedeniyle ev ve arazilerinin istimlak edileceğini belirten Deniş Köyü Muhtarı Adil Yörük, "Ekonomik fayda sağlayacaksa köyümüzün kaldırılmasına razıyız. Ancak tek tek değil, toplu halde yeni kurulacak bir köye taşınmaktan yanayız" dedi. 
 Kolin Grubu’na bağlı Enerji Yatırımları ve Danışmanlık Limited Şirketi, Soma’da kuracağı 2.9 milyar kilovat saat enerji üretecek termik santral ile yöredeki 153 milyon tonluk kömür sahası için 8 Ekim 2012 tarihinde Ankara Rixos Otel’de Enerji ve Tabii Kaynaklar Bakanlığı ile 30 yıllık rödövans sözleşmesi imzaladı. 
 Soma’ya 6 kilometre mesafedeki Yırca Köyü’nde yapılması düşünülen santralin linyit kömürü ihtiyacını Türkpiyala, Evciler ve Kozluören ile birlikte sağlayacak Deniş Köyü’nde geçen 22 Ocak’ta Çevre Etki Değerlendirme Toplantısı yapıldı. 
 Toplantıda, Manisa Çevre ve Şehircilik İl müdür Yardımcısı Sami Akça, köylüleri, yılda 4 milyon 250 bin ton kömür kullanması beklenen santral ve kömür sahaları hakkında bilgilendirdi. 
 Akça, Deniş Köyü Muhtarı Adil Yörük’ün, "Santral yapılınca köyümüz ne olacak?" sorusu üzerine, "En fazla kömür rezervinin olduğu Deniş Köyü maalesef haritadan silinecek" yanıtını verdi. Bunun üzerine salonda buz gibi hava esti. Muhtar Yörük, köylerinin haritadan silinecek olması nedeniyle üzgün olduklarını vurguladı. 
 Yörük, "Çevre ve Şehircilik Manisa İl Müdürlüğü’ne bir yazı yazıp, konuyla ilgili bilgi istedim. Oradan da köyün yerleşim ve tarım arazileri ile birlikte istimlak edileceği yanıtını aldım. Önümüzdeki günlerde köyde konuyla ilgili bir de toplantı yapacaklarmış" dedi. 
 KÖYLÜLER AYRILMAK İSTEMİYOR 
  
 Muhtar Adil Yörük, 400 yıllık geçmişiyle Soma’nın en eski üç köyünden biri olduklarına dikkati çekti. Muhtar Yörük, "265 nüfuslu köyümüzde 132 haneden 88’inde yaşayan var. Köyümüzde, yol, su, elektrik ve iki derslikli bir ilköğretim var. Ancak, köydeki 27 öğrenci taşımalı sistemde eğitim görüyor. Köyün büyük bölümü madenlerde çalışıyor. 
 Bir kısımda tarım ve hayvancılıkla uğraşıyor. Santral yapılırsa, köyümüzü boşaltmak zorunda kalacağız. Bunca insan ne yapar? Eğer ekonomik bir fayda sağlayacaksa, köyümüzün haritadan silinmesine razıyız. Ancak, bizler de tek tek değil, topluca yeni kurulacak bir köye taşınmaktan yanayız" diye konuştu. 
 Deniş Köyü eski Muhtarı Zülfü Karaağaç ise köylerinden 1995 yılından beri Türkiye Kömür İşletmeleri tarafından kısmi olarak istimlakın yapıldığını belirtti. Karaağaç, "Köyün yerleşim alanı dışındaki tarım arazilerinin neredeyse 4/3’ü istimlak edilmiş durumda. Ancak köyün yerleşim yeri altında da zengin kömür yatakları mevcut. Buralarda istimlak edilirse, köylü yıllardır yaşadığı yeri terketmek zorunda bırakılacak" dedi. 
 Köylülerden Bilal Başdelen, "Bu köyde doğup, büyüdüm. Şimdi köyümüz yok olup gidecek. Ama kimse de çıkıp bize bilgi vermiyor" diye konuştu. Santrale kömür sağlayacak diğer üç köyün ise yerleşim alanlarında bir sıkıntı yaşanmayacağı öğrenildi. 
 DHA