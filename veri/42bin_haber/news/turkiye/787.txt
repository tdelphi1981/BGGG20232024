Zeytinburnu'nda yangın: 2 ölü
İstanbul Zeytinburnu'nda sabah saatlerinde bir apartmanın çatı katında çıkan yangında 2 kişi hayatını kaybetti. 
Çırpıcı Mahallesi Modabağ 1 Ara Sokak’ta bulunan binanın çatı katından alevler yükseldiğini gören vatandaşlar itfaiye ve polis ekiplerine haber verdi. 

Kısa sürede yangın yerine gelen Zeytinburnu ve Bakırköy itfaiyesi ekipleri yangına müdahale etti. 

Çatı katındaki alevleri kontrol altına alan itfaiye ekiplerinin ilk belirlemelerine göre iki kişi hayatını kaybetti. Hayatını kaybedenlerin 17 yaşlarında iki arkadaş olduğu öğrenildi.

Enes Yılmaz ve Bedirhan İkikardeş adlı iki arkadaşın yangının çıktığı evde bulunma nedenleri araştırılıyor. Hayatını kaybedenlerin yakınları olay yerine gelerek sinir krizleri geçirdi. 

Polis ve itfaiye ekiplerinin inceleme çalışmaları devam ediyor.