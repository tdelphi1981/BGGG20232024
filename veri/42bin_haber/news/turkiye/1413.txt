"Tetikte olun" uyarısı
ABD'nin Ankara Büyükelçiliği, hizmetlerine bugünden itibaren normal şekilde devam edeceğini açıkladı. Büyükelçilik, ABD vatandaşlarını "tetikte" olmaları için uyardı. Büyükelçiliğin internet sitesinin "ABD Vatandaşlarına Mesajlar" bölümünde yayımlanan duyuruda Ankara'daki ABD Büyükelçiliği, İstanbul'daki başkonsolosluk ve Adana'daki konsolosluğun pazartesi gününden itibaren normal hizmetlerini
vermeye devam edeceği bildirildi.

Ankara'daki Büyükelçiliğin Paris Caddesi'ndeki konsolosluk bölümü girişinin patlamadan etkilenmediğini ve kullanılmaya devam edeceğini belirten büyükelçilik, konsolosluk bölümünü ziyaret edeceklerin buraya Nevzat Tandoğan Caddesi yönünden gitmelerini tavsiye etti.

Büyükelçilik girişinde bir kişinin üzerindeki bombayı patlatarak, kendisi ve elçiliğin güvenlik görevlisinin ölümüne, olay yerinde bulunan bir kişinin de yaralanmasına yol açtığını hatırlatan ABD Büyükelçiliği, saldırıyı terör örgütü
DHKP/C'nin üstlendiğini kaydetti.

-ABD vatandaşlarına tetikte olmaları tavsiyesi-

Büyükelçilik duyurusunda, "DHKP/C; ABD, NATO ve Türkiye'ye yönelik saldırılarına devam etme niyetinde olduğunu açıklamış ve büyükelçilik, DHKP/C'nin tehditlerini destekleyen güvenilir bilgiler almıştır" denildi. ABD Dışişleri Bakanlığı'nın, Türkiye'ye seyahat eden ya da Türkiye'de

yaşayan ABD vatandaşlarına olası şiddet olaylarına karşı "tetikte olmalarını" tavsiye ettiği ifade edilen açıklamada, ABD vatandaşlarının gösteri gibi büyük kalabalıkların toplandığı yerlerden de uzak durmaları istendi.

Açıklamada, "Gösteriler barışçıl olsa bile zıt görüşlü tarafları karşı karşıya getirebilir ve şiddet olaylarına dönüşebilir. Bu nedenle ABD vatandaşlarının mümkünse gösteri yapılan yerlerden uzak durmaları ve eğer bu bölgelerin civarında bulunurlarsa da dikkatli olmaları tavsiye olunur" ifadeleri yer aldı.

Büyükelçilik duyurusunda ayrıca, Türkiye'ye seyahat edecek Amerikan vatandaşlarına ABD Dışişleri Bakanlığı'nın seyahat programına internetten seyahat kaydı yaptırmaları da tavsiye edildi. İnternet imkanı olmayanlarınsa en yakın büyükelçiliğe veya konsolosluğa giderek kayıt yaptırabilecekleri bildirildi.