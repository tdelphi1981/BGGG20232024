Büyükelçi şarap davasında beraat etti
Büyükelçilik için alınan şarapları zimmetine geçirmekle suçlanan emekli Büyükelçi Daryal Batıbay beraat etti. Ankara 6. Ağır Ceza Mahkemesi'ndeki duruşmada Cumhuriyet Savcısı Mustafa Şahin, esas hakkındaki görüşünde, "Batıbay'ın temsil amaçlı alınan şaraplardan bir kısmını mal edindiğini" ve "özel kişilere verdiği yemekleri temsil-ağırlama ödeneğinden karşıladığını" ileri sürdü, "Zimmet suçu var" dedi. 

Buna karşılık Batıbay'ın avukatı şarapları müvekkilinin kendi parasıyla aldığını savundu.

Esas hakkındaki savunmasını yapan Batıbay ise, "Şarapların değeri 49 bin Euro" dedi, tek gelirinin kamu görevi dolayısıyla olmadığını söyledi. Kullandığı örtülü ödeneğin hesabını da son kuruşuna kadar verdiğini iddia etti.

Mahkeme heyeti, "Suçu işlemediği kanaatine varıldığından" Batıbay'ın beraatına karar verdiklerini açıkladı.