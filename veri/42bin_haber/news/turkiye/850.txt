Cezaevinde caz festivali
 
  "Kabadayılar Okulu" ve "Herkes Kendini Akıllı Zanneder" adlı tiyatro gösterisinin ardından ses sanatçısı Melis Sökmen ve Halil Taştan’ın verdiği konser eşliğinde mahkumlar doyasıya eğlendiler.
 
 Maltepe 3 No’lu L Tipi Kapalı Ceza İnfaz Kurumu’nun Spor Salonu’nda gerçekleşen konser ve tiyatro oyunu öncesinde bir konuşma yapan 3 No’lu L Tipi Kapalı Ceza İnfaz Kurumu Müdürü Vural Temur, Özellikle 2005 yılı ve sonrasında mevzuat değişiklikleri ile insan hakları konusunda büyük aşamalar kaydedildiğini belirterek "Hükümlü ve tutukluları iyileştirme ve topluma kazandırma kapsamında ciddi mesafeler katedilmiştir." dedi.
 
 Konuşmanın ardından sahne alan Melis Sökmen’in söylediği yabancı şarkılar, salonda bulunan çoğu yabancı mahkum ve tutuklu tarafından büyük bir beğeni ile izlendi. Melis Sökmen’in söylediği yabancı şarkılara eşlik eden Belçika’nın İstanbul Konsolosu Fabienne Ducy adeta kendinden geçti.
 
 Konserin ardından yabancı hükümlü ve tutukluların rol aldığı "Kabadayılar Okulu" ve "Herkes Kendini Akıllı Zanneder" adlı tiyatro gösterisi düzenlendi. Tiyatro gösterileri mahkumlar ve davetliler tarafından büyük alkış aldı. 
 
 Son olarak yabancı hükümlü ve tutukluların, Ankara Kaşık Havası oyunu ve rap gösterisi düzenlendi. Ankara oyun havası eşliğinde kaşıklarla oynayan siyahi tutuklu ve hükümlüler programın en renkli görüntüsünü oluşturdu.
 
 Tiyatro gösterisi ve konseri, Belçika İstanbul Konsolosu Fabienne Ducy, Anadolu Adli Yargı İlk Derece Mahkemesi Adalet Komisyonu Başkanı Yeşim Sayıldı, Kartal Cumhuriyet Başsavcı Vekili İskender Görgülü, Maltepe Cezaevi Kampüsü Savcısı Ali Fuat Akın, cezaevi personeli ile hükümlü ve tutuklular izledi.
 
 M. Akif ERDEM/İSTANBUL (DHA)