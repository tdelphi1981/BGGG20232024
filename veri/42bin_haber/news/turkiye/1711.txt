"Tutuklu askerler açlık grevine başlayacak"
CHP Cezaevi İzleme Komisyonu Üyeleri, Ege Ordu Komutanlığı Askeri Cezaevi'nde kalan, askeri casusluk davası sanığı 9 subayı ziyaret ederek rapor hazırladı. Heyet Silivri'de de sağlık sorunları yaşayan Fatih Hilmioğlu ile görüştü. CHP Cezaevi İzleme Komisyonu üyeleri miletvekilleri Veli Ağbaba, Özgür Özel ve Nurettin Demir geçen günlerde Askeri Cezaevi'nde kalan "Askeri casusluk" davası sanığı 9 subayı ziyaret etti. CHP'li milletvekilleri ziyaret ardından hazırladıkları raporda "Askeri Casusluk Davası"ndan yargılanan ve Ege Ordu Komutanlığı Askeri Cezaevi'nde 9 aydan bu yana  tutuklu bulunan subayların, "Düzmece' deliller ve 'Matruşka" olarak niteledikleri dava nedeniyle "Ailelerinin yüzüne bakamaz" hale getirildiklerini belirterek seslerini duyurabilmek için açlık grevine başlayacakları ifade edildi. 

Bazı subaylar Başbakan Recep Tayyip Erdoğan'ın "General ziyareti" ve Genelkurmay eski Başkanı Orgeneral İlker Başbuğ ile ilgili açıklamalarını ise, "Timsah gözyaşları" olarak nitelerken moral çöküntüsü nedeniyle ordudan istifa eden 160 pilotun dönüş için ikna edilmeye çalışıldığını ileri sürdü. 

CHP'li milletvekilleri tarafından hazırlanan raporda, isimlerine yer verilmeyen subaylardan bazılarının sözleri aktarıldı. Raporda şöyle denildi:

"Subaylardan biri, 'İddianameye göre başka kurumdayım: Genelkurmay Başkanlığı personeliyim ve hayatımda hiç Kara Kuvvetleri'nin binasına gitmedim. Ama iddianamede 'Kara Kuvvetleri'nde çalışır' deniliyor ve Kara Kuvvetleri'ndeki 'sözde' odamda arama yapıldığı söyleniyor. Ayrıca iddianamede 'Bütçe Mali Şube'deki odasında arama yapıldı' diyor. O binaya da son yıllarda hiç gitmedim" dedi. Açlık grevi yapacağını ileri süren bir subay ise, 'Hastalığımdan dolayı diyet yemeği yemem gerekiyor. Ancak uygun diyet yemeği çıkmadığından iyi beslenemiyorum ve 9 aydır peynir, zeytin ekmek yiyorum. 9 ayda 15 kilo verdim. Açlık grevindekiler 8 kilo verdi, Türkiye'nin yüreği ağzına geldi. Buradakiler ise kimsenin umurunda değil! Çare kalmazsa ben de açlık grevi yapacağım ki sesim duyulsun' diye konuştu. Fuhuşla suçlandığını ileri süren bir subay ise, "Suçlamalarda fuhuş, şantaj, casusluk ne ararsanız var. Biz 9 aydır bunlarla yargılandık ama iddianamede çıka çıka ya nişanlılarımız çıktı, nişanlımla bile fotoğrafım yok ellerinde ya da boş word dosyaları' diye konuştu. Birisi ise, 'Başbakan'ın son açıklamaları timsah gözyaşlarıdır. Başbakan samimi ise uzun tutukluluk sürelerine son verecek ve görevdeki askeri personelin tutuksuz yargılanacağı bir düzenleme yapar. Bizim KCK kadar hatırımız yok mu" diyerek tepkisini dile getirdi."

Prof. Dr. Fatih Hilmioğlu ile de görüştüler

CHP Cezaevleri İnceleme ve İzleme Komisyonu üyeleri Veli Ağbaba, Melda Onur, Özgür Özel ve Nurettin Demir, Silivri 1 No'lu F Tipi Cezaevi'nde de incelemelerde bulundu. Burada da, heyetin görüştüğü, emekli Orgeneral Ergin Saygun'un ardından sağlık sorunları nedeniyle tahliye edilip edilmeyeceği tartışılan Ergenekon davası tutuklusu Malatya Üniversitesi'nin eski rektörü Prof. Dr. Fatih Hilmioğlu, "Burada biz yargılanmıyoruz. Öldürülüyoruz" dedi. 

Doktor raporlarına göre, kanser, siroz, şeker, kronik böbrek sorunu ve depresyon teşhisleri konulmasına rağmen gerekli tedavilerin kendisine uygulanmadığını anlatan Prof. Dr. Hilmioğlu, heyete "Yaşam hakkım gözardı ediliyor" dedi. Heyete, Murat Kölük Devlet Hastanesi'nin "hepatoloji, nefroloji ve endokrinoloji klinikleri olan bir üniversite hastanesinde takip edilmeli" şeklindeki raporunu gösteren Hilmioğlu, sürekli devlet hastanesine gönderildiğini anlattı.

Hilmioğlu "Bu süreçte vefat eden ve hastalanan arkadaşlarıma haksızlık oluyor" diyerek tartışmalarda kendi isminin ön plana çıkartılmasından rahatsız olduğunu da söyledi.
 
CHP heyeti, Silivri 1 No'lu F Tipi Cezaevi'nde tutuklu bulunan Mustafa Balbay ve Hanefi Avcı'nın da aralarında bulunduğu diğer Ergenekon tutuklularını da ziyaret ettiler.