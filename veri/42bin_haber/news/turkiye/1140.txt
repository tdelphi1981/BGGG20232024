'Avrupa Pınar'ı bu adamlara teslim etmez'
 
 Çağlayan’daki İstanbul Adliyesi önünde duruşmayı sabah saatlerinden itibaren takip eden sivil toplum örgütleri üyeleri. "Hatadan dönülsün, yasaya uyulsun" sloganları attı.
 
 "SONUNA KADAR MÜCADELE EDECEĞİZ"
 
 Kararın ardından adliye önünde açıklama yapan Pınar Selek’in avukat babası Alp Selek, bir hukuk skandalıyla karşı karşıya olunduğunu belirterek, "Türkiye’de bugüne kadar bu tip bir karara rastlanmadı. Duruşmada bir arkadaşın dediği gibi, ‘Ben sıkı yönetim mahkemelerine girdim, DGM mahkemelerine girdim fakat hayatımda bu kadar hukuksuzluk yapan bir mahkeme daha görmedim. Böyle bir mahkemede Pınar’ın davası devam etti. Usulsüzlükler oldu. 
 
 Bu usulsüzlüklere her karşı çıkışımızda sustular ve bildiklerini okumaya devam ettiler. Mesela Pınar’a beraat veren hakimler oldu, karara savcı temyiz etti. Aradan kısa bir süre sonra davanın asıl mahkeme başkanı hasta oldu. Diğer üye hakimin bulunmamasını fırsat bilen diğer 2 hakim, ‘Biz kararı geri alıyoruz’ dediler. 
 
 Bugün de Pınar’ın mahkumiyetine karar verdiler" diye konuştu. Mahkemenin savunma hakkı bırakmadığını söyleyen Selek, "Biz mahkum ederiz, biz istediğimizi yaparız dediler. Burada bulunan herkes, bu haksız hukuk dışı işlem yapan insanlara karşı sonuna kadar mücadele edeceğiz" dedi.
 
 "AVRUPA, PINAR’I BU ADAMLARA TESLİM ETMEZ"
 
 Duruşmada Pınar Selek hakkında yakalama kararı çıkmasını da değerlendiren Selek, "Bunun temyizi var. Zannediyorum Pınar’ın Avrupa’da bir dokunulmazlığı var. Pınar’a verilen cezanın hukuk dışı olduğunu bizim kadar biliyorlar. Avrupa, Pınar’ı hiçbir şekilde bu adamlara teslim etmez" diye konuştu.
 
 Cem TURSUN -Süleyman KAYA  / İSTANBUL,(DHA)