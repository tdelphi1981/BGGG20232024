Emniyet-Sen'i engelleyenlere suç duyurusu
Emniyet-Sen, İçişleri Bakanlığı Müsteşar Yardımcısı Mustafa Demirer, Emniyet Genel Müdürü Mehmet Kılıçlar ve Ankara Vali Yardımcısı Fahri Aykırı hakkında, "Sendikal hakların kullanılmasını engelledikleri" iddiasıyla, Ankara Cumhuriyet Başsavcılığı'na suç duyurusunda bulundu. Suç duyurusunda bulunduktan sonra adliye önünde basın açıklaması yapan sendikanın avukatı Kürşat Üçüncü, Avrupa'da 500 binin üzerinde polisin sendikalı olmasına rağmen Avrupa Konseyi üyesi, Avrupa Birliği'ne aday ve Avrupa İnsan Hakları Sözleşmesi'ne taraf olan Türkiye'de polislerin üye olabileceği sendikasının kurulamadığını söyledi.

Türkiye'nin ilk polis sendikasının kurulması çabalarının sancılı bir sürece itildiğini savunan Üçüncü, "Emniyet teşkilatının tüm mensupları adına yürütülen sendikalaşma mücadelesinde yaşadığımız sorunların doğru adı insan hakları sorunudur. Bizim, Ankara Cumhuriyet Başsavcılığı'na suç duyurusunda bulunmamızın sebebi sendika hakkının kullanılmasının engellenmeye çalışılmasıdır" dedi.

Suç duyurusu dilekçesinde, Mustafa Demirer, Mehmet Kılıçlar ile Fahri Aykırı'nın "sendikal hakların kullanılmasını engellediği" savunularak, kamu
davası açılması talep edildi.