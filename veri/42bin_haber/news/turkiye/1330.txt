Polisten kaçarken, emniyet müdürüne çarptı!
 
 Kilis’ten Adana’ya kaçak sigara götürüldüğü bilgisini alan Nurdağı Emniyet Müdürlüğü ekipleri, Nurdağı-İslahiye kara yolunda A.Ç’nin kullandığı 01 L 9709 plakalı otomobili durdurmak istedi.
 
 Polisin "dur" ihtarına uymayan sürücü, otomobiliyle Kahramanmaraş istikametine doğru kaçmaya başladı. 
 
 Takip eden ekiplerin önüne geçtiği otomobil, U dönüşü yaparak ters istikamete yöneldi. Telsiz anonslarını takip eden İlçe Emniyet Müdürü Ceyhun Yılmaz, Nurdağı gişelerinde otomobilin yolunu kesti. 
 
 Aniden duran A.Ç’nin kullandığı otomobil ile arkadan gelen polis otosu çarpıştı.
 
 Savrulan A.Ç’nin otomobili, Emniyet Müdürü Yılmaz ile sivil polis memuru Hikmet D’ye çarptı. 
 
 Yaralanan Yılmaz ayakta tedavi edilirken, Hikmet D. Özel hastaneye kaldırıldı. Sürücü A.Ç. ile yanındaki H.B. gözaltına alındı. 
 
 Otomobilin içinde 3 bin 700 paket gümrük kaçağı sigara ele geçirildi.  
 İzzet Mazı / Veli Gürgah, AA