15 ile "Yüksek Hızlı Tren" müjdesi
Türkiye Cumhuriyeti Devlet Demiryolları (TCDD) Genel Müdürü Süleyman Karaman, 2016 yılına kadar 15 ilin daha Yüksek Hızlı Trenden (YHT) yararlanacağını ve projeler tamamlandığında Türkiye'nin yarısının trenlerle seyahat edeceğini söyledi. Ankara-İzmir YHT projesi kapsamında Afyonkarahisar'dan geçecek hat ve inşa edilecek iki istasyon ile YHT birleşme alanı çalışmalarının hazırlıklarıyla ilgili incelemelerde bulunmak üzere kente gelen Karaman, Vali İrfan Balkanlıoğlu'nu makamında ziyaret etti.

Balkanlıoğlu, kabulünde, konumu itibariyle karayollarının kesiştiği bir bölgede bulunan Afyonkarahisar'da, demiryollarında hızlı ve konforlu ulaşımı sağlayan YHT hattı tesis edileceğini bildirdi.

İzmir-Ankara YHT hattının, Ankara'dan hareket edildiğinde ilk durağının Afyonkarahisar olacağını dile getiren Balkanlıoğlu, şöyle konuştu: "YHT projesi sayesinde Afyonkarahisar'ın ekonomik hayatı canlanacak, ufku açılacak ve geleceği aydınlanacak. Turizm, ticari ve sosyal hayat büyük ivme kazanacak. Afyonkarahisar, neredeyse Ankara'nın bir mahallesi haline gelecek. Afyonkarahisar'da evi olan, Ankara'da çalışan veya okuyan öğrencilerle Ankara'da
evi olup Afyonkarahisar'da çalışan veya okuyan öğrenciler günübirlik gidip gelebilecek. Bizim için ve Türkiye için bu çok önemli durumdur. Bu anlamda TCDD Genel Müdürümüze ve teşkilatına teşekkür ederim."

Ankara-Afyonkarahisar arası 1 saat 15 dakika sürecek

Karaman da Ankara-İzmir YHT projesi tamamlandığında Ankara ile Afyonkarahisar arasındaki yolculuk süresinin 1 saat 15 dakika olacağını anlattı.

"2016'ya kadar 15 il daha YHT'den yararlanacak ve projeler tamamlandığında Türkiye'nin yarısı tren kullanacak" diyen Karaman, sadece YHT hatları yaparak bu hatları işletmekle kalmadıklarına ve Türkiye genelinde Cumhuriyet öncesinden kalan mirası yenilediklerine dikkati çekti. 

Karaman, düzenledikleri anketin sonuçlarına göre, YHT ile seyahat edenlerin çoğunun, "Türkiye'nin gelişmiş ülkeler arasında yerini aldığı" görüşünü benimsediğini söyleyerek, "YHT'nin sosyal hayatı da olumlu yönde etkilediğine tanık olduk. Zaten dünyada 8'inci, Avrupa'da 6'ncı hızlı tren ülkesiyiz. Ülkemizin hemen her yerine demiryolu hattını götüreceğiz" diye konuştu.

Balkanlıoğlu'na YHT maketi hediye eden Karaman, daha sonra Balkanlıoğlu ile Ali Çetinkaya Garı ve şantiye alanlarında incelemelerde bulundu.