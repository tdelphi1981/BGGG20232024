Tek isteği protez kol
 
 Çameli İlçesi’ne bağlı Güzelyurt Köyü’nde yaşayan, evli ve 4 çocuk babası Hasan Hüseyin Kaya, 19 ay önce hayvanları için mısır silajı yaparken kolunu makineye kaptırdı. Pamukkale Üniversitesi Tıp Fakültesi Hastanesi’ne kaldırılan Kaya’nın parçalanan sol kolu dirsek altı, sağ kolu ise dirsek üstünden kesildi.  
 Tedavisinin ardından SGK’ya başvuran Kaya, malulen emekli oldu. Kaya’ya 815 lira emekli maaşı bağlandı. 
 'Eşim bana baktığı için çalışamıyor' 
 Çocukları 18 yaşındaki Şerife, 17 yaşındaki Hamza, 12 yaşındaki Mustafa ve 10 yaşındaki Hatice Kaya’nın eğitimleri için bir süre önce Denizli’ye taşınmak zorunda kalan Kaya, başka bir iş yapamadığı için maddi sıkıntı çekmeye başladı. 
 200 lira ev kirası ödediğini belirten Kaya, "Kalan maaşımla ancak eşim ve çocuklarımın temel ihtiyaçlarını karşılayabiliyorum. 
 Başka hiçbir gelirim de yok. Kollarım olmadığı için başka bir iş de yapamıyorum. Eşim de bana baktığı için çalışamıyor. SGK, sadece bir kolun protez bedelinin bir bölümünü karşılıyor. 
 Her iki koluma protez takılması için 80 bin lira istendi. SGK, bunun sadece 24 bin lirasını ödüyor. Maddi durumum iyi olmadığı için, bu durumda protez taktırma şansım yok. Devlet bana kol taktırsın" dedi. 
 DHA