Sağnak yağış geliyorum dedi, geldi
 
 Çanakkale’de etkili olan sağanak yağışın etkisiyle bazı cadde ve sokaklarda su birikintileri oluşurken, kayganlaşan yolda kontrolden çıkan bir tır devrildi. Çanakkale’de dün geceden bu yana etkili olan yağmur nedeniyle metrekareye 11.8 kilogram yağış düştü. Özellikle Ezine, Bayramiç ve Ayvacık ilçelerinde de etkili olan yağışlar bazı tarım arazilerini sular altında bıraktı, derelerin su seviyelerini yükseltti. 
 Çanakkale’den Lapseki yönüne giden Orhan Başar yönetimindeki 15 FR 372 plakalı zeytin yüklü tır, Yapıldak Köyü yakınlarında sürücünün kayganlaşan yolda direksiyon kontrolünü yitirmesi üzerine yan yattı. Çift şeritli yolun tek şeridi kullanılamaz hale gelirken, sürücü Başar kazayı hafif yaralı olarak atlattı. 
 Orhan Başar 112 ekiplerinin olay yerindeki müdahalesi ardından tedavisi için Çanakkale Devlet Hastanesi’ne kaldırıldı. Meteoroloji Müdürlüğü yarın öğle saatlerine kadar sürecek yağışların, akşam karla karışık yağmurlu hale döneceğini söyledi. Her yağmur ardından Çanakkale Boğazı’nın derelerle buluştuğu bölgelerde denizin rengi çamur rengini aldı.