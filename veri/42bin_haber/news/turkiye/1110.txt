Sınırdaki Mehmetçik için iyileştirme
 
 Şırnak Valisi Vahdettin Özkan, Türkiye-Irak, Türkiye-Suriye sınır hattındaki askeri üs bölgelerinde görev yapan Mehmetçiğin şartlarını iyileştirmek için birçok proje geliştirip hayata geçirdiklerini söyledi. 
 Vali Özkan, İl Koordinasyon Kurulu Toplantısı’nda yaptığı açıklamada, güvenlik hizmetlerinin etkinleştirilmesinin kendileri için çok önemli olduğunu, Şırnaklıların huzur ve güven içinde yaşamaları için yapılması gereken hizmetleri en üst seviyede yapıldığını belirtti. 
 Şırnak halkının ve Türkiye’nin güvenliğini sınırdaki üs bölgelerinde sağlayan askerlerin daha iyi yaşam şartları içerisinde hizmet yapması için bütün imkanları seferber ettiklerini ifade eden Özkan, "Hem Suriye, hem de Irak ile yaklaşık 230 kilometre sınır hattımız var. Bu hat ve terör belası nedeniyle Anadolu’nun dört bir yanından bize asker olarak gelen kolluk birimleri var. 
 
 Bunların hem sınırlarda, hem yüksek tepelerde kış şartlarında huzur güven içerisinde yaşamamız için katlandığı bir külfet söz konusu. Mehmetçiğin anne ve babasının, rahat bir şekilde buranın yaşam şartları konusundaki kaygılarının giderilmesi hepimizin boynunun borcu. Bu nedenle geçen yıl geliştirdiğimiz, diğer
  illere de örnek olacak uygulamalar yaptık" dedi. 
 39 proje hazırlandı 
 Vali Özkan, çalışmalar kapsamında mayın döşenmesine karşı tedbirler aldıklarını, üs bölgelerdeki yolları birleştirdiklerini ifade ederek, bu kapsamda yaklaşık 39 proje geliştirdiklerini söyledi. Uygulanan hizmetlerden hem sınırdaki köylülerin hem de Mehmetçiğin istifade ettiğini vurgulayan Vali Özkan, "131 kilometre beton yol 1,5 yılda bitti. 55 kilometre yolun yapımı ise sürüyor. 2010 yılı öncesinde sınır hattındaki üs bölgelerinin bağlantı yolları yetersiz, dar ve ham topraktı. Bu nedenle ağırlıklı olarak hava yoluyla ulaşım sağlanıyordu. Dolayısıyla bu ham toprak yollar patlayıcı madde döşenmesine elverişliydi. Özelikle üs bölgelerde barınma sorunu vardı. Su ve elektrik ihtiyacı had safhadaydı. Bunun için biz 1,5 yıl içinde ikmal ve lojistiği etkin hale getirdik. Mayın döşenmesine karşı tedbirler aldık" diye konuştu.
 
 Vali Özkan, sınır hattındaki üs bölgelerinin yaşanabilir hale getirilmesiiçin yaptıkları çalışmaların sürdüğünü ifade ederek, su ihtiyacının karşılanması için geliştirdikleri 41 projenin fiziki olarak yüzde 95 oranında tamamlandığını belirtti.
 
 Cafer Balık / Sema Kaplan, AA