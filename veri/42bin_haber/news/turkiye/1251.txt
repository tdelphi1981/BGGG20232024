Buzlar arasında aramaya devam
 
 Van’a 90 kilometre uzaklıkta bulunan Balaklı Köyü’de 28 Aralık 2012’de buzla kaplı Bendimahi Deresi’ne düşerek kaybolan Gıyasettin Bedirhanoğlu’nu arama çalışmaları 5 gün boyunca Ankara’dan gelen 15 kişilik Jandarma Sualtı Arama Kurtarma Timi tarafından İl Özel İdaresine ait iş makineleri desteğiyle yürütüldü. 
 
 >>> BUZLAR ARASINDAKİ ARAMADA 4. GÜN
 
 Balaklı ve Yalındüz köyleri arasındaki 3 kilometrelik alanda, kalınlığı 40 santimetreyi bulan buzlar iş makineleri tarafından kırıldıktan sonra Sualtı Arama Kurtarma Timi tarafından didik didik arandı. Ancak yapılan tüm çalışmalara rağmen sonuç alınamadı. Havaların aşırı soğuk olması ve kırılan buzların kısa sürede tekrar donması çalışmaları olumsuz etkileyince aile fertleriyle de görüşülerek çalışmaların ertelenmesine karar verildi.
 
 BUZ KISMEN ERİDİ
 
 Aradan geçen bir ay ve deredeki buzların kısmen erimesi üzerine arama çalışmalara bugün yeniden başlandı. Çalışmalar Van’dan gelen 5 kişilik Sivil Savunma Arama Kurtarma Birliği ekipleri ile köylüler tarafından yürütülüyor. 
 
 Havanın uygun olması halinde arama çalışmalarının devam edeceği belirtildi. Sivil Savunma Ekip Amiri Atilla Uzun, 1 ay önce yapılan tüm çalışmalara rağmen Gıyasettin’i bulamadıklarını belirterek, "Zorlu hava muhalefeti nedeniyle ara vermek zorunda kaldığımız çalışmalara, havaların biraz düzelmesi ve buzların erimesi ile çalışmalara tekrar başladık. Ancak eksi derecede suyun içinde zor şartlarda çalışmalarımız devam ediyor. Tüm gayretimizle çalışmalarımıza şimdilik 5 kişilik ekiple 3’ü suda 2’si kıyıda olmak kaydıyla devam edeceğiz inşallah kısa sürede buluruz" dedi.
 
 JANDARMA SU ALTI ARAMA TİMİ DE GELEBİLİR
 
 İlçe Kaymakamı Erol Tanrıkulu ise havaların az da olsa düzelmesiyle birlikte ekipleri ilçeye çağırdıklarını söyledi. Kaymakam Tarnıkulu, "Yoğun bir şekilde çocuğumuzun düştüğü yerden itibaren çalışmaları başlattık. Ciddi anlamda buzlar kırıldı, kırılan buzlarıda su götürüyor. Daha yoğun buzları da araçlarla kırmaya çalışacağız. Yarın ve ondan sonraki 3 gün hava iyi görünüyor Çalışmalarımıza devam edeceğiz. 
 
 Buradaki görüntüleri Ankara Jandarma Genel Komutanlığı su altı arama timiyle paylaşacağız onlarla fikir alışverişinde bulunacağız. Onlar da şartlar uygun olduğu takdirde tekrar ilçemize davet edeceğiz yoğun bir şekilde çalışmalarımız devam edecek. Buradaki vatandaşlar da ellerinden geldiğince yardımcı olmaya çalışıyorlar. Ancak kendilerini riske atmalarını istemiyoruz. Tabi ki onlarda çocuğumuzun bir an önce bulunması için çabalıyorlar ancak kendilerini sürekli ikaz ediyoruz" diye konuştu.
 
 MURADİYE (Van), (DHA)