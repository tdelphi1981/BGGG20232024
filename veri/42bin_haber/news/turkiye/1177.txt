Organları hastalara umut oldu
 
 Bolu’da, beyin kanaması sonucu yaşamını yitiren 46 yaşındaki kadının organları bağışlandı. G.D.’nin akciğer, karaciğer, böbrekleri, kalp ve korneaları, organ bekleyen hastalara nakledilecek. Üç gün önce aniden rahatsızlanarak 112 Acil Servis ekibi tarafından Köroğlu Devlet Hastanesi getirilen G.D., tedavi altına alındı. 
 Beyin kanaması geçirdiği saptanan kadın, dün akşam saatlerinde yoğun bakım ünitesinde verdiği yaşam savaşını kaybetti. Beyin ölümü gerçekleşen G.D.’nin yakınları, organlarını bağışlamaya karar verdi. 
 Saat 03.30 sıralarında Ankara Yüksek İhtisas Hastanesi’nden Bolu’ya gelen ekip, ameliyata girdi. Yaklaşık 2.5 saat süren ameliyatın ardından organları alan ekip Ankara’ya döndü. Köroğlu Devlet Hastanesi Yoğun Bakım Ünitesi Sorumlusu Dr. Nurhayat Topaloğlu, hastanın üç gün önce beyin kanaması şikayetiyle hastaneye geldiğini söyledi. Dr. Topaloğlu, "Hastamız üç gündür yoğun bakım ünitesinde tedavi görüyordu. 
 Akşam saatlerinde beyin ölümü gerçekleşti ve yakınları organlarını bağışlamaya karar verdi. Bayan hastamızın akciğer, karaciğer, böbrekleri, kalp ve korneaları alındı. Hastadan alınan organlar hastalara nakledilecek" dedi. 
 DHA