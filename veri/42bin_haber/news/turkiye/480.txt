'Fabrikayı taşıdınız bizi de götürün '
Topkapı Şişecam Fabrikası'nın yıl sonunda kapanıp makinelerinin Eskişehir'de taşınması kararıyla durumları henüz netleşmeyen Kristal-İş'e bağlı 430 işçi, bugün AK Parti İstanbul İl Başkanlığı'nı ziyaret etti 
 Kristal-İş Sendikası İstanbul Şube Başkanı Mürsel Kılıç, parti yetkilileri ile görüşüp sorunlarını anlattı. Görüşme sonrası açıklama yapan Mürsel Kılıç, "Bugün işçiler haklarını arıyor. 
 Hükümet sonunu düşünmeden çıkardığı yasaların arkasında duruyorsa, bu işçilerin de çözümünü o zaman ortaya koysun. Şişecam işvereni fabrikasını kapatıyor, daha doğrusu Eskişehir’e taşıyor.  
 Biz de işçiler olarak oraya taşınmak istiyoruz. Mevcut haklarımızla. Bugünkü Ak Parti ziyaretimiz onu bildirmekti. Buradan çıkıp Paşabahçe mağazalarına gideceğiz. Derdimizi bundan sonra oradakilere anlatacağız. Eğer dinlemiyorsa mağazalarda ürettiğimiz mamullerin başında anlatacağız. Bu şekilde yolumuza devam edeceğiz" dedi. 
 'İşimizin devamını istiyoruz' 
 Beyaz yakalı olarak tabir edilen çalışanların Eskişehir’e götürüldüğünü söyleyen Mürsel Kılıç şunları söyledi: 
 "İşçiye gelince maalesef şimdiye kadar bir şey söylenmiş değil. Götürmeyecekleri şeklinde duyumlarımız var. İşten çıkmamız teşvik ediliyor. Tazminatlarımızı alarak çıkmak değil, işimizin devamını istiyoruz. 
 Çalışma ve Sosyal Güvenlik Bakanı Faruk Çelik’ten randevu talep ettik. Çalışma bakanı sadece mevcut yasaları çıkartmakla yükümlü değil. Şu an mevcut işçilerin sorunları ile ilgilenmek mecburiyetindedir diye düşünüyoruz." Açıklama sonrası işçiler AK Parti İstanbul İl binası önünden olaysız ayrıldı. 
 DHA