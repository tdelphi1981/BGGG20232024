Yunus balıklarının dayanışması
 
 En çok sevilen deniz memelilerinin başında gelen yunuslar, sergiledikleri dayanışma ruhu ile bir kez daha kalpleri fethetti. Yunus balıklarının biraraya gelerek, göğüs yüzgeci hareket edemeyen yaralı bir arkadaşlarının boğulmasını önlemek amacıyla vücutlarıyla sal oluşturmasına ilişkin görüntüler ilk kez internetten yayınlandı. 
 İLK KEZ RASTLANDI 
 Uzmanlar, bilimsel literatürde, yunuslarda, genellikle anne yunusların yavrularına yardım ettiklerine ilişkin bilgiler bulunmasına karşın, grup halinde, zor durumdaki diğer bir yunusa yardım ettiklerine ilişkin bir örneğe ilk kez rastlandığını vurguladı. New Scientist dergisinin internet sitesinde yer alan görüntülerde, 12 kadar yunusun, çırpınan, sağa sola yalpalayan ve bazen de baş aşağı suya batıp çıkan dişi bir yunus balığının etrafına toplandıkları görülüyor. 
 Daha sonra suya dalarak vücutlarıyla yaralı arkadaşlarına suyun altından destek veren yunuslar, vücutlarını bir çeşit sal gibi kullanarak arkadaşlarının boğulmasına mani olmaya çalışıyor. 
 Güney Kore’nin Ulsan kentindeki Deniz Memelileri Araştırma Enstitüsü’nden Kyum Park başkanlığında, Japon Denizi’nde 2008 yılında yapılan araştırma gezisi sırasında kaydedilen görüntüler hakkında bilgi veren araştırmacılar, yunusların 30 dakika kadar süren çabalarının sonuçsuz kalmasının ardından, kendi başına su yüzünde kalmayı başaramayan yunusun sonunda suların içine gömülerek gözlerden kaybolduğunu belirtti. 
 Yardım amaçlı böylesi davranışların sadece zeki ve uzun ömürlü sosyal hayvan türlerinde görüldüğüne dikkati çeken uzmanlar, pek çok hayvan türünün, zor durumdaki hemcinslerinin yanından çabucak ayrılarak yaralı arkadaşlarını kendi başına bıraktıklarını belirtiyor. 
 Bilimsel adı "Delphinus capensis" olan "uzun burunlu tırtak" türü yunuslara ilişkin görüntüleri değerlendiren İngiltere’deki Sussex Universitesi Psikoloji Bölümü’nden, hayvan davranışları uzmanı Doç. Karen McComb, videonun, arkadaşlarını suyun üstünde tutarak boğulmasına mani olmak isteyen yunusların çok gelişmiş bir yöntem kullandığını gösterdiğini söyledi. 
 Birlikte çalışmaya yönelik bu basit davranışın yunus sürüsündeki bağı güçlendirebileceğini anlatan McComb, "Yüksek zekaya sahip sosyal hayvan türlerinde, yaralı bir hayvana destek vermek amacıyla diğer hayvanların biraraya gelmesi oldukça akla yatkın" diye konuştu. 
 Yardım davranışının yunusların diğer hemcinslerinin acı çektiğini anladığına ve kendilerini arkadaşlarının yerine koyabildiklerine işaret ettiğini belirten McComb, ancak bu davranışın yunusların kendilerini arkadaşlarının yerine koymaya ihtiyaç olmadan da gelişebileceğini söyledi. 
 McComb bu davranışın, yunusların, zor durumdaki arkadaşlarını kurtarmanın, sürülerini muhafaza etme ve böylece kendi bölgelerinin denetimini elde tutmaya katkı sağlayacağını anlamış olmalarıyla da açıklanabileceğini ifade etti.  
 AA