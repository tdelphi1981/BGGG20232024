"Terör gündemimizden çıkacak"
Başbakan Erdoğan,"Terörün etkilediği illerde zararlarını anlattıkça beslendiği bataklığı kaybedecek, gündemimizden çıkacaktır" dedi. Başbakan Recep Tayyip Erdoğan, İçişleri Bakanlığı Valiler Toplantısında, "Büyük ülke, ayrıntılarla ilgilenen, ayrıntı gibi görünen meselelerin de üzerine sabırla kararlılıkla giden ve onu da çözen ülkedir. İşte biz bugün, artık ayrıntılarla ilgilenmek durumunda olan, ayrıntıların üzerine gitmek durumunda olan bir ülkeyiz" diye konuştu.

Erdoğan, "Bir şehrin valisi, en başta o şehre bir vizyon verebilmeli, o şehre bir hedef gösterebilmeli, o şehre, gerçeklemesi mümkün bir hayal sunabilmeli. Olur ya da olmaz. Siz görebilirsiniz ya da
göremezsiniz" ifadelerini kullandı.

"Tarihteki büyük liderler..."

Erdoğan şöyle konuştu:

"Tarihteki büyük liderlerin, önderlerin, tarihi değiştirmiş şahsiyetlerin hayatlarına bakın. Her birinin toplumda bir dönem istiskale uğradığını, kendilerinin alçak veya düşük seviyelere indirildiğini, kendileriyle istihza edildiğini, alay ediliğini görürsünüz. Onların hedeflerinin küçümsendiğini görürsünüz. Onlayın hayallerinin aşağılandığını, onların projeleriyle alay edildiğini görürsünüz ama dikkat edin o şahsiyetler, inanca yürümüş, doğru bildikleri yolda inançla yürümüş ve kendileriyle ilgili tüm alayları, tüm küçümsemeleri boşa çıkarmıştır." 

Başbakan Erdoğan, son 30 yılda terör sebebiyle 400 milyar dolara yakın kaynağın harcandığını belirterek, "Bugün terör belası olmamış olsaydı bugünkü Türkiye yoktu, çok daha farklı bir Türkiye vardı. Olmuş. Şimdi hem terörle mücadele edeceğiz evelallah hem de bu hedefleri yakalayacağız ve biz, terörü alt ettiğimiz andan itibaren ki altedeceğiz, ondan sonra pik yapacağız ve bizim sıçrayışımız çok farklı olacak. Dünyaya o zaman farklı bir ufuk vereceğiz" dedi.

"Terör etkisi altındaki illere, terörün verdiği zararları, bu farkı, bu farkın nedenlerini anlatmak durumundayız" diyen Erdoğan, "Terör, istismar alanını, beslendiği bataklıkları kaybettikçe, sorun daha hızlı şekilde çözülecek ve inşallah gündemimizden hiç endişe etmeyin çıkacaktır" şeklinde konuştu.

"Taviz vermeyeceğiz"

Başbakan Erdoğan, "Biz, terörle mücadelede, en ufak bir taviz vermeyeceğiz. Asayiş, güvenlik noktasında hassasiyeti, teyakkuzu asla elden bırakmayacağız ama aynı derecede demokratikleşmeden, yatırımlardan, hukuktan da taviz vermeyecek, milletimizle birlikte yürümeye, bu meseleyi milletimizle birlikte çözmeye devam edeceğiz. Girdiğimiz bu süreçte ki bu çözüm sürecidir.
Oluşan bu atmosferde valilerimiz çok büyük sorumluluk taşıyor" dedi.