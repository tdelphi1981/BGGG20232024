Başbakan'la '5 dakika için' oturma eylemi
Atanamayan öğretmenlerin oluşturduğu Şubatçılar grubu, Şubat'a kadar 30 bin ek atama için Başbakan Recep Tayyip Erdoğan'dan randevu istediklerini, ancak alamadıklarını belirterek Abdi İpekçi Parkı'nda oturma eylemi başlattı 
 Ankara'da Abdi İpekçi Parkı’nda toplanan grup adına konuşan Serdar Yapışkan, Başbakan Erdoğan’ın 120 bin öğretmen açığı bulunduğu tespitini hatırlattı. Bu açığın yıllık ortalama 60 bin ücretli öğretmenle tamamlanmaya çalışıldığı ve pek çok okulda da derslerin boş geçtiğini ifade eden Yapışkan, Şubat ayında ek atama yapılması talebinde bulundu. 
 Yapışkan, şunları kaydetti: "Bizler çağımızda öğretmen açığının kabul edilemez olduğunu düşünüyoruz ve göreve başlamak için hazır bekliyoruz. Eğer bu ülkenin bütçesi gelecek nesiller için kullanılmayacaksa ne için kullanılacak? Var olan bütçede çocuklarımıza, yani geleceğimize ayrılmış hiç mi pay yok? Bu soruların cevabını almak için buradayız." 
 Grup üyelerinden Orhan Altay da bu ülkede herkesin öğretmenlerin sorunlarına karşı kör ve sağır olduğunu savunarak, "Başbakanın bize sadece 5 dakikasını ayırmasını istiyoruz. Başbakanla görüşene kadar buradan kalkmayacağız" diye konuştu. 
 AA