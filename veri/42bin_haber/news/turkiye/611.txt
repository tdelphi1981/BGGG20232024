İzmir'deki kazada gazeteci Öner hayatını kaybetti
Yeni yıla girerken yine basın dünyasından bir ölüm haberi daha geldi. İzmir'de yeni yıl kutlaması için arkadaşlarına giden gazeteci Fethi Doğan Öner ve ailesinin içinde bulunuduğu araç kaza yaptı. Öner hayatını kaybederken, eşi çocuğu ve yoldan geçen bir kişi yaralandı. Yeni Asır gazetesi spor servisinde sayfa editörü olarak çalışan 36 yaşındaki Fethi Doğan Öner aynı zamanda meslektaşı da olan eşi Nesrin Öner ve oğlu 10 yaşındaki Yiğit Öner ile arkadaşlarında yeni yıl kutlaması yapmak için evden çıktı. 

Öner'in yönetimindeki otomobil, saat 23.55'te iddiaya göre aşırı hız nedeniyle kontrolden çıktı. Takla atmaya başlayan otomobil yol kenarındaki ağaca çarparak durabildi.

Gazeteci Fethi Doğan Öner olay yerinde hayatını kaybetti. Kazada Öner'in eşi ve çocuğu ile takla atan araçtan savrulan otomobil parçasının isabet ettiği bir kişi yaralandı.

Üç yaralıdan Yiğit Öner'in hayati tehlikesinin bulunduğu belirtildi. 

Araçtan fırlayan bebek koltuğu sebebiyle ekipler çevrede ve suda çocuk aradı.