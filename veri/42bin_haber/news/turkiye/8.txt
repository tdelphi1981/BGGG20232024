Boşanmış babaların eylemi
Boşandıktan sonra çocuklarını göremediklerini iddia eden babalar, Aile ve Sosyal Politikalar Bakanlığı binasının karşısında basın açıklaması yaptı. Gruptakiler, çocuklarına veremediklerini söyledikleri oyuncakları, kurum yurtlarında kalan çocuklara verilmesi için koliyle Bakanlığa teslim etti 
 Boşanmış Babalar Grubu üyeleri, çocuklarını göremedikleri iddiasıyla Aile ve Sosyal Politikalar Bakanlığı binası karşısında eylem yaptı. Eski eşlerinin çocuklarını göstermediğini, 6284 sayılı Ailenin Korunması ve Kadına Karşı Şiddetin Önlenmesine Dair Kanun’un bazı kadınlarca istismar edildiğini öne süren babalar, Bakanlığın karşısında toplandı. Gruptakiler, "Babalı yetimler büyümesin", "İcrayla çocuk almaya hayır", "Babalık haklarımızı istiyoruz" yazılı pankartlar açtı. 
 Grup adına konuşan İlker Kaya, eşlerinden boşanmış, çocuklarını seven babalar olduklarını belirterek, "Hafta sonu babası olmak istemiyoruz. Gün geldiği zaman bize bu bile çok görülüyor. Bazen icra müdürü, polis vasıtasıyla gittiğimizde de çocuklarımızı alamıyoruz. Eşya haczi kalktı, çocuk haczi kalkmadı. Bu bizi ve çocuklarımızı olumsuz etkiliyor" dedi. Anayasada "Çocuk yüksek yararına aykırı olmadıkça anne babasıyla ilişki sürdürme hakkına sahiptir" ifadesinin yer aldığını dile getiren Kaya, bu haklarının engellendiğini iddia etti. 
 Kaya, kadına yönelik şiddete ilişkin yasa hazırlanırken erkeklerin görüşünün alınmadığını, sadece kadınlara yönelik sivil toplum kuruluşlarıyla çalışıldığını savundu. Bakanlığın "panik butonu" uygulamasını da eleştiren Kaya, "Yasa düzgün yapılmış olsaydı panik butonuna gerek kalmazdı" iddiasında bulundu. Kanunun kendilerine verdiği hakları istismar eden kadınların bulunduğunu, bu nedenle erkeklerin de mağdur olduğunu anlatan Kaya, buna karşı yaptırım uygulanmasını istediklerini ifade etti. Kaya, velayeti alan tarafın çocuk üzerine "ebeveyn yabancılaştırma sendromu" uyguladığını iddia ederek, bu sendromun Türk Ceza Kanunu’na girmesini istedi. 
 İlker Kaya, "Çocuklarımız babalı yetim büyüyor. Getirdiğimiz oyuncakları, Sosyal Hizmetler ve Çocuk Esirgeme Kurumu’na verilmek üzere ileteceğiz. Kendi çocuklarımıza veremediğimiz, babalı yetimlere gitmeyen oyuncaklar, babasız yetimlere giderek yerlerine ulaşsın" diye konuştu. Gruptakiler, daha sonra oyuncakları koliyle Bakanlığa teslim etti. 
 
 AA