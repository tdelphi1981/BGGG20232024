Samatya: 'Ne istiyorlar bizden?'
 
 Halkların Demokratik Kongresi İstanbul Meclisi üyesi yaklaşık 500 kişi saat 13.00’de Kocamustafapaşa Meydanı’nda toplandı. Buradan Samatya Meydanı’na yürüyen grup ellerinde "Ermeni komşuma dokunma", "Irkçılığa geçit yok" yazılı pankartlar taşıyarak, "Ermeni halkı yalnız değildir" şeklinde slogan attı. 
 
 >>> Kurbanların ortak noktası; yaşlı, kadın ve Ermeni olmaları
 
 Samatya’da 28 Aralık’ta 2012 de öldürülen Maritsa Küçük’ün evinin önüne karanfiller atıldı. Küçük’ün evinin bulunduğu sokaktaki vatandaşlar da evlerinin balkonundan alkışlayarak eyleme destek verdi. Samatya Meydanı’nda Halkların Demokratik Kongresi İstanbul Meclisi adına basın açıklamasını okuyan Ahmet Soymadi hükümeti eleştirerek, Ermenilerin yoğun yaşadığı Samatya semtinde bir süredir Ermenilere yönelik sistematik saldırıların gerçekleştiğini belirterek hayatını kaybeden Ermeni vatandaşların isimlerini okuyarak, saldırıları kınadı.
 
 BDP’Lİ KÜRKÇÜ: ERMENİ KOMŞULARIMIZI KORUYACAĞIZ
 
 BDP Mersin Milletvekili Ertuğrul Kürkçü de, şöyle konuştu:
 
  "Bugüne kadar peş peşe işlenen bütün cinayetlerin hepsinin benzer bir örgü içerisinde gerçekleştirildiğini anlıyoruz. Bu cinayetlerin çözülmesi için İstanbul Emniyetinin, İçişleri Bakanlığı’nın gerekenleri yaptığından ne yazık ki emin değiliz. Kuşku duyuyoruz. Bugüne kadar Ermeniler, gayri müslümlere, Hristiyan cemaat mensuplarına karşı işlenen bütün cinayetlerin arkadasında her zaman Türkiye’nin güvenlik teşkilatının şu ya da bu biriminin başındaki yetkililerin var olduğunu gördük, anladık.
 
 Daha dün Malatya’daki Zirve Katliamı’ndan sorumlu olarak İstanbul 1. Ordu Komutanının tutuklandığını aklımızdan çıkartmıyoruz. Madem öyle bütün bu cinayetlerin arkasında  da benzer bir güvenlik biriminin olduğunu düşünmemiz için ne gibi bir engel var? İster istermez bunları düşünüyoruz. Biz bu cinayetleri çözmekle görevli insanlar değiliz. Bu cinayetleri çözmek için vergilerimizden kendilerine ücret ödedediğimiz bir güvenlik teşkilatı var. Bunu çözmek onun işi. Ama o bu işi yapmaz ise o zaman halkın öfkesi , halkın vicdanı harekete geçer. Biz halkın vicdanıyız. Onun için buradayız. Ermeniler, Rumlar, Suryaniler, bu ülkenin en kadim halkları, İstanbul’da biz yokken onlar vardılar. Burada yaşıyorlardı. Onları başımızın tacı etmeliyiz. Onlarla birlikte yaşamalı, onları herkesten daha çok kayırmalıyız. Çünkü çok zulme uğradılar, çok ezildiler. Artık yeter."
 
 CİNAYETLERİN HESABI VERİLECEK
 
 "Ermeni komşularımızı koruyacağız, onlarla omuz omuza olacağız" diyen Kürkçü, cinayetlerin takipçisi olacaklarını, cinayetlerin hesabının önünde sonunda verileceğini de sözlerine ekledi.
 
 BDP’Lİ TUNCEL: BU SALDIRGANLARIN PEŞİNDE OLACAĞIZ
 
 BDP İstanbul Milletvekili Sebahat Tuncel saldırıları kınadığını belirterek, "Tek dil, tek millet, tek düşünce, tek din’ diyenler unutmasınlar ki buradaki saldırılarda kendileri sorumludurlar. Bu ülkede halkların eşit olmadığını söyleyenler bir halkın başka halka dair daha üstün olduğunu söyleyenler bilsinler ki bu saldırılara zemin olanlardır. Onları uyarıyoruz. Biz sadece halklar kardeştir, demiyoruz. Aynı zamanda halklar eşittir diyoruz. Halklar kardeştir ve eşittir" dedi.
 
 "Burada yaşanan olaylar adli değildir" diyen Tuncel, "Tamamen siyasidir. Adli olarak gösterip, bir hırsızlık süsüymüş gibi, sıradan bir olaymış gibi göstermeye çalışmak gerçeğin üzerini kapamaktır. Buradan yetkililere söylüyoruz; Sakın bu olayların üzerini kapatmayın. Burada bu katliamları yapanlar kadar bunun üzerini örtenlerde sorumlu olacaktır. Bu saldırıları kim açığa çıkaracak. Hrant Dink katliamında sorumlu olduğu ifade edilen ya da ismi geçen Muammer Güler İçişleri Bakanı’dır. Güler’e sesleniyoruz: Buradaki bu saldırıları açığa çıkartacak mısınız? Hrant Dink’in katliamını yapanları arkasındaki zihniyeti gerçek olarak açığa çıkartacak mısınız? İzleyeceğiz bu süreci. Çünkü bu sizin sorumluluğunuzda artık. Samatya’da Ermeni vatandaşlara yönelik geliştirilen bu saldırıları açığa çıkartmazsanız, yine gizlerseniz, yine buradakilerini ödüllendirmeye çalışırsanız burada sadece Muammer Güler değil, onu bakan yapan Başbakan da sorumlu olacaktır. Biz bu saldırganların peşinde olacağız. Biran önce mecliste nefret yasasının geçmesi için mücadele edeceğiz."
 
 SARI GELİN TÜRKÜSÜNÜ SÖYLEDİ
 
 Öte yandan Sanatçı Ferhat Tunç da "Sarı Gelin" türküsünü Ermenice ve Türkçe söyledi. Grup basın açıklamasının ardından olaysız bir şekilde dağıldı.
 
 Serpil KIRKESER - Elvan EZBER/İSTANBUL, (DHA) 
  