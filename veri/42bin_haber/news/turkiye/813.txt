Beyaz gelinlik hayalleri kuruyor
 
 Emekli Mustafa ve ev kadını Esma Yılmaz çiftinin iki kızından biri olan Refiye Yılmaz’a, 7 yıl önce başlayan ağrıları nedeniyle gittiği hastanede ’Gardner Sendromu’ hastalığı teşhisi konuldu. Babası da bu hastalığın pasif taşıyıcısı olan Refiye Yılmaz’ın 2008 yılında bağırsağı alındı. 6 ay önce de ince bağırsağında tümör olduğu belirlenen Yılmaz’ın tedavisi Türkiye’de yapılamayınc ailesinin yaptığı araştırmalarda, hastalığın tedavisinin Amerika’nın Miami kentinde gerçekleşebileceği öğrenildi. 
 AMELİYATI İÇİN 1 MİLYON LİRA GEREKLİ
  
 Ancak emekli baba 1 milyon liraya mal olan tedavi parasını bulamadı. Bir markette asgari ücretle kasiyerlik yapan ve şu anda 22 santimlik bir metal pipetle yaşıyan Refiye Yılmaz’ın durumu medyaya yansıyınca, vatandaşlar yardım için seferber oldu. Türk Kızılay’ı Refiye Yılmaz için yardım kampanyası başlattı. 
 Refiye’ye yardım etmek isteyenler cep telefonlarına 5 lira karşılığında RY yazıp 2868 mesaj atmaları gerekiyor. Ayrıca Tekirdağ Valiliği İl Dernekler Müdürlüğü aracılığıyla Sevilay Bozdoğan adına Refiye Yılmaz için Halk Bankası Tekiradağ Şubesi’ne yardım hesabı açtı. İsteyenler, ’TR5400012000930400001036291’ İBAN numarası ile Refiye Yılmaz’a yardımda bulunabilecek. 
  
   
 TATLISES DE YARDIM ÇAĞRISI YAPTI
  
 Aralarında ünlü türkücü İbrahim Tatlıses’in de bulunduğu binlerce kişi, Twitter üzerinden ileti paylaşarak Refiye Yılmaz için yardım çağrısında bulundu. 
 Çıkan haberlerin ardından bugün çok sayıda kişinin yardım için kendisini aradığını belirten Refiye Yılmaz, "Bütün umutlarımın tükendiği bir noktada bu gelişmeler oldu. Artık hayata daha umutla bakıyorum. Ben de yaşıtlarım gibi beyaz gelik giymek istiyorum kefen değil. Başbakanıma sesleniyorum, ölmek istemiyorum. Beni ABD’ye göndersinler vakit çok geç olabilir." 
 SAĞLIK BAKANLIĞI’NA MEKTUP YAZMIŞ
  
 Refiye Yılmaz, 26 Aralık 2012 sağlık durumunu anlatan bir mektubu Sağlık Bakanlığı’na yazdığını, ancak kendisine hiçbir cevabın gelmediğini söyledi. 
 ’KIZIM KURTULSUN BAŞKA BİR ŞEY İSTEMİYORUM’
  
 Refiye Yılmaz’ın annesi 53 yaşındaki Esma Yılmaz, kızının bir an önce sağlığına kavuşmasını ve mürüvvetini görmek istediği söyledi. Esma Yılmaz, "Kızım Hukuk Fakültesi sınavlarını kazandı. Ancak imkansızlıklar ve hastalığı yüzünden okuyamadı. İnşallah yetkililer ve tüm yardımda bulunanlar sayesinde hayata kaldığı yerden devam edecek" dedi. 
 Tekirdağ Valiliği’nin açtığı hesapta dün 300 lira para toplanırken bugün bu rakamın 60 bin lirayı bulduğu belirtildi. 
 Ruhan YALÇIN / TEKİRDAĞ, (DHA)