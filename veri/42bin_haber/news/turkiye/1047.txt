Bir gün çalıştırılıp işten çıkarıldılar
 
 İşçiler, işten çıkarılma konusunda AK Parti İlçe Başkanı Mürsel Göral’ı suçladı. Göral ise bu olayla her hangi bir ilgilerinin olmadığını, iddiaların asılsız olduğunu söyledi.
 
 Erciş’te EÜAŞ tarafından yapılan bir ihaleyi alan Şahin Yağar, İş-Kur’dan sertifikalı 43   güvenlik görevlisini baraj ve hidroelektrik santrallerinde 15 Ocak 2013’te işe başlattı. Ancak iddiaya göre işçiler 1 gün sonra işten çıkarıldı. Bunun üzerine işçiler de bugün AK Parti İlçe Başkanlığı önüne gelerek basın açıklaması yaptı.
 
 Basın açıklamasına işçilerle birlikte katılan, ihaleyi alan özel güvenlik şirketi sahibi Şahin Yağar, AK Parti İlçe Başkanı Mürsel Göral’ın kendi adamlarından oluşan bir liste hazırladığını ve o kişilerin işe alınmasını istediğini iddia etti. Şirket sahibi Yağar, "Biz bu durumu EÜAŞ Müdür Vekili Abdurrahman Cacim’e anlatıp itiraz ettik. Ancak Cacim de ihaleyi iptal etmekle bizi tehdit etti. AK Parti İlçe Başkanı tarafından hazırlanan isim listesi de elimizde" dedi. Basın açıklamasını yapan işçiler ve şirket yetkilisi, AK Parti İlçe Başkanı Mürsel Göral ile görüşerek haklarını arayacaklarını belirtip binadan ayrıldı.
 
 AK PARTİ İLÇE BAŞKANI GÖRAL: HİÇ BİR İLGİMİZ YOK
 
 AK Parti İlçe Başkanı Mürsel Göral ise bu olayla her hangi bir ilgilerini olmadığını, iddiaların asılsız olduğunu söyledi. Göral, "Benim ya da AK Parti’nin bu olayla hiç bir ilgisi ve ilişkisi yoktur. Bizi bu olayın içine çekmek istiyenler var. Ama biz bu oynuna gelmeyeceğiz. İddia ettikleri listenin altında adım var. Ama dikkat edilirse imzam yok" dedi.
 
 
 Kenan AŞÇIOĞLU/ ERCİŞ(Van), (DHA)