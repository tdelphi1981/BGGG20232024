Odatv davası görülüyor
Gazeteciler Ahmet Şık ve Nedim Şener'in sanıkları arasında bulunduğu, Soner Yalçın, Yalçın Küçük ve Hanefi Avcı'nın ise tutuklu yargılandığı Odatv davasının 15. duruşması görülüyor. Destek amacıyla davayı izleyen CHP Grup Başkanvekili Emine Ülker Tarhan, "Bu davaları kurda kuzu postu giydirmek gibi görüyorum. Postu kaldırdığınızda altından intikam, rövanş, nefret çıkıyor" dedi. İstanbul 16. Ağır Ceza Mahkemesi'nce Çağlayan'daki İstanbul Adalet Sarayı'ndaki küçük salonda yapılan duruşmaya, tutuklu sanıklar eski Emniyet Müdürü Hanefi Avcı, gazeteci Soner Yalçın ve Yalçın Küçük ile tutuksuz sanıklar Nedim Şener, Barış Terkoğlu, Barış Pehlivan, Ahmet Şık, Muhammet Sait Çakır, İklim Ayfer Kaleli, Ahmet Mümtaz İdil, Şükrü Doğan Yurdakul, Müyesser Yıldız ile Coşkun Musluk katıldı.

Duruşmaya, CHP Grup Başkanvekili Emine Ülker Tarhan, CHP milletvekilleri İlhan Cihaner ve Mahmut Tanal ile bazı gazeteciler de izleyici olarak katıldı.

Adliyedeki büyük salondaki ses sisteminin bakımdan geçmesi nedeniyle İstanbul 16. Ağır Ceza Mahkemesi'nin kendi küçük salonunda yapılan duruşma öncesi, salona girme konusunda avukatlar ve kapıda görevli güvenlik mensupları arasında tartışma yaşandı.

Sanık avukatları, "yer darlığı nedeniyle sadece kapıdaki listede ismi bulunan avukatların içeri alınmasını ve bunun için kapıda turnike oluşturulmasını", adliye önünde protesto etti. Açıklamada, yapılan uygulamalarla savunma makamına saygısızlık yapıldığı kaydedildi. Sanıklar müdafii avukat Duygun Yarsuvat, "Kapıda karşılaştığımız manzara hukuk açısından bizi çok yaralamıştır. Savunma makamına yapılan bir saygısızlıktır. Türkiye adil olmadığı suretle tam demokratik bir ülke olamaz" diye konuştu.

Avukatlar, açıklamanın ardından tekrar duruşma salonuna çıktı. Duruşmada sanık avukatlarının talepleri alınıyor.

Gazeteciler Nedim Şener, Ahmet Şık ve Soner Yalçın'ın yargılandığı Odatv davasının 15. duruşması öncesi İstanbul Adalet Sarayı önünde basın açıklaması yapıldı. Yapılan açıklamaya Gazetecilere Özgürlük Platformu, CHP Grup Başkanvekili Emine Ülker Tarhan ve Ankara Barosu Başkanı Metin Feyzioğlu da destek verdi. Emine Ülker Tarhan, "Bu davaları kurda kuzu postu giydirmek gibi görüyorum. Postu kaldırdığınızda altından intikam, rövanş, nefret çıkıyor" dedi.

"İktidarın hoşuna gitmediği için yargılanıyorlar"

3'ü tutuklu 13 sanığın İstanbul 16. Ağır Ceza Mahkemesi'ndeki duruşması öncesi Gazetecilere Özgürlük Platformu adına basın açıklamasını yapan Ümit Kurtulan, gazetecilerin siyasi iktidarın hoşuna gitmeyen yazılar yazdıkları gerekçesi ile yargılandıklarını belirterek, "Meslektaşlarımıza yöneltilen suçlamalara, dava dosyalarına sehven konulan düzmece nice delilin dayanak oluşturması bu davanın meşruluğuna gölge düşürmektedir" diye konuştu. 

"Ölüm tehdidi aldığı Ergenekon'un üyesi olmakla yargılanıyor"

Kurtulan, Soner Yalçın'ın hayatı boyunca yasa dışı yapılanmaları, faili meçhul cinayetleri aydınlatmaya çalıştığını belirterek, "Soner Yalçın, ortaya çıkardığı için ölüm tehditleri aldığı yapılanmanın üyesi olmakla suçlanarak yargılanmaktadır." ifadelerini kullandı.

Ankara Barosu Başkanı: "Milletin yüreği bugün Çağlayan'da ve Silivri'de"

Basın açıklaması sırasında tutuklu 30 gazetecinin de fotoğraflarının bulunduğu pankart açıldı. Gazeteciler, meslektaşlarına destek amacıyla "Hapisteki gazetecilere özgürlük" yazılı pankart açtı. Ümit Kurtulan'ın ardından açıklama yapan Ankara Barosu Başkanı Metin Feyzioğlu, "Milletin yüreği bugün Çağlayan'da Odatv Davasında, milletin yüreği bugün Silivri'de. Bellerine bomba mı sarmışlar? Ellerine tüfek mi almışlar? Karakol mu basmışlar ki Terörle Müdadele Kanunu'nu ihlalden yargılanıyorlar" dedi.

CHP'li Tarhan: "Davaların ipinin kimin elinde olduğunu biliyoruz"

CHP Grup Başkanvekili Emine Ülker Tarhan ise, davaların siyasi olduğunu belirterek, "Bu davaların ipinin kimin elinde olduğunu biliyoruz. Kurda kuzu postu giydirmek gibi görüyorum bu davaları. Postu kaldırdığınızda altından intikam, rövanş, nefret çıkıyor" dedi.

Davaların bir an önce sonlandırılması gerektiğini belirten Tarhan, "İktidarın Rektörlerinin karşısında ODTÜ'nün olduğunu düşünürsek, iktidar yargısının da karşısında gerçek gazeteciler olduğunu düşünürsek kimin kazanacağını biliyoruz demektir. Bugün olumlu bir karar çıkmasını diliyorum" diye konuştu.