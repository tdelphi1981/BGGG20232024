Bakır işletmesinde facia: 5 ölü, 11 yaralı
Samsun'da Eti Bakır İşletmesi'nde amonyak tankı kapağı çöktü. Olayda ilk belirlemelere göre, 5 işçi öldü, 11 işçi yaralandı.(AA - DHA) -- Tekkeköy ilçesi Sanayi Mahallesi Selyeri mevkisinde Eti Bakır'a ait işletmede, amonyak tankının kapağında yapım çalışması devam ederken çökme meydana geldi.

Çok sayıda işçi, çöken kapak altında kaldı.

İlk belirlemelere göre enkaz altında kalan 5 işçi olay yerinde hayatını kaybetti. Olayda 11 işçi de yaralandı.

Samsun Vali Vekili Hasan Özhan, "Yaklaşık 300 ton ağırlığındaki kapağın monte edilirken düşmesi sonucu 5 kişi öldü, 1'i ağır 11 yaralımız var. Kapak altında 4 ya da 5 işçi olduğu tahmin ediliyor. Kapağı kaldırma çalışmaları sürüyor."

Tekkeköy Belediye Başkanı Hayati Tekin, amonyak tankı kapağının çökmesi sonucu 5 kişinin öldüğü, 11 kişinin de yaralandığı Samsun'un Tekkeköy ilçesindeki Eti Bakır İşletmesi'nde inceleme yaptı.

Tekin, incelemeleri sonrası gazetecilere yaptığı açıklamada, olayın meydana geliş şekline ilişkin bilgiler verdi. Amonyak tankının kapağının, imalatının ardından yerine konmak istenirken kazanın oluştuğunu anlatan Tekin, şunları kaydetti: "30 metre çapındaki kapağın yukarıya kaldırılıp yerine konması sırasında kapak ortadan çöktü. Birbirlerine yapıştırılan ekleme parçalar dağılarak alttaki işçilerin bir kısmını ezdi ve kesti."

Kimlikler belirlendi

Bu arada, yaşamını yitiren 5 kişi ile yaralanan 11 kişinin kimlikleri belirlendi.

Olayda hayatını kaybedenlerin Fatih Açıkel, Sadık Kuruçay, Hüsamettin Taşsümer, Hüseyin Bayrak ve Güven Demirer olduğu tespit edildi.

Cesetlerin, Samsun Eğitim ve Araştırma Hastanesi'ne kaldırıldığı bildirildi.

Yaralıların ise Ali Başkaya, Yüksel Demir, Ali Bayraktar, Erdinç Demirer, Şükrü Demirer, Engin Gür, Mehmet Çomat, Mustafa Eren, Tayfun Mumcu, Hakan Temiz ve Fevzi Taştümer olduğu belirlendi.

Çalışmalar sürüyor

Yetkililer, enkaz alanında arama kurtarma çalışmalarının sürdürüldüğünü bildirdiler.

Olay yerine çok sayıda ambulans sevk edildi.

İl Afet ve Acil Durum Müdürlüğü ekipleri ile itfaiye de olay yerinde arama kurtarma çalışması yapıyor.

7 kişi gözaltında

Samsun Cumhuriyet Başsavcısı Ali Yeldan, amonyak tankı kapağının çökmesi sonucu 5 kişinin öldüğü, 11 kişinin de yaralandığı Eti Bakır Samsun İşletmesi'ndeki olaya ilişkin 7 kişinin gözaltına alındığını, 3 kişinin de arandığını söyledi.

Yeldan, AA muhabirine yaptığı açıklamada, aralarında Eti Bakır Samsun İşletme Müdürü, yapılan çalışmanın ihalesini alan taşeron firmanın yetkilisi, kontrol görevlisi ve vinç operatörünün de bulunduğu 7 kişinin gözaltına alındığını, 3 kişi hakkında da yakalama kararı çıkarıldığını kaydetti.

Olay sonrası işçi sağlığı ve iş güvenliği uzmanlarından oluşan 4 kişilik heyet oluşturulduğunu dile getiren Yeldan, "Olay yerinde tespit ve incelemeler yapıldı. Yaralılarla birlikte 46 işçi ve vefat eden işçilerin yakınlarının beyanları alınıyor" dedi.