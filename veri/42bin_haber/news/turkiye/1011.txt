Şahin'den Almanya'ya PKK uyarısı
Paris'te PKK'lı 3 kadının öldürülmesine değinen AK Parti Genel Başkan Yardımcısı Mehmet Ali Şahin, "Önümüzdeki günlerde korkarım Almanya'da buna benzer bir takım olaylarla karşılaşılabilir" dedi.(DHA) -- AK Parti Genel Başkan Yardımcısı ve Karabük Milletvekili Mehmet Ali Şahin, partisinin Karabük Öğretmen Evi'nde düzenlediği Merkez İlçe Danışma Meclisi Toplantısı'na katıldı. 

Ak Parti Karabük Milletvekili Osman Kahveci, Kalkınma Bakan Yardımcısı Mehmet Ceylan, Safranbolu Belediye Başkanı Necdet Aksoy ve partililerin katıldığı toplantıda konuşan Şahin, Türkiye'nin terörle mücadelede geldiği noktayı anlattı.

Terör örgütü elebaşlarının kan ve terörle amaçlarına ulaşamayacaklarını anladığını söyleyen Şahin, "Halk, bu sürecin silahların bıraktırılması suretiyle sonuçlanmasını bekliyor, arzu ediyor. Kandan bıktık, bu sorun bir şekilde çözülsün. Terör örgütü ve onun elebaşısı durumundaki kişilerde bu yolla amaçlarına ulaşamayacaklarını Türkiye'ye bir şey kabul ettiremeyeceklerini anlamış oldular" dedi.

"Kimi ülkeler tarafından kullanılmakta ve Türkiye'nin gelişmesine, kalkınmasına mani olmak için terör örgütü Türkiye'nin başına bela edilmektedir" diyen Şahin, "Silahların bırakılması şeklindeki bir sürecin başladığı anlaşılınca bir telaşta başladı. Bu süreci nasıl sabote edebiliriz, durdurabiliriz diye. Paris'teki cinayet bunun sonucudur. Moskova'da bir cinayet işlendi. Şimdi araştırılıyor. Çünkü ,PKK'nın uyuşturucularını alarak buna karşılık silah verdiği tespit edilen Kürt asıllı bir mafya lideri Moskova'da öldürüldü. Acaba Paris'teki cinayetle bir bağlantısı var mı diye araştırılıyor" diye konuştu.

"Almanya'da da yaşanabilir"

Şahin şöyle konuştu: "Peki kim öldürdü o 3 PKK'lı kadını? Fransa hükümeti hala bir açıklama yapabilmiş, bir sonuca ulaşarak dünya kamuoyuna bunu anlatabilmiş değil. İki kişinin gözaltına alındığı söyleniyor ama bu işlenen cinayeti Batı'nın başta Fransa olmak üzere ikiyüzlülüğünü çok üstünde ortaya çıkarmıştır. Biz AB ülkelerine, Fransa'ya, Almanya'ya hep birşey söylüyoruz ülke olarak. 

Siz bu PKK terör örgütünü, onların mensuplarını koruyorsunuz, sahip çıkıyorsunuz, yanlış yapıyorsunuz. Bir gün bu örgüt sizinde başınıza bela olacak dedik ve olmaya başladı. 'Yılanı kucağınızda besliyorsunuz, tutuyorsunuz' dedik ciddiye almadılar. Kaç kez uluslararası kurallar gereği onların Türkiye'ye iadesi ile ilgili yazılar yazıldı. Hiç birine cevap vermediler, hiçbirini iade etmediler. Ama şimdi başlarına neler geldiğini onlarda yavaş yavaş görmeye başladılar. Önümüzdeki günlerde korkarım Almanya'da buna benzer bir takım olaylarla karşılaşabilir. O bakımdan Türkiye'nin bu beladan kurtulmasıyla ilgili başlamış olan bu süreci başarıyla sonuçlandırma gibi bir görevi olduğunu düşünüyorum."