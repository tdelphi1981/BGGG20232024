Volkan Konak, Çevre Müdürü'ne 6 bin TL tazminat ödeyecek
Kuruçeşme Arena'da 2 yıl önce verdiği konserde gürültü kirliliği nedeniyle ceza kesen memurlara hakaret ettiği gerekçesiyle yargılanan Volkan Konak, 6 bin TL tazminat ödemeye mahkum edildi. 
İstanbul İl Çevre ve Orman Müdürü Mehmet Emin Birpınar'ın kendisine hakaret ettiği gerekçesiyle türkücü Volkan Konak'a açtığı 50 bin TL'lik tazminat davası sonuçlandı. İstanbul 4. Asliye Hukuk Mahkemesi'nde görülen duruşmaya davalı türkücü Volkan Konak ve davacı İstanbul İl Çevre ve Orman Müdürü Mehmet Emin Birpınar katılmazken tarafları avukatları temsil etti. 
Konak'ın avukatı: Müvekkilim şaka yollu takılmıştır 
Duruşmada söz alan Volkan Konak'ın avukatı Özge Duran davanın reddini talep ederek, "Müvekkilim tarzı gereği müzikli bir kabare yapmakta. Konser sırasında da kendisini sürekli uyaran teknik ekibe şaka yollu takılmıştır. Zaten ses ölçümü yapıldığına dair tutanak da bugüne kadar sunulmamıştır" dedi. Mahkeme, Volkan Konak'ın davacı Mehmet Emin Birpınar'a hakaret ettiği gerekçesiyle 6 bin TL manevi tazminat ödemesine karar verdi., 
Konak'ın sözleri üzerine açılan dava 
İstanbul İl Çevre ve Orman Müdürü Mehmet Emin Birpınar, 4 Temmuz 2010 günü Volkan Konak'ın konser verdiği Kuruçeşme Arena'da denetleme görevi yapan personele ve kendisine küçük düşürücü hakaretlerde bulunduğunu iddia etti. Volkan Konak'ın, görevini yapan personele, "Ben saate göre müzik yapmıyorum. Mekan benim olsa devam ederdim. Denizden gelip ses ölçenleri denize atıp, aletlerini de bir yerlere yerleştirirdim" sözlerini sarf ettiğini iddia eden Birpınar maddi ve manevi tazminat davası açmıştı.