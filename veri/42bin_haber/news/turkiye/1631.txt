Sınırdaki patlama kamerada
 
 Hatay'da 14 kişinin hayatını kaybettiği, 25 kişinin yaralandığı Cilvegözü Sınır Kapısı'ndaki patlama anının görüntüleri yayımlandı.
 
 Görüntülerde, Suriye tarafından gelen açık renkli bir aracın 14.14'te ara bölgeye park ettiği ve araçtan 3 kişinin çıktığı görülüyor.
 
 >>> SINIRDAKİ DEHŞETİN HEMEN SONRASI
 
 Araçtan inen kişilerden 2'si Suriye tarafına geri dönerken diğer kişi görüntüden kayboluyor. 
 
 Aracın içerisindeki bomba park ettiği yerde araç güvenlik kontrolünden geçmeden 14.37'de patlıyor. 
 
 Patlamanın etkisiyle sınır kapısının Suriye tarafına bakan güvenlik kamerası tahrip oluyor.
 
 Türkiye tarafındaki kamerada ise patlamayla birlikte sınır kapısındaki duvarların yıkıldığı, çevredeki vatandaşların kaçıştığı, araçların alev topuna döndüğü görülüyor.
 
 GÜLER: SORUŞTURMA SÜRÜYOR
 
 Konuyla ilgili bir açıklama yapan İçişleri Bakanı Muammer Güler, görüntülerde bombalı aracın Suriye tarafından geldiğinin açıkça görüldüğünü söyledi.
 
 Patlamayla ilgili soruşturmanın sürdüğünü dile getiren Güler, ‘saldırıda hayatını kaybeden 10 kişiyle ilgili kimlik tespit işlemlerinin henüz tamamlanmadığını’ söylledi.
 
 DAVUTOĞLU: ŞİDDETLE KINIYORUZ
 
 Öte yandan Dışişleri Bakanı Ahmet Davutoğlu'ndan da patlamayla ilgili bir açıklama geldi.
 
 Patlamanın terör saldırısı olduğunu söyleyen Davutoğlu, "Saldırı nereden gelirse gelsin şiddetle kanıyoruz. Ardında kimlerin olduğuna dair araştırma sürüyor" diye konuştu.
 
 Davutoğlu, açıklamasında patlamada Suriye politikası nedeniyle hükümeti suçlayan muhalefeti de eleştirdi ve "Buradan siyasi rant hesabı içine girmemek gerekir çünkü bu hepimize dönük, ülkemize, Suriye halkına ve insanlığa dönük bir saldırıdır" ifadelerini kullandı.
 
 AB: TÜRKİYE'NİN YANINDAYIZ
 
 Saldırıyla ilgili Avrupa Birliği'nden de bir açıklama geldi. AB Dış İlişkiler ve Güvenlik Politikası Yüksek Temsilcisi Catherine Ashton, sözcüsü aracılığıyla yaptığı açıklamada, saldırıyı kınayarak, her türlü teröre karşı mücadelede, Türk makamlarının yanında olduğunu bildirdi.