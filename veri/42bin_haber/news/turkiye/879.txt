'Beton imam' kazandı
 
 Tokat’ın Niksar ilçesinde, 2 din görevlisi ile bir vatandaşın, tarihi caminin bahçesinde yapımına başlanan trafoyu protesto etmek için, buraya dökülen beton harcına girmesinin ardından, beton harcı kaldırıldı. Niksar Belediye Başkanı Duran Yadigar, gazetecilere yaptığı açıklamada, herhangi bir çalışmanın, halkın isteği dışında yürütülmesine izin vermeyeceklerini söyledi. 
 Pazartesi günü cami imamı ve cemaatinin yanına geldiğini söyleyen Yadigar, bu çalışmanın durdurulacağını ve ilgili firmanın bilgilerinin dışında çalışma başlattığını savunan Yadigar, "Bizim bu talimatımızdan bilgi sahibi olmamış, burada böyle bir çalışmayı başlatmışlar. Biz dün konuya vakıf olduğumuz andan itibaren müdahale ettik" dedi. 
 Niksar halkının, cami cemaatinin isteği dışında herhangi bir şey yapılmasına müsaade etmeyeceklerini vurgulayan Yadigar, "Vazifede olduğumuz müddetçe izin vermeyiz. Bunun altını özellikle çiziyorum. Cemaatimizin de bu konuda müsterih olmasını istiyorum. Elimizden gelirse Vakıflar Bankası Genel Müdürlüğü ile de görüşerek bu alanda bulunan bankamatiğin de alınmasını sağlayacağız ve caminin çevresine güzel bir düzenlemeyi de biz yapacağız" şeklinde konuştu. 
 Protesto amacıyla beton harcına giren Çilhane Camisi İmam Hatibi Ali Koç ise, birimler arasında koordinasyon eksikliği olduğunu savundu. Meselenin bu şekilde cereyan etmesini istemediklerini ifade eden Koç, "Fakat caminin bir görevlisi olarak ve bir insan olarak da böyle bir tepkiyi göstermek zorundaydım, kendi sesimizi duyurmak ve meşru isteğimizi dile getirmek adına. Bu hususta sağ olsun başkanımız pazartesi günü görüşünü bizlere bildirmişti. Böyle bir eserin korunmasının, hakikaten hem insanlık adına hem de memleketimiz adına önemli olduğunu düşünüyorum. Bu açıdan başkanımıza, konuya ilgi alaka gösteren basına, İlçe Müftülüğümüze teşekkür ediyorum. Bu meseleyi artık hallolmuş bir mesele olarak görüyoruz inşallah" diye konuştu. 
 'HOCAMIZI BU ASİL DAVRANIŞINDAN DOLAYI TEBRİK EDİYORUM' 
 Ahşap caminin 1938 yılında yapıldığını belirten Koç, mülkiyetin Vakıflar Genel Müdürlüğü’ne ait olduğunu, tarihi bir eser olmasının yanında koruma altında bulunmasının kendileri açısından önemli olduğunu söyledi. 
 Din görevlisi Merdin Balcı da, "Allah nasip ederse, sorun çözüldü gibi gözüküyor. Belli bir rahatsızlığımız vardı. Bir vatandaş olarak bu beni de rahatsız etti. Arkadaşımıza, destek olmak için doğru olduğunu düşündüğümüz bu hususta destek olabilmek için biz de esirgemedik desteğimizi" dedi. Cami cemaatinden Seyfi Korkmaz ise, "Hocamızı bu asil davranışından dolayı tebrik ediyorum. Bu camimiz Niksar’a mal olmuş tarihi bir camidir. Cemaat olarak bu tarihi ve manevi güzelliklerin bozulmasına ve gölgelenmesine de razılığımız yoktur" ifadelerini kullandı. Dün, trafo yapımı için, Çilhane Camisi bahçesinde hazırlanan alana çimento harcı dökülmüş, caminin imam hatibi Ali Koç, din görevlisi Merdin Balcı ve cemaatten Bünyamin Altunoğlu, beton harcının içine girerek, trafonun yapımına tepki göstermişti. 
 AA 