Buzlar eridi Gıyasettin'in cesedi bulundu
 
 Van’a 90 kilometre uzaklıktaki Balaklı Köyü’de 28 Aralık 2012’de buzla kaplı Bendimahi Deresi’ne düşerek kaybolan Gıyasettin Bedirhanoğlu’nu arama çalışmaları 5 gün boyunca Ankara’dan gelen 15 kişilik Jandarma Sualtı Arama Kurtarma Timi tarafından İl Özel İdaresi’ne ait iş makineleri desteğiyle yürütüldü. 
 Balaklı ve Yalındüz köyleri arasındaki 3 kilometrelik alanda, kalınlığı 40 santimetreyi bulan buzlar iş makineleri tarafından kırıldıktan sonra Sualtı Arama Kurtarma Timi tarafından didik didik arandı. Ancak yapılan tüm arama çalışmalarına rağmen sonuç alınamadı. Soğuk havanın etkisini arttırması nedeniyle de arama çalışmalarına ara verildi. 
 BUZLAR ERİDİ CESET BULUNDU 
  
 Aradan geçen bir aylık sürede deredeki buzların kısmen erimesi üzerine Van’dan Taner Eltutan Başkanlığı’ndaki 5 kişilik AKUB Sualtı Arama Kurtarma timi yeniden derede arama çalışmaları başlattı. Kar yağışı ve soğuk havaya rağmen köylülerin de katıldığı çalışmalar, Gıyasettin’in bulunabileceği köprü mevkiinde yoğunlaştırıldı. 
 Yapılan aramalarda Giyasettin Bedirhanoğlu’nun cesedi öğlen saatlerinde düştüğü bölgeden 500 metre uzaklıkta bulundu. Cesedin dereden çıkarılmasının ardından jandarma olay yeri inceleme ekipleri olay yerinin görüntü ve fotoğraflarını çekti. Savcı tarafından yapılan inceleme sonrası Bedirhanoğlu’nun cenazesi ambulansla Muradiye Devlet Hastanesi’ne götürüldü. 
 DHA