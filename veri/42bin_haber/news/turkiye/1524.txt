Türk yemeklerine tam not
 
 Uluslararası İstanbul Mutfak Günleri’ne katılmak üzere Türkiye’ye gelen dünyanın ünlü şefleri Türk yemeklerine tam not verdi. Türkiye’ye hayran olduklarını söyleyen ünlü şefler, Türk yemeklerinin dünyada hak ettiği yerde olmadığını söylediler. 
 İstanbul TÜYAP merkezinde 11. kez düzenlenen Uluslararası İstanbul Mutfak Günleri dünyanın ve Türkiye’nin dört bir yanından gelen ünlü şefleri ağırlıyor. Organizasyona, Dünya Aşçılar Birliği Başkanı Gissur Gudmundsson başta olmak üzere, ünlü şefler Hüseyin Özer, Gary Filbey, Mel Nathan, Robert Oppeneder,Trudy Hayter, Ragnar Fridriksson, Edwin Brown, Mike Norman Nicole, Jovanni Trevis,David Shipman, Mark Peguet, Daniel Avengelista, Steve Conway,Rudolf Van Nunan, Julien Doors, Servet Kılıç, Danijela Pantic Vlahovic, Djordje Kostic, Spiros Dimitrou, Zoran Miskovic, İvan Buzolic, Zoran Veljkovic, Daniel Ayton, Tahir Amiraslanov,Christos Gkotsis, George Mastrodimitris, gastronomi alanında önde gelen ülkelerinin federasyon ve dernek başkanları, Türk Milli Şef Takımı’nın yanısıra, üniversitelerin mutfak sanatları bölümü ve turizm otelcilik öğrencileri, gazeteciler katıldı. 
 '’TÜRK YEMEKLERİ KEŞFEDİLMEYİ BEKLİYOR"
  
 Dünyanın ünlü şefleri ,Türkiye’nin en büyük gastronomi yarışması ve festivali olan organizasyonda DHA muhabirine Türk yemeklerini değerlendirdi. Dünya Aşçılar Birliği Başkanı Gissur Gudmundsson, Türkiye ve Türk mutfağına hayran olduğunu söyledi. Yılın 295 gününü dünyayı dolaşıp yemek tadımı yaparak geçirdiğini ifade eden Gudmunsson, Türk yemeklerine hayran olduğunu ve Türk yemeklerinin zengin çeşide sahip olmasına rağmen Türk yemeği denince hala kebabın akla gelmesinin üzücü olduğunu söyledi. Bu konuda Türk yetkilillere büyük görev düştüğünü ifade eden Gudmundsson, "Türk yemekleri dünyada keşfedilemeyi bekliyor" dedi. 
 ÖZER: TÜRK İNSANI YEMEĞİ DÜNYADA TANITILMALI
  
 Organizasyon kapsamında gerçekleştirilen yemek yarışmalarına jüri üyesi olarak davet edilen İngiltere’nin başkenti Londra ’nın dünyaca ünlü Özer ve Sofra restoranlar zincirinin sahibi işadamı Hüseyin Özer de Türk yemeğinin dünyada yeterince tanıtılmadığını ifade ederek, "Türk insanı ileri gidiyor neden yemeği de gitmesin. Türk yemeğinin tanıtımı için birşeyler yapmalı. Mesleği insanlara aşılayıp öğretmeli. Türk yemeği, Türk kültürü Fransız usulü anlatılıyor. Türkiye Avrupalı oldu ama bizim yemek kültürümüz doğudan ve Avrupa’dan üstün. Biz kendimiz bunu yok ediyoruz " dedi. Yurtdışındaki Türk restorantlarının bir turizm eliçisi olduğuna dikkati çeken Özer, her bir Türk restorantının yurtdışında vatana hizmet ettiğini ve gerçek Türk yemekleri yapan restorantların Türk kültürünü ve insanını yücelttiğini ifade etti. 
 Dünyada geleneksel Türk yemeği yapan daha fazla restoranta ihtiyaç olduğunu ifade eden Alman şef Eickes Wolfgong da "Türk yemeği hala döner olarak biliniyor. Bizler bunun böyle olmadığını biliyoruz ama halk bilmiyor. Daha fazla kişi geleneksel Türk yemeği yapan restoratlar açmalı" diye konuştu. 
 "TÜRK MUTFAĞI’NDA 2263 ÇEŞİT PATLICAN YEMEĞİ VAR"
  
 Türkiye Aşçılar ve Şefler Federasyonu (TAŞFED), Yalçın Manav da bu organizasyonu eksiksiz 11 yıldır yaptıklarını ifade ederek, Uluslararası İstanbul Mutfak Günleri’nin Türk mutfağının dünyaya tanıtımında büyük rol oynadığını söyledi. Manav, geleneksel Türk mutfağının tanıtımı için yapılanların yetersiz olduğunu ifade ederek, "İstanbul’da yerli ve yabancı dünyadanın ünlü aşçılarını birarada ağırlıyoruz. Dünya’nın değişik ükelerinde başarılı olmuş Türk aşçılar da bizimle birlikte. Türk geleneksel mutfağında patlıcandan yapılan 2 bin 263 çeşit yemek var ayrıca bin yüz çeşit de bitki yemeği. Türkiye bu zenginliğini yeterince tanıtamıyor ve dünyada hak ettiği mutfaklar arasında yer alamıyor" dedi. Manav, Dünyanın gastronomi alanında önde gelen ülkelerinin federasyonları ve dernekleri ile gerçekleştirilen organizasyona bu yıl da yoğun ilgi olduğunu belirterek, bu organizasyon sayesinde Türk mutfağının dünya mutfağı ile entegrasyonunda büyük adımlar atılmasını sağladıklarını ifade etti. 
 Türkiye’nin en büyük gastronomi yarışması ve festivali olan Beylikdüzü TÜYAP Kongre ve Fuar Merkezi’nde yapılan 11. Uluslararası İstanbul Mutfak Günleri’nde Cumartesi gününe kadar çeşitli etkinlikler ve yarışmalarla devam edecek. 
 DHA