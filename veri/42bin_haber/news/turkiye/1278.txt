Para verip okullara molotof attırıyorlar
 
 Yüksekova ilçesinde 6 ay önce İMKB Atatürk Hamit Kesici ve 5 Mayıs ilköğretim okullarının yakılması sonrası olayları ile ilgili Van Cumhuriyet Bassavcılığı soruşturma başlattı. 
 Soruşturma kapsamında yakalanan 7 sanık hakkında iddianame hazırlandı. 130 sayfalık iddianame Van 5’inci Ağır Ceza Mahkemesi tarafından kabul edildi. 
 "Devletin birliğini ve ülke bütünlüğünü bozmak, silahlı terör örgütüne üye olmak, terör örgütü faaliyeti çerçevesinde görevi yaptırmamak için direnmek, terör örgütünün propagandasını yapmak, patlayıcı madde bulundurmak ve genel güvenliği kasten tehlikeye sokmak" suçlarından 7 sanık hakkında ayrı ayrı ağırlaştırılmış ömür boyu hapis ve 45 yıl hapis cezası istendi. 
 İddianamede sanıkların okul yakma eylemlerine katılanların nasıl kandırıldığı anlatıldı. Sanıklardan birinin ifadesinde okul yakma eylemlerine katıldığını ve kendisiyle birlikte eyleme katılarak molotof kokteyli atana 30, yakana 25 ve gözcülük yapanlara da 15 TL verildiğini kendisinin de bu paralardan aldığını söyledi. 
 VAN, (DHA)