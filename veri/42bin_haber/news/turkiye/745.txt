CHP'den maden ocakları ölümlerine soru önergesi
CHP Uşak Milletvekili Dilek Akagün Yılmaz, TBMM Başkanlığı'na Zonguldak'ta hayatını kaybeden ve yaralanan maden işçileriyle ilgili soru önergesi verdi.(DHA) -- Çalışma ve Sosyal Güvenlik Bakanı Faruk Çelik tarafından yazılı olarak yanıtlanmasını talebiyle sunulun soru önergesinde, "Hem Sayıştay incelemelerinde hem de Bakanlık müfettişlerinin incelemelerinde Kozlu maden ocağında çok ciddi ve vahim eksiklikler tesbit edildiğine göre iş cinayetlerine neden olabilecek bu vahim eksiklikler giderilinceye kadar maden ocağı neden kapatılmamıştır?" şeklinde ki soruyla birlikte şunlara yer verildi:

"Türkiye Taşkömürü Kurumuna bağlı Zonguldak Kozlu Müessese Müdürlüğü maden ocağında 7 Ocak 2013 günü yaşanan metan gazı patlaması  sonucunda meydana gelen iş kazasında 8 madenci yaşamını yitirmiştir. Aynı ocak alanında 3 Mart l992 tarihinde de grizu patlaması sonucunda 263 madenci yaşamını yitirmiştir.

Son olarak yine 11 Ocak 2013 günü taşeron bir firmanın çalıştırdığı Zonguldak Gelik  Maden ocağında metan gazı patlaması sonucunda 1 madenci hayatını kaybetmiş 5 madenci de yaralanmıştır. Çok sık duyduğumuz bu kazaların hemen hepsinde gerekçe iş güvenliği önlemlerinin yetersiz olmasıdır. Bu durumda ise bu ölümler kaza değil, iş cinayeti  olarak nitelendirilebilir. TBMM KİT komisyonuna gönderilen 2010 ve 2011 Sayıştay raporlarında 'Vahim bir olayla karşılaşılmamasının tamamen tesadüf olduğu görülmektedir' tesbiti yapılarak ocakta alınması gereken iş güvenliği önlemleri belirtilmiştir. Yine Çalışma ve sosyal güvenlik Bakanlığı müfettişleri tarafından 16.02.2012 tarihinde aynı yerde inceleme yapılarak eksikliklerin tesbit edildiği ve idari para cezalarının kesildiği  Sayın Bakan tarafından kamuoyuna açıklanmıştır.

Bu çerçevede:

1-Hem Sayıştay incelemelerinde hem de Bakanlık müfettişlerinin incelemelerinde Kozlu maden ocağında çok ciddi ve vahim eksiklikler tesbit edildiğine göre iş cinayetlerine neden olabilecek bu vahim eksiklikler giderilinceye kadar maden ocağı neden kapatılmamıştır?

2-Bakanlığın görevi sadece iş güvenliği eksikliklerini tesbit ederek idari para cezası kesmek midir?  Daha ciddi önlemlerin alınması ve sorumluların cezalandırılması için bir girişiminiz olacak mıdır?

3-Maden ocağını işleten taşeron şirketlerin madencilik uzmanlık alanı olmadığı halde neden işletme izni verilmektedir? Maden ocaklarındaki iş kazalarının artmasında iş güvenliği önlemlerini yerine getirmeyen taşeron şirket uygulamasının ve özelleştirmelerin  çok ciddi payı olduğuna göre bu uygulamadan vazgeçmeniz için daha kaç madencinin ölmesi gerekmektedir?

4-Kazaların olduğu taşeron firmaların çalıştırdığı maden ocaklarında iş eğitimi verilmeyen sendikasız, çok düşük ücretle çalışan madencilerin olduğu ve iş güvenliğini denetleyecek bağımsız teknik elemanların olmadığı göz önünde tutulduğunda bu koşulların düzeltilmesi için bir girişimde bulunmayı düşünüyor musunuz?

5-İş güvenliği önlemlerinin  gereği gibi yerine getirilmediği, adeta insan yutan maden ocaklarının çalıştırılmasına ne kadar daha izin vereceksiniz? 

6-Son 10 yılda maden ocaklarındaki iş kazalarında ölen işçi sayısı ve bu kazaların nedenleri nelerdir? 

7-OECD ülkelerindeki maden ocaklarındaki yıllık iş kazası ve ölen işçi sayısı nedir?"