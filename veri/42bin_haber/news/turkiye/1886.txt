Edremit sular altında!
Balıkesir'in Edremit ilçesinde etkili olan kuvvetli yağış, derelerin taşmasına ve E-87 İzmir Çanakkale karayolunun bir süre trafiğe kapanmasına neden oldu.(CNN TÜRK) -- Su baskınları nedeniyle kapanan yolda yüzlerce araç mahsur kaldı.

Dün akşam saatlerinden bu yana etkili olan kuvvetli yağış nedeniyle Kanlıdere'nin taşması sonucu E-87 karayolu trafiğe kapatıldı.

Karayolunun yaklaşık 5 kilometrelik bölümünde meydana gelen su baskınları sürücülere zor anlar yaşattı. Araçlar yollarda mahsur kaldı.

Kuvvetli yağış nedeniyle birçok ev ve işyeri de sular altında kaldı. Olayda herhangi bir can kaybı yaşanmadı.

Öte yandan Edremit ile Burhaniye ilçeleri arasında ara bağlantıyı sağlayan Ülkü Yolu da Edremit Çayı'nın taşmasıyla trafiğe kapandı. Kapanan yollar bir süre sonra trafiğe tekrar açıldı.