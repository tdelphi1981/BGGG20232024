Gaziantep'te soğuk hava göleti dondurdu
Hava sıcaklığının gece eksi 10 dereceye kadar düştüğü Gaziantep'te Dülük Tabiat Parkı'nda oluşturulan 20 bin metrekarelik biyolojik gölet ile 5 şelaleden 2'si dondu 
 154 türde 11 bin 335 ağaç ve bitkinin yer aldığı Dülük Tabiat Parkı’nda yağan karla birlikte beyaz ve yeşilin her tonu bütünleşince kartpostallık görüntüler ortaya çıktı. Piknik için Dülük Tabiat Parkı’na gelen Gaziantepli’ler, biyolojik gölet ve 2 şelalenin donduğunu görünce büyük şaşkınlık yaşadı. 
 Mangal keyfi yapıp, kartopu oynayan vatandaşlar, eşsiz güzellikleri fon yaparak bol bol hatıra fotoğrafı çektirdi. 
 Dülük Tabiat Parkı’nı kent halkının hizmetine sunan Şehitkamil Belediye Başkanı AK Partili Rıdvan Fadıloğlu şöyle dedi: 
 "Göletimiz yazın rengarenk görünümü, kışın ise kar ile bütünleşen muhteşemliğiyle ayrı bir güzelliği vatandaşlarımıza yaşatıyor. Mangal keyfi yapıp, göleti tepeden gören kafeteryada yorgunluk atan vatandaşlarımız, kahve ve çaylarını yudumlarken, Abant’ı aratmayan göl manzarasını izliyor. Fotoğraf çekip, sevdikleriyle paylaşıyor. Biz de bu keyfi herkesin yaşamasını diliyoruz." 
 DHA