Devlet Bahçeli çok sert konuştu
MHP Genel Başkanı Bahçeli, "Başbakan Erdoğan PKK ile anayasa yapmak için düğmeye basmıştır" dedi. MHP Genel Başkanı Devlet Bahçeli, "Bugün son vatanımız üzerinde hesap yapan, düşman emellerini kendisine rehber edinen densizler, bundan yaklaşık bir asır önce kendileriyle aynı niyet içinde bulunanların malum akıbetinden ders çıkarmalıdır" dedi.

Bahçeli, Ankara Spor Salonu'nda Ülkü Ocakları Eğitim ve Kültür Vakfı tarafından düzenlenen "Türk Gençlik Kurultayı ve Şöleni"ndeki konuşmasına gençleri selamlayarak başladı.

Hareketlerinin dünden daha hevesli bir şekilde Türk milletinin emrinde ve hizmetinde olduğunu vurgulayan Bahçeli, "Milliyetçi-ülkücü hareket var oldukça Türkiye'ye zarar gelmeyecektir. Sizler dimdik durdukça bölücüler, hainler, komünist bakiyesi teslimiyetçi sözde aydınlar, teröristler, küresel plancılar, BOP'çular, Sevrciler, eyyamcılar, işbirlikçiler, soysuzlar, soytarılar başaramayacaktır. Bizi hafife alanlar yanıldıklarını anlayacaklardır" dedi. 

Ülkü kavramının önemine değinen Bahçeli, bir ülküden mahrum, bir hedeften uzak insan veya toplumların, gelişigüzel etrafa saçılan mayınlar gibi olacağını savundu.

"Büyük hedefleri olan ülkücünün, küçük ve günübirlik kaygıları olmayacaktır, olmamalıdır" diyen Bahçeli, "Türk milletini yükseltme, milletler mücadelesinde öne çıkarma ülküsünün hedefine varabilmesi için ülkücünün müdahale ve dokunuşu gerekmektedir. Ülkücü, yılgınlığı cesaretle geçecek, ataleti şuurla devirecektir" diye konuştu.

"Lozan Anlaşması Anadolu'nun nihai senedidir"

Cumhuriyetin ilanı ile imza altına alınan Lozan Anlaşması'nın, Anadolu'nun nihai senedi olduğunu ifade eden Bahçeli, Türk milletinin, sınırları ve milli kimliği ile ilgili son sözünü o tarihlerde söylediğini belirtti. 

Bahçeli, şunları kaydetti: "Bugün son vatanımız üzerinde hesap yapan, düşman emellerini kendisine rehber edinen densizler, bundan yaklaşık bir asır önce kendileriyle aynı niyet
içinde bulunanların malum akıbetinden ders çıkarmalıdır. Türk'ün nabız atışının duyulduğu hiçbir yeri aklımızdan silmedik, silmeyeceğiz. Türk milletinin yüzyıllar içinde elde ettiği milli hazinesi, milli kimliği Recep Tayyip Erdoğan'ın terekesi değildir. Asla yağmalatmayacağız."

"Dün Anadolu'yu paylaşamadan, esareti kurumsallaştıramadan defolup gidenlere bugün çözüm ve barış kelimeleriyle süslenmiş bölünme davetiyesi gönderilmektedir" görüşünü savunan Bahçeli, "Bugün de tıpkı Çanakkale gibi, içte ve dıştaki kuşatmayı yaracağız ve asla teslim olmayacağız. Bunu da sizlerle yapacağız" diye konuştu.

"Daha kasvetli bir dönem"

Milliyetçi-ülkücü hareketin belki de 12 Eylül öncesinden daha ağır, o günkü şartlardan daha kasvetli bir dönemde bulunduğunu savunan Bahçeli, Türk milletinden bahsetmenin ırkçılıkla anılır hale geldiğini söyledi.

Türkçülüğün vebalı hasta muamelesi gördüğünü ileri süren Bahçeli, sözlerini şöyle sürdürdü: "Kibir ve cehaletin içine batmış olan AKP zihniyeti, milletine kurşun sıkan katillerle milli değerlere ilave seferler düzenlemektedir. İmralı'da yatan bebek katili başbakan ile çözüm zehri imalatına başlamıştır. Türkiye'nin tansiyonu İmralı'ya göre inip çıkmaktadır. Bölücü kalkışmanın med-ceziri tam olarak İmralı'ya endekslenmiştir. Genelkurmay başkanları, Türk ordusunun şerefli simaları kan akıtan PKK militanlarıyla yer değiştirmiş, terörist olarak küstahça suçlanmıştır. Türk milletinin tüm direnç ve tepki eşikleri törpülenmekte ve tasfiye edilmektedir. Bunun için milliyetçilik kötülenmekte ve kötü gösterilmektedir. Türklükten bahsetmek, Türk milletinin birlik hukukunu savunmak alçakça şeytanlık olarak sunulmaktadır.

Şeytana bile külahını ters giydirecek kadar günah ve çamura batmış güruh geleceğimizi karartmakta, hayallerimizi kapatmaktadır. Milliyetçilik suçlanmaktadır; zira Türk milletinin bölünmesi için bu zorunluluktur. Türklük sulandırılmakta ve etnik kimlik mertebesine çekilmektedir; zira bu Türk milletinin sakatlanması için neredeyse mecburidir. Üniter devlet yapısı tartışılmakta, başkanlık modeli inatla dillendirilmektedir; zira Türkiye'nin
federasyona gitmesi için bu gereklidir. Türkçe ikinci plana düşürülmekte, anadilde savunma talepleri karşılanmakta ve anadilde eğitim dayatmaları etaplar halinde uygulanmaktadır; zira Türk milletinin içinden yeni bir millet yaratılması için işleyen süreç bunu gerektirmektedir."

"BDP'yle sonunda tam olarak kucaklaşmıştır"

Yargının iktidar partisinin güdümüne alınması için tüm hazırlıkların önceki adımlara eklemlenerek ilerletildiğini iddia eden Bahçeli, "AKP-BDP-PKK yanlarına aldıkları CHP'yle Türkiye'yi karanlık ve sonu meçhul bir ortama doğru hızla sürüklemektedir. Başbakan Erdoğan PKK'yla anayasa yapmak için düğmeye basmıştır. Terörün stepnesi, terörün yedeği, şuursuzlar, saygısızlar, ceset avcıları, nekrofiller, Apo'ya peygamber diyenler sözleriyle suçladığı BDP'yle sonunda tam olarak kucaklaşmıştır" dedi.

"Türk milleti ne olduğu henüz açıklanmayan, ancak aşağı yukarı hakkında fikir sahibi olduğumuz sözde çözüm süreciyle ötenazi masasına istismar morfini yardımıyla sere serpe uzatılmıştır" diyen Bahçeli, Türkiye'nin her tarafından yontulduğunu ileri sürdü.

Ülkücü gençlere çağrı

Ülkücü gençlerden tedbirli ve itidalli olmalarını isteyen Bahçeli, şöyle dedi: "Tahriklerden uzak durunuz, kavgayla aranıza sınır çekiniz; sabırlı, imanlı, ahlaklı, çalışkan, kültürlü Türk gençliği olmaya muhakkak ki devam ediniz. Hiçbir çekişme, çatışma ve ihtilafın içine düşmeyiniz. Sizleri tuzağa çekmek maksadıyla, değişik şekillerde olaylara sokmaya çalışan provokatörlere aldırmayınız ve doğruluktan çıkmayınız. Elinizden bilgisayarı, zihninizden kitapları, kalbinizden vatan ve millet sevgisini, gözlerinizden neşeyi, dilinizden güzellikleri, yüreğinizden iyilikleri, dokunuşunuzdan şefkati, münasebetlerinizden cömertliği, sözlerinizden nezaketi hiç eksik etmeyiniz."