Kurtulmak için 6 aydır ilaç bekliyor
Şanlıurfa'da beyin kanseri hastalığına yakalanan 6 yaşındaki Arda Burhan İl, tedavisi için gerekli ilaçları 6 aydır yurt dışından getirtilmediği için alamıyor 
 1.5 yıl önce yakalandığı hastalık yüzünden Ankara Hacettepe Üniversitesi’ne götürülen Arda Burhan İl’e beyin kanseri teşhisi konuldu. Onkoloji Bölümü’nde aralıklarla tedavi gören çocuğa 6 ay önce doktorlar kullanması için bazı kanser ilaçları yazdı. Ancak Arda Burhan hala getirtilmeyen bu ilaçları kullanmadığı için her geçen gün ölüme daha çok yaklaşıyor. 
 Tek çocuğunun kanser olduğunu Ankara’ya tedaviye götürdüğü sırada öğrendiğini söyleyen 35 yaşındaki Baver İl, "Beyin kanseri olan çocuğuma yazılan ithal ilaçları 6 aydır alabilmek için hastane ve Ankara Eczacılar Odası arasında mekik dokuyorum" dedi. 
 Hacettepe Üniversitesi Onkoloji Bölümü’nde çocuğuna ithal ilaç yazıldığını ve bu ilaçları almak için prosedür gereği onay ve işlemleri yapıldıktan sonra reçeteyi Ankara Eczacılar Odası’na teslim ettiğini söyleyen baba Baver İl, 6 ay geçmesine rağmen ilaçları daha alamadığını belirterek şöyle konuştu: 
 'ÇALMADIK KAPI KALMADI'
  
 "Ben 8 yıllık evliyim. Bu evliliğimizde bir çocuğumuz oldu. Ancak 1,5 yıl önce çocuğum rahatsızlanması üzerine onu önce Şanlıurfa’daki hastanelere götürdüm. Daha sonra bizi Ankara’ya sevk ettiler. Tarım sigortasıyla götürdüğüm çocuğumun beyin kanseri olduğunu öğrenince dünyamız karardı. Ama yine de elimizden gelen her türlü fedakarlığı yapmak için çalmadık kapı bırakmadık. 
 Doktorların çocuğumun tedavisi için yazdığı ithal ilaçları almak için 6 aydır gelmesini bekliyoruz. Bu ilaçları almak için hastane ve Ankara Eczacılar Odası arasında imza ve onay için sürekli gidip geliyorum. Her defasında yeni prosedür değiştiği için evraklarım geri geliyor. Bir türlü bu ilaçlarını alıp ona veremedik. 
 Doktorun yazmış olduğu bu ithal ilaçları çocuğum kullanmış olsa belki ömrünü biraz uzatabiliriz. Ama 6 aydır bu ilaçları bir türlü alamadığımız için çocuğum şimdi konuşma kabiliyetini de yitirdi. El ve ayaklarını kullanamaz hale geldi. Sağlık Bakanlığından bu ilaç sorunumuza biran önce yardımcı olmasını istiyoruz." 
 Ömer PINAR/ŞANLIURFA, (DHA)