Cezaevinde kavga: 13 yaralı
Çorum L Tipi Kapalı ve Açık Ceza İnfaz Kurumu'nda iki grup arasında çıkan kavgada, 13 kişi yaralandı. Çorum L Tipi Kapalı ve Açık Ceza İnfaz Kurumu'nda, mahkumlar arasında dün akşam henüz bilinmeyen nedenden dolayı tartışma çıktı.

Tartışma kısa sürede büyürken, çıkan kavgada 20'ye yakın mahkum tekme ve tokatlarla birbirlerine saldırdı.

Cezaevinde görevli infaz ve koruma memurları ile askerlerin müdahale ettiği kavga güçlükle kontrol altına alındı.

Kavgada yaralanan gasp, hırsızlık ve cinayet suçundan cezasını çeken Günay A. (29), Burak H. (20), Salih Ö. (31), Yunus K. (30), Aşır Ö. (41), Abdulaziz M. (33), Emre B. (20), Hüseyin İ. (27), Burak D. (27), Onur B. (18), Şaban A. (26), Bahadır K. (20) ile Kamil K. (30), cezaevi araçlarıyla Hitit Üniversitesi Çorum Eğitim ve Araştırma Hastanesine kaldırıldı.

Gruplar halinde acil servise alınan tutuklu ve hükümlülerin tedavileri ayakta yapıldı. Tedavi süreci içerisinde jandarma ve polis ekipleri hastane çevresinde geniş güvenlik önlemi aldı.