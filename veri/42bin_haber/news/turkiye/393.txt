Ahmet Ersin'e 12 yıl istemiyle dava
Erzurum'da 3 yıl önce Erzincan'ın eski Başsavcısı İlhan Cihaner ile ilgili davanın gizli tanığı "Munzur" ile yanında para dolu çantayla, görüşmekle suçlanan eski CHP İzmir Milletvekilli Ahmet Ersin hakkında "Ergenekon terör örgütüne yardım ve yataklık" iddiasıyla, 12 yıl hapis cezası istemiyle dava açıldı. Davanın ilk duruşmasının 21 Aralık Cuma günü Erzurum'da yapılacak. İzmir'de yaşayan eski milletvekili, avukat Ahmet Ersin, Erzurum Özel Yetkili 4'üncü Ağır Ceza Mahkemesi'ndeki davaya tek başına gidecek. 

Duruşma öncesi CHP Genel Başkanı Kemal Kılıçdaroğlu ile görüşmek istediğini belirten Ersin, "Yardım istemeyeceğim, sadece durumu anlatacağım. O zaman beni partim görevlendirdi, ben de gidip bölgede görüşmeler yaptım. Benim Ergenekon'la ne işim var?" dedi. 

CHP Denizli Milletvekili İlhan Cihaner ise, iktidarın bu davalarla milletvekillerine gözdağı vermek istediğini kaydetti. Cihaner, "Ahmet Ersin'in durumu bu ülkede neler olup bittiğini gösteriyor. Ersin, Türkiye'nin tepeden tırnağa dikkat kesildiği bir konuda partinin görevlendirmesiyle bir yere gidiyor. Bir şahıs gelip gizli tanık olduğunu söylüyor. Bu olayla ilgili gerçekler ortaya çıkmasın diye inanılmaz iftiralar ortaya atılıyor ve hayatı karartılıyor. Akıl ve mantık dışı iddialar bunlar. Bir milletvekili, tüm medyanın gözü önünde hukuk dışı işler yapacak. Bizim aklımızla alay ediyorlar. Kamuoyunun bunu teşhis etmesi gerekir. Ersin, bu konuda en çok hakkı yenen, en çok mağdur edilen vekildir. Bir insanın geleceğini karartmak için bu kurgu yapıldı. Muhalefet milletvekilleri adli süreçlere, cezaevlerindeki hukuksuzluklara çok ilgi gösteriyorlar. İktidar, bu tür uygulamalarla milletvekillerine gözdağı veriyor" diye konuştu.