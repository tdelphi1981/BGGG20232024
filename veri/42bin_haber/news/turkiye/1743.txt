Kadir Topbaş davaya gelmedi
İstanbul Büyükşehir Belediye Başkanı Kadir Topbaş'ın belediyeyi zarara uğratmak suçlamasıyla yargılandığı davaya devam edildi. İstanbul Büyükşehir Belediye Başkanı Kadir Topbaş'ın, "İETT İşletmeleri Genel Müdürlüğü'nün metrobüs projesi ile ilgili yaptığı alımlarda belediyeyi zarara uğratarak görevi kötüye kullandığı" iddiasıyla yargılanmasına devam edildi.

İstanbul 31. Sulh Ceza Mahkemesi'nde görülen duruşmaya, müştekiler Bülent Soylan ile Hakkı Sağlam katıldı. Sanık Kadir Topbaş ise duruşmaya gelmedi. Duruşmada söz alan şikayetçiler, dosyanın, metrobüs ihalesine ilişkin satın alma komisyonu ve kararı onaylayan idari encümen üyelerinin yargılandığı İstanbul 15. Asliye Ceza Mahkemesi'ndeki dosya ile birleştirilmesini talep etti.

Kadir Topbaş'ın avukatı Fahri Biçer, müvekkilinin belediyede yabancı misafirleri olduğundan duruşmaya gelemediğini söyledi. Avukat Biçer, müvekkili Topbaş'ın söz konusu görüşmelerine ilişkin belgeleri mahkemeye sunarak, müvekkilinin mazeretli sayılmasını önerdi. Avukat Biçer, ayrıca davaların birleştirilmesi talebinin de reddedilmesini istedi.

Mahkeme, sanık Topbaş'ın duruşmaya katılmama mazeretini kabul etti. Bu davanın aynı yöndeki suçlamalarla İstanbul 15. Asliye Ceza Mahkemesi'nde görülen satın alma komisyonu ve kararı onaylayan idari encümen kararında imzaları bulunanlar hakkında açılan dava ile hukuki ve fiili irtibat bulunduğunu ifade eden mahkeme, bu nedenle İstanbul 15. Asliye Ceza Mahkemesi'nden dosyaların birleştirilmesi için muvafakat istenmesine karar vererek, duruşmayı erteledi.

Duruşmayı izlemeye gelen ve adliye çıkışında basın mensuplarına açıklama yapan CHP İstanbul İl Başkanı Oğuz Kaan Salıcı, davanın 3. duruşması olduğunu belirterek, Topbaş'ın duruşmaya gelmemesini eleştirdi. Salıcı, Topbaş'ın bir sonraki duruşma tarihini not alıp programını ona göre düzenlenmesini istediklerini söyledi.

İddianameden

İstanbul Cumhuriyet Başsavcılığı'nca hazırlanan iddianamede, şikayetçiler Bülent Soysal ile Hakkı Sağlam'ın, 2009'da İstanbul Büyükşehir Belediye Başkanı Kadir Topbaş hakkında verdikleri dilekçede, "İETT İşletmeleri Genel Müdürlüğü'nün metrobüs projesi ile ilgili yaptığı alımda, belediyenin zarara uğratıldığı, bundan da Topbaş'ın sorumlu olduğu" ifadelerinin yer aldığı belirtiliyor.

İddianamede, Kadir Topbaş'ın "görevi kötüye kullanma" suçundan 1 yıldan 3 yıla kadar hapisle cezalandırılması isteniyor.