5 gazeteci asansörde kaldı
 
 Afyonkarahisar’da Eczacı Odası ile Sağlıkçılar Derneği’nin Somali’ye ilaç kampanyası ile ilgili basın toplantısı için Dişbudak İş Merkezi’ne giden 5 gazeteci, Eczacı Odası’nın bulunduğu 1. Blok yerine yanlışlıkla 2. Blok’a girdi. 
 Anadolu Ajansı muhabiri Mustafa Güngör, İhlas Haber Ajansı İl Temsilcisi Gökten Ceylan, Karahisar Tv Kameramanı Murat Karakuyu, Anahaber Gazetesi muhabiri Nail Azbay ile Görüntü Gazetesi muhabiri Numan Bangir, Dişbudak İş Merkezi 2. Blok’taki 4 kişilik asansöre birlikte binince, asansör zemin kattan aşağı kaydı. 
 YARIM SAAT BEKLEDİLER 
 Asansörün 5 kişiyi taşıyamaması üzerine, gazeteciler yaklaşık 30 dakika kapısı açılmayan asansörde mahsur kaldı. İş merkezi görevlilerinin anahtarla asansörün kapısını açamaması üzerine asansör bakım elemanı çağrıldı. Bu sırada dışarıda bekleyen Türkeli Gazetesi muhabiri Hasan Öğüç itfaiyeyi arayarak yardım istedi. Asansör bakım elemanı, olay yerine geldikten sonra asansör dairesinde yaptığı müdahaleyle gazetecileri kurtardı. DHA