Dilovası'nda şimdi de kömür tozu kabusu
Kocaeli'nin Dilovası İlçesi'nde, firmaların kömür işleyip ambalajladığı Kömürcüler Organize Sanayi Bölgesi'nden yağan kömür tozu tediginliğe yol açtı. Dilovası Belediye Başkanı Cemil Yaman, kömür tozunun yeri sorunlar getirdiğini, OSB'nin kuruluşuyla ilgili kararın 2000 yılından önce alındığı için faaliyetinin önlenemediğini söyledi. 

Hava kirliliği azaldı, kömür tozu başladı

Dilovası Belediye Başkanı AK Parti'li Cemil Yaman, daha çok Doğu illerinden göçle gelenlerin yaşadığı ilçede, konut alanları ile sanayi kuruluşlarının içiçe girdiğini hatırlattı.

İlçede bu nedenle kısa süre öncesine kadar yoğun bir hava kirliliği görüldüğünü, alınan önlemler, fabrikaların denetim altına alınarak filtre zorunluluğu getirilmesi ve teknolojilerinin yetilenmesiyle hava kirliliğinin biraz azaldığını söyledi.

Yaman, şimdi de yeni kurulan Kömürcüler OSB'nin tedirginlik yarattığını vurguladı. Kömürcüler OSB'nin 2000 yılından önce kuruluş çalışmalarına başlandığı için iptal edilemediğini bildiren Cemil Yaman, şöyle dedi:

"Henüz 7-8 firma faaliyete geçmesine rağmen oraya yakın mahallelere gelen kömür tozundan şikayetler artmaya başladı. Tozun yayılmaması için alınması gereken önlemler olmalı. Aslında yer seçimi yanlış. OSB'yi yerleşim biriminin kuzeyine hava akımına açık noktaya kurdular."

Yakınında okul var

Kömürcüler OSB'ye yakın noktadaki Turgut Özal Mahallesi Muhtarı Mehmet Şirin Barış ise, bu tesislerin faaliyete geçmemesi ve başka yere kaydırılması için birçok kez protesto gösterisi yapmalarına rağmen önleyemediklerini, OSB'nin yeni firmalar geldikçe genişlediğini söyledi.

Muhtar Barış, kömür tozundan hemen yakınındaki Mübeccel Çolakoğlu İlköğretim Okulu öğrencilerinin ve mahalle sakinlerinin etkilendiğini, dışarı asılan çamaşırların kömür tozuyla kaplandığını vurguladı.

Muhtar Mehmet Şirin Barış, "Ne yaptıysak gücümüz yetmediğini için burasının kurulmasını önleyemedik. Bir bakıma bunu bize dayattılar" diye konuştu.

Bazı firmalar gitmek istemiyor

Kömürcüler OSB, bölgede faaliyet gösteren ve tesisleri Gebze'de TEM ile D-100 Karayolu'nun kenarında bulunan kömür depolama ve işleme tesislerini bir araya toplamak amacıyla kuruldu.

Kuruluş çalışmaları 2000 yılı öncesinde başlamasına rağmen, depolama tesislerinde aynı zamanda yerli ve ithal kömürleri işleyip ambalajlayan firmalar yola da yakın olmaları nedeniyle buraya taşınmak istemedi.

Kocaeli Valiliği, geçen yıl tüm kömür firmalarının buraya taşınmasını isteyerek, yer almayıp taşınmayanların tesislerinin kapatılacağını duyurdu.

Halen OSB'de çok az firma faaliyet gösterirken, 20 kadar firma ise, ulaşım ve diğer sıkıntılar nedeniyle aynı yerde faaliyetlerini sürdürmek için yasal mücadele veriyor.