Yılbaşı kutlamalarına yine taciz gölgesi!
İstanbul Emniyeti günler öncesinden önlem aldı ancak alınan tedbirler tacizcileri yıldırmadı. Haber kameramanları çok sayıda tacizi kayıtlara geçti. Polis de boş durmadı, tacizcilere suç üstü yaptı. Gözaltına alınan bazı zanlılar ya özür dilediklerinden ya da kadınların şikayetçi olmamasından dolayı serbest bırakıldı. Yılbaşı kutlamalarına bu yıl da taciz gölgesi düştü.

Bu kez Taksim Meydanı'nda yılbaşı kutlaması yoktu ama, İstiklal Caddesi yine en yoğun gecelerinden birini yaşadı. Ve tacizin adreslerinden biri de bu caddeydi.

İstanbul Emniyeti günler öncesinden önlem aldı. Çok sayıda sivil polis, Beyoğlu İstiklal caddesinde görev başındaydı. Ama kutlamaların ilerleyen saatlerinde, yine o utanç görüntüleri yaşandı.

İstiklal caddesinde tacize uğrayan bir kadın, polise şikayetçi oldu. Şüpheli  yakalandı, kelepçe takıldı.

Zanlı karakola gitmeden serbest kalmak için taciz ettiği kadından özür diledi. Mağdur kadın özrü kabul etti, zanlı serbest kaldı.

Aynı dakikalarda  polis, etek giyen kadınları cep telefonuyla görüntülemeye çalışan bir başka grubun peşindeydi.

Ellerinde cep telefonlarıyla çekim yapan zanlılara suçüstü yapıldı.

Genç kadın şikayetçi olmadı ama, cep telefonuna kaydedilen görüntülerle suç üstü yakalanan zanlı, sorgulanmak üzere emniyete götürüldü.

Tacize uğrayan diğer bir kadının sesini de olay yerindeki polis duydu, kalabalığın arasında kalan ve 2 kişi tarafından taciz edilen kadın, polis tarafından korumaya alındı. İki zanlı da gözaltına alındı.

Binlerce kişinin yeni yıl kutlaması için akın ettiği Nişantaşı'nda gözaltına alınan yaşlı adamın da, kadınları taciz ettiği ileri sürüldü.

Tacize uğradığı ileri sürülen kadın şikayetçi olmayınca, yaşlı adam serbest bırakıldı.

Taksim ve Nişantaşı'nda binlerce polis görev yaptı. Gece boyunca taciz vakalarına anında müdahale edildi. İstanbul Valisi Hüseyin Avni Mutlu da Taksim'de incelemelerde bulundu.