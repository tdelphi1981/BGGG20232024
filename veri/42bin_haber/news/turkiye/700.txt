Mobbing şikayetine sürgün gibi karar
Adapazarı'nda müdürün kendisine mobbing uyguladığı iddiasıyla savcılığa suç duyurusunda bulunan öğretmeni Özlem Feraye Önder, 30 kilometre uzaklıktaki Ferizli İlçesi'ne atandı. Bunu sürgün olarak değerlendiren 20 yıllık öğretmen Önder "Benim 9 yaşında özürlü oğlum var. Ben şimdi nasıl Adapazarı'ndan kalkıp her gün o ilçeye giderim" diyerek atamaya tepki gösterdi 
 Adapazarı’nın yeni yerleşim bölgesi Camili Mahallesi’nde bulunan Tes- İş Adapazarı Anadolu Lisesi’nde görev yapan resim öğretmeni Özlem Feraye Önder, 6 ay önce okul müdürü hakkında savcılığa suç duyurusunda bulundu.  
 Önder verdiği dilekçede, okuldaki bazı uygulamaları nedeniyle ters düşün Milli Eğitim’e şikayet ettiği okul müdürünün kendisine baskı yaptığını ve ’mobbing’ uyguladığını iddia etti. Savcının, müdür hakkında soruşturma açmasına kaymakamlık izin vermeyince öğretmen Özlem Feraye Önder bu kez İdare Mahkemesi’ne başvurdu ve kaymakamlık kararının kaldırılmasını istedi.  
 İdare Mahkemesi’nin kararı beklenirken, Sakarya Milli Eğitim Müdürlüğü, görevlendirdiği müfettiş raporu doğrultusunda hem öğretmen Özlem Feraye Önder’i, hem okul müdürünün görev yerlerini değiştirdi. Müdür kent içinde bir başka okula tayin edilirken, Adapazarı’ndan 30 kilometre uzaklıktaki Ferizli İlçesi’ndeki okula atanan öğretmen Özlem Feraye Önder, rapor aldı ve atama kararının durdurulması için İdare Mahkemesi’nde dava açtı.  
 'CEZALANDIRILAN YİNE BEN OLDUM'
  
 Okul müdürünü kendisine mobbing uyguladığı gerekçesiyle şikayet edildiği için sürgüne gönderildiğini ileri süren öğretmen Önder, "Cezalandırılan yine ben oldum. Beni sürgün ettiler. Benim 9 yaşında ilkokul üçüncü sınıfa giden engelli oğlum var. Ona kim göz kulak olacak?" diyerek tepki gösterdi. 
 Sakarya Milli Eğitim Müdürü Selim Yavuz Sandıkçı ise müfettiş raporunda okul öğretmeni ve müdür için yer değiştirilmesinin uygun olduğunun belirtildiğini söyledi. Sandıkçı, "Öğretmeni, branşıyla ilgili boş kadro olduğu için Ferizli İlçesi’ndeki okula atadık. Okul müdürü de yine baş kadro olan bir okula tayin edildi" dedi.