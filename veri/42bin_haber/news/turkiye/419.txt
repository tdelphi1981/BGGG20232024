15 yaşındaki çocuk, 20 yaşındaki genci vurdu
Eskişehir'de 15 yaşındaki M.C.Ş., aralarında husumet bulunduğu öne sürülen 20 yaşındaki Barış Yıldız'ı sokak ortasında tabancayla vurarak yaraladı. Olay, saat 18.00 sıralarında Gökmeydan Mahallesi Canay Sokak'ta meydana geldi.

M.C.Ş., daha önceden aralarında husumet bulunan Barış Yıldız'a yanında taşıdığı tabancayla ateş etti.

Karnına isabet eden iki kurşunla kanlar içerisinde yere yığılan  Barış Yıldız, vatandaşlar tarafından taksiyle yakındaki Eskişehir Devlet Hastanesi'ne götürüldü.

Şüpheli M.C.Ş ise ihbar üzerine olay yerine gelen polisler tarafından tabancayla birlikte yakalandı.

Devlet Hastanesi acil servisinde ilk müdahalesi yapılan Barış Yıldız, durumunun ağır olması nedeniyle ambulansla Eskişehir Osmangazi Üniversitesi (ESOGÜ) Hastanesi'ne sevk edildi. Ameliyata alınan Yıldız'ın hayati tehlikesinin devam ettiği belirtildi.

Emniyet Müdürlüğü yetkilileri, şüpheli M.C.Ş.'nin Çocuk Şubesi ekiplerine teslim edildiğini, olayla ilgili soruşturmanın sürdürüldüğünü bildirdi.