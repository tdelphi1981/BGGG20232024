Hapishanelerde 10 yılda bin 734 ölüm
Adalet Bakanı Sadullah Ergin, Türkiye'deki tüm yeni ceza infaz kurumlarının, Avrupa Konseyi ve BM gibi uluslararası kuruluşların, cezaevleriyle ilgili standartlarına uygun inşa edildiğini bildirdi. Son 10 yılda ise ceza ve infaz kurumlarında bin 734 tutuklu ve hükümlü hayatını kaybetti. Adalet Bakanı Ergin, CHP Kırklareli Milletvekili Turgut Dibek'in Silivri Cezaevi'ne ilişkin soru önergesine yazılı yanıt verdi.

Silivri Ceza İnfaz Kurumları Kampüsü de dahil olmak üzere Türkiye'deki tüm yeni ceza infaz kurumları, Avrupa Konseyi ve BM gibi uluslararası kuruluşların, cezaevleriyle ilgili geliştirip yayınladıkları standartlara uygun olarak inşa edildiğini belirten Ergin, cezaevi mimarilerinin geliştirilmesinde Avrupa Konseyi üyesi pek çok AB ülkesi ceza infaz kurumlarının da incelenerek, örnek alındığını vurgulandı.

"Toprak yok, tünel kazarlar"

Ceza infaz kurumlarında tünel kazma gibi bir olaya meydan verilmemesi için hükümlü ve tutukluların muhafaza edildiği bölümlerde toprak alana yer
verilmediğine işaret eden Ergin, "AB ülkelerinin pek çoğundaki kapalı cezaevlerinde de böyle bir olanağın tanınmadığı görülmektedir. Ancak ülkemizde bazı kapalı ceza infaz kurumlarındaki açık futbol sahaları ile açık ceza infaz kurumları ve yeni yapılan firar riskinin düşük olduğu kadın ve çocuk ceza infaz kurumlarında toprak alanlara yer verilmektedir" ifadelerini kullandı.

"5 bin 976 hükümlü, 3 bin 197 tutuklu"

Ergin, Silivri Ceza İnfaz Kurumları Kampüsü'nde 8 Ekim 2012 tarihi itibarıyla 5 bin 976 hükümlü ve 3 bin 197 tutuklu bulunduğunu bildirdi. Silivri l Nolu L Tipi Kapalı Ceza İnfaz Kurumu'nda, idare ve gözlem kurulu kararıyla kurumun asayiş, düzen, fiziki şartları, güvenliği göz önünde bulundurularak yüksek güvenlikli bölümde barındırılan tutukluların, yargılandıkları kanun maddeleri ve suç grupları nedeniyle bir araya getirilmediğini söleyen Ergin, bu durumun mevzuata aykırılık oluşturmadığını kaydetti.

Ergin, Avrupa Konseyi Bakanlar Komitesinin Üye Devletlere Avrupa Cezaevi Kuralları 2 Sayılı Tavsiye Kararında spor, oyunlar, kültürel faaliyetler, özel hobiler ve diğer boş zaman uğraşlarını kapsayan eğlendirici fırsatların yaratılmasının tavsiye edilmesine karşılık, hükümlülerin sohbet amaçlı bir araya getirilmeleri konusunda bir tavsiyenin bulunmadığını, İnfaz Kanunu'nda da hükümlülere sohbet başlığı altında bir hak tanınmadığı, ancak kültürel ihtiyaç dikkate alınarak bu imkanın genelgeyle sağlandığını vurguladı.

10 yılda bin 734 kişi öldü

Bu arada ceza ve infaz kurumlarında bulunurken, son 10 yılda bin 734 tutuklu ve hükümlü hayatını kaybetti.

Adalet Bakanı Sadullah Ergin, CHP Tunceli Milletvekili Hüseyin Aygün'ün soru önergesine yazılı yanıt verdi.

Ergin'in verdiği bilgiye göre, ceza infaz kurumlarında bulunurken hayatını kaybeden tutuklu ve hükümlü sayısı 2002'de 89; 2003'te 163; 2004'te 54; 2005'te 59; 2006'da 157; 2007'de 176; 2008'de 211; 2009'da 196; 2010'da 252; 2011'de 268; 2012 18 Temmuz itibariyle 109 kişi oldu.

Aygün'ün başka bir soru önergesine verdiği yanıtta ise Ergin, 24 Eylül 2012 itibariyle 45 E tipi ceza infaz kurumunda 10 bin 873 tutuklu ve 20 bin 485 hükümlünün barındırıldığını bildirdi. Ergin, Bu kurumlardan 20'sinde kapasite fazlası olmakla birlikte, oluşan yoğunluğun azaltılması amacıyla suç ve yargılama yerleri dikkate alınarak hükümlü ve tutuklukların resen başka kurumlara nakillerinin yapılabildiğini kaydetti.