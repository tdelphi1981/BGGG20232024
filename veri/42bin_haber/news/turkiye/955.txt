Toktamış Ateş hayatını kaybetti
 
 Bir süredir tedavi altında olan Ateş'in saat 02:00 sıralarında organ yetmezliği nedeniyle hayatını kaybettiği açıklandı. 
 1944 yılında İstanbul'da doğan Toktamış Ateş, İstanbul Üniversitesi İktisat Bölümü'nü bitirdikten sonra bu bölümün Siyasal Bilimler Kürsüsü'ne asistan olarak atandı. 
 
 1982'de profesör olan Ateş, İstanbul Üniversitesi'nin yanı sıra değişik kurumlarda ders verdi.
 
 Yine ders vermek için çeşitli dönemlerde ABD ve Almanya'da bulundu. 
 
 Toktamış Ateş, İstanbul Üniversitesi İktisat Fakültesi Siyaset Bilimi ve Uluslararası İlişkiler Bölümü Başkanı'ydı.
 
 Kurucuları arasında yer aldığı Bilgi Üniversitesi'nde de yönetim kurulu üyesiydi.
 
 Yayınladığı kitap sayısı 30'u geçen Ateş, 10 yılı aşkın bir süre boyunca Cumhuriyet Gazetesi'nde yazdı. 
 
 Ateş, son olarak Bugün Gazetesi'nde okuyucularıyla buluşuyordu.  