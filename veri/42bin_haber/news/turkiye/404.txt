Arınç'ın bahsettiği o isim konuştu
Başbakan Yardımcısı Bülent Arınç'ın "yurtta kalan 3 arkadaş" şeklinde tarif ettiği kişilerden Yakup İnce, AA'ya konuştu. Durmuş Yılmaz ve Bülent Arınç'ın sınıf arkadaşı İnce, AA muhabirine yaptığı açıklamada, 1963-1966 yılları arasında Ankara Tapu Kadastro Meslek Lisesi'nde eğitim gördüklerini, kendileri üçüncü sınıftayken Abdullah Öcalan'ın birinci sınıfta olduğunu söyledi. 

1965-1966 yıllarında Abdullah Öcalan'ın da aralarında bulunduğu arkadaş grubuyla 9 ay boyunca namaza birlikte gittiklerini anlatan İnce, Öcalan'ın sessiz, sakin, yumuşak bir kişiliğe sahip olduğunu söyledi.

O dönemde Öcalan'ı siyasi olayların ya da herhangi bir kavganın içinde görmediğini belirten İnce, mezun olduktan sonra bir daha Öcalan ile görüşmediklerini kaydetti.

"Suçlu hissediyorum"

Abdullah Öcalan ile namaza giderken bir gün Karaman'ın Ermenek ilçesinden Mustafa Yeşilyurt isimli bir kişinin kendilerini bir eve götürdüğünü anlatan İnce, "Mustafa ağabeyimiz bize evine davet etti, ancak biz evde ne olup bittiğini bilmiyorduk, yanımızda Abdullah Öcalan da vardı. Ben de 'Abdullah sen okula git ağabeyim' dedim, ama neden böyle dediğimi bilmiyorum. Abdullah okula gitti, biz de eve girdik. Risale-i Nur sohbetlerinin yapıldığı evmiş, şimdi Abdullah'ı eve almadığımız için pişmanlık duyuyorum. Eğer o gün Abdullah'a 'git' demeseydim, bugün belki de başka alanlara dalmazdı, o yüzden kendimi suçlu görüyorum" dedi.

Abdullah Öcalan'ın o dönemde kendi halinde bir öğrenci olduğunu dile getiren İnce, "Bir gün okula annesi geldi, kara çarşaflıydı, bizim gibi köy çoğu olarak değerlendirdik" diye konuştu.

Öcalan'ı üniversite yıllarında sol grubun içinde gördüğünü dile getiren İnce, "PKK terör örgütünün büyük çoğunluğu ateisttir. Öcalan 3 kardeşti. Ama hiçbiri ateist değildi" dedi.

Öcalan'ın PKK terör örgütü içinde olduğunu duyduklarında çok şaşırdığını söyleyen İnce, bir kaç defa Abdullah Öcalan'ı ziyaret etmek istediğini, ancak yanlış algılanmaktan çekindiği için ziyaret etmediğini belirtti.

Öcalan'ın lise yıllarında terör örgütüne yönelik hiçbir davranışta bulunmadığına işaret eden İnce, "Fırsat verseler Abdullah Öcalan'ı ziyaret ederim ve 'Ya Abdullah, sen ne yapıyorsun, sen böyle değildin, ne oldu da bu hallere düştün?' diye hatırlatırım. Abdullah, nasıl oldu da böyle bir yola düştü anlamış değilim, onun adına üzülüyorum" dedi.