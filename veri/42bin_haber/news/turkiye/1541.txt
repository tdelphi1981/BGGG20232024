"30 bin hekime ihtiyacımız var"
Sağlık Bakanı Mehmet Müezzinoğlu "Türkiye'nin 30 bin hekime ihtiyacı var" dedi. Müezzinoğlu, ziyaret ve incelemeler yapmak için geldiği Edirne'de, Vali Hasan Duruer'i makamında ziyaret etti.

Bakan Müezzinoğlu, ziyarette yaptığı konuşmada, dönem dönem büyük şehirlerdeki hastanelerde kuyruklar ve beklemeler oluştuğunu, bunun çözümünün de açıkçası çok kolay olmadığını söyledi.

Türkiye'deki hekim sayısının, sağlık hizmeti alan kişi sayısına göre çok düşük kaldığını anlatan Müezzinoğlu, şöyle devam etti:

"Türkiye'nin 30 bin hekime ihtiyacı var. Dönem dönem büyük şehirlerde hastanelerdeki beklemelerin ve kuyrukların olmasını açıkçası çözebilir miyiz, çok samimi olmak lazım ki kolay değil. Bakın 2002 yılında Türkiye'deki hekim sayısı 120 bin idi. Bugün 125 bin. 2002 yılında Türkiye'deki bütün tıp alanındaki tıbbi işlem sayısı 96 milyon iken, bugün 300 milyon. Bize şu anda 30 bin adet hekim lazım. 10 bin adet pratisyen, 20 bin adet uzman hekim lazım.

Ne yazık ki bu ülkede yıllardır YÖK ve tabip odası, 'ülkede hekim fazlası var' diye tıp
fakültelerine yeteri kadar öğrenci almadı. Son 5 yılda almaya başladık. Onların da ülkeye hizmet edebilmesi için önlerinde 7-8 yıl var. Yabancı uyruklu hekim çalıştırmak için kapıyı açtık. Onlar da tam olarak yaraya merhem olacak çözüm olamadılar. Vatandaşlarımız aynı hastalık için 3 günde 4 hekim geziyor. Neticede başka hastaların sırasını alıyor. Halkımızın sağlık hizmetlerini en iyi şekilde alması için tedbirlerimizi alacağız. İnşallah bu süreci daha iyi götürürüz."

"32 civarında şehir hastanesi yapmayı düşünüyoruz"

Bakan Müezzinoğlu, bir gazetecinin, "Şehir hastaneleriyle ilgili yapılan çalışmalar hangi aşamada, bilgi verir misiniz?" sorusu üzerine, şehir hastaneleriyle ilgili Kamu Özel Ortaklığı Kanun Tasarısı'nın Plan Bütçe Komisyonu'nda olduğunu belirtti.

"İlk planda büyükşehir statüsü olan illerde 32 civarında şehir hastanesi yapmayı düşünüyoruz" diyen Müezzinoğlu, "Bunların planları yapıldı, ön hazırlıkları tamamlandı. Bunlardan 3 tanesinin ihalesi tamamlandı. Müteahhitleri belli. 4 tanesinin ihalesi yapıldı. Bazı sıkıntılar oldu. Yasal düzenlemeleri bekliyoruz" dedi.

Sığınmacıların kaldığı kamplarda kızamık salgını iddiası

Diğer bir gazetecinin, "Suriye'den gelen kişilerin kaldığı kamplarda kızamık salgını iddiası var, bununla ilgili neler söyleyeceksiniz?" sorusuna karşılık da Müezzinoğlu, "Dün Gaziantep'te Nizip'teki çadır kampını gezdim. Bu milletin vatandaşı olarak onur ve gurur duydum. Kamp yerleri dünyaya örnek olacak koşullarda. Sağlık, eğitim hizmetleri var. Her türlü destek veriliyor. Tabii ki zaman zaman bazı bulaşıcı hastalıklar olabiliyor. Ama olağanüstü bizi rahatsız
edecek bir sıkıntı yok" diye cevap verdi.

"Edirne, siyasi hayatımın en önemli kilometre taşı oldu"

Bakan Müezzinoğlu, Edirne, Trakya ve Balkanlar'ın sorunlarını çözmek için çalıştıklarını, bundan sonra güçlerinin ve sorumluluklarının daha fazla arttığını belirtti.

Edirne'nin, siyasi hayatının en önemli kilometre taşını oluşturduğunu anlatan Müezzinoğlu, "Bu millet bana çok onurlu sıfatlar nasip etti. Hekimlik, milletvekilliği ve bakanlığa geliş yolculuğum. Edirne, siyasi hayatımın en önemli kilometre taşı oldu. Allah yaptığımız çalışmaların hakkını da hesabını da verebilmeyi nasip etsin" dedi.

Edirne Valisi Hasan Duruer ise Bakan Müezzinoğlu'nun Edirne ve Trakya'nın problemlerini çok iyi bildiğini, bunun da kentte yapılacak hizmetler açısından büyük bir şans olduğunu söyledi.