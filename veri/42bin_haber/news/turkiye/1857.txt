Ankara'da korkutan yangın
Ankara'nın Altındağ ilçesinde 680 dükkan bulunan çarşıda yangın çıktı. Yangın itfaiye ekiplerinin yaklaşık 5 saat süren çalışması sonucu söndürüldü. Altındağ Belediyesi Yunus Emre Halk Çarşısı'nda henüz bilinmeyen bir nedenle yangın çıktı. Kısa sürede alevler çarşının tamamını sardı. İtfaiye ekipleri, çarşının çatısının çökmesi ve ufak çapta meydana gelen patlamalar nedeniyle yangına müdahale etmekte zorlandı.

Çarşının içine girmeye çalışan esnaf ile polis ekipleri arasında zaman zaman tartışmalar yaşandı. Bazı esnaf da yangını gözyaşları içinde izledi.

Yunus Emre Halk Çarşısı bekçisi Davut Yılmaz, AA muhabirine, ''Patlama sesi duydum. Yandaki benzinlik patladı sandım, baktım bizim burası yanıyor. İtfaiyeye haber verdik. Kendi imkanlarımızla söndürmeye çalıştık ama başaramadık'' dedi.

Altındağ Belediyesi Yunus Emre Halk Çarşısı Dernek Başkanı Özal Balkalı da çarşıda 680 dükkan olduğunu, yangının sabotaj olabileceğini öne sürdü.

Mahallenin elektrikleri önlem amacıyla kesilirken, bazı oteller de boşaltıldı.

Yangın, itfaiye ekiplerinin yaklaşık 5 saat süren çalışması sonucu söndürüldü. 

52 araçla müdahale edildi

Ankara Büyükşehir Belediyesi İtfaiye Daire Başkanlığı Nöbetçi Müdürü Mustafa Irmak, AA muhabirine, ''Yangına 52 araç ve 126 personelle müdahale ettik. Yangın söndürüldü ancak çarşı kullanılamaz durumda'' dedi.

Yangını söndürmeye çalışırken yaralanan 2 itfaiyeci hastaneye kaldırıldı.

Olayla ilgili soruşturma başlatıldı.