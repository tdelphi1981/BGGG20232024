Paris'teki suikaste BDP'den protesto!
Fransa-Paris'te, KNK bürosundaki saldırıda öldürülen PKK'lı Sakine Cansız, Leyla Söylemez ve Fidan Doğan için Adana BDP İl Teşkilatı tarafından toplu basın açıklaması yapılırken, olay İstanbul-BDP İl Örgütü tarafından da protesto edildi 
 Fransa'nın başkenti Paris’te, KNK bürosundaki saldırıda öldürülen PKK’lı Sakine Cansız, Leyla Söylemez ve Fidan Doğan için Adana’da toplu basın açıklaması düzenlendi. BDP İl Teşkilatı ve sivil toplum kuruluşlarının katıldığı basın açıklamasında, İmralı ile yapılan müzakere sürecinin devam etmesi istendi. 
 'KATİLLER HESAP VERECEK'
  
 Merkez Seyhan İlçesi’nde bulunan BDP İl Binası önünde toplanan yaklaşık 150 kişilik grup, saldırıda ölen Cansız, Söylemez ve Fidan’ın posterlerinin bulunduğu pankart taşıdı. Kadınların en önde yer aldığı grup Kürtçe ve Türkçe olarak atılan 'Şehit Namırın, Barışa uzanan eller kırılsın, katiller halka hesap verecek’ sloganlarıyla Cemal Gürsel Caddesi’nden geçti. Resmi ve Çevik Kuvvet polislerinin uzaktan izlediği grup, sloganlar atıp, alkışlarla protesto yaparak İnönü Parkı’na kadar yürüdü. 
 OLAYSIZ SON BULDU
  
 'Paris şehitleri ölümsüzdür. Katiller bulunsun hesap sorulsun. Katlederek barış gelmez ve katliamı nefretle kınıyoruz’ yazılı dövizler taşıyan grup, İnönü Parkı’nda, saldırıda ölen 3 PKK’lı için bir dakikalık saygı duruşunda bulundu. Ardından, İmralı ile yapılan görüşmelerin sürecini anlatan bir konuşma yapıldı. Demokratik Özgür Kadın Hareketi ardına konuşmayı yapan Birhat Yalçın, barış sürecinin karanlık eller tarafından baltalanmak istendiğinin altını çizerek, "Nefretle kınadığımız bu katliamın sorumluları ister Türk derin devleti olsun, ister uluslararası komplocu güçler olsun, biz kadınlar bu katiller sürüsüne en güzel yanıtı mücadelemizi yükselterek, barış ve özgürlüğe daha güçlü yürüyerek vereceğiz" dedi. Olaysız tamamlanan açıklamanın ardından grup BDP İl Binası’na döndü. 
   
 İSTANBUL'DA FRANSIZ KONSOLOSLUĞU'NA YÜRÜNDÜ
  
  
 BDP Milletvekili Ayla Akat (üstte)
  
 Suikast İstanbul BDP İl Örgütü tarafından İstanbul'da da protesto edildi. Galatasaray'dan başlayan milletvekilleri Sebahat Tuncel, Ayla Akat Ata, Emine Ayna'nın da aralarında bulunduğu grup Fransız Konsolosluğu'na yürüyerek siyah çelenk buraktı. 
   
 BDP Milletvekili Sebahat Tuncel, "Buradan sesleniyoruz Fransa Hükümeti’ne, bu katliamı yapanları açığa çıkarmazsanız sorumlusu siz olacaksınız" dedi. BDP Milletvekili Ayla Akat Ata da "Biz biliyoruz ki, bu saldırı Sayın Abdullah Öcalan’ın Kürt kadınlarına gönderdiği selamdan da bağımsız değildir ve biz bu selamı aldık" dedi. 
 500 KİŞİLİK BİR GRUP
  
 
 Fransa’da PKK’lı 3 kadının öldürülmesini protesto eden BDP’li yaklaşık 500 kişilik grup, Galatasaray Meydanı’nda toplandı. Aralarında BDP Milletvekilleri Emine Ayna, Sebahat Tuncel, Ayla Akat Ata, Demir Çelik’in yanı sıra siyasi parti ve sivil toplum kuruluşlarının da yer aldığı grup, "Özgürlük Mücadelesinin Neferlerine Söz Veriyoruz, Sorumlulardan Hesap Soracağız" yazılı pankart açtı. Grup, "Katiller halka hesap verecek", "Jin, Jiyan, Azadi (Kadın-yaşam-özgürlük)" sloganları eşliğinde Fransa’nın İstanbul Başkonsolosluğu’na yürüdü. Polisin yoğun güvenlik önlemi aldığı konsolosluk önüne siyah çelenk bırakmak isteyen grup, bir süre polisle bunun pazarlığını yaptı. Yapılan pazarlığın ardından çelenk polis barikatından geçirilerek konsolosluk bahçesinin duvarına bırakıldı. 
 
 FRANSA VE AB ÜLKELERİNİN ALNINA SÜRÜLMÜŞ KARA BİR LEKE 
 
 Burada grup adına basın açıklamasını okuyan BDP İstanbul İl Başkanı Asiye Kolçak, Öcalan’la yapılan görüşmeleri hatırlatarak, "Önceden planlandığı, üzerinde çok çalışıldığı ve son derece profesyonelce işlendiği anlaşılan bu cinayetle bir çok mesaj verilmek istenmektedir. Elbette öncelikle yeniden gündemleşen barışçıl demokratik çözüm süreci sabote edilmek istenmektedir. Roboski katliamında olduğu gibi daha olayın ayrıntıları ortaya çıkmamışken katliamın duyulmasından hemen sonra AKP Sözcüsü Hüseyin Çelik’in cinayeti bir iç infaz olarak nitelemesi her şeyden önce manidardır. 
 Adeta suçluluk psikolojisiyle alelacele hedef saptırma ve konuyu çarpıtma amaçlı olan bu maksatlı açıklamalar, katliama ilişkin ipuçları olarak kuşkularımızı arttırmaktadır. Yine Avrupa’nın önemli bir başkentinde Kürt kadın siyasetçilerine yönelik gerçekleşen saldırı, Dreyfus davasında olduğu gibi tüm Fransa ve AB ülkelerinin alnına sürülmüş kara bir lekedir. Bu katliamı yapanlar, açığa çıkarılmadıkça sorumluluğu Fransa Hükümeti’nin olacaktır" diye konuştu. 
 
 Sebahat Tuncel de "Buradan sesleniyoruz Fransa Hükümeti’ne, bu katliamı yapanları açığa çıkarmazsanız sorumlusu siz olacaksınız" dedi. Ayla Akat Ata ise, "Biz biliyoruz ki, bu saldırı Sayın Abdullah Öcalan’ın Kürt kadınlarına gönderdiği selamdan da bağımsız değildir ve biz bu selamı aldık. Bugün, bu süreçte bir demokratik çözüm sürecinin tarafı olmak istiyoruz. Ancak biliyoruz ki, taraf olmak eşitlikten geçer" diye konuştu. Grup, açıklamanın ardından olaysız sona erdi.
  