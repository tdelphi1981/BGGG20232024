Yol verme tartışmasında İETT şoförü bıçaklandı
İstanbul Kadıköy'de İETT otobüs şoförü, yol verme yüzünden tartıştığı bir minibüs şoförü tarafından 3 yerinden bıçaklandı.(DHA) -- 
Olay saat 20.00 sıralarında Kadıköy meydan otobüs peronlarında meydana geldi.

Görgü tanıklarını iddiasına göre olay şöyle gelişti:

Kadıköy-Şahinbey güzergahında çalışan 14 ÇK hatlı İETT otobüs şoförü Sabri Gül (35) perona girmek istediği sırada tersten döndüğü belirtilen bir minibüs şoförü ile tartışmaya başladı.

Tartışma büyüyerek bir anda kavgaya dönüştü.

Araçtan inen minibüs şoförü yolcuların gözü önünde otobüs şoförü Gül’ü bacağından ve kalçasından bıçakladı.

Yolcuların arasında gerçekleşen olay sonrasında plakası alınamayan minibüs şoförü olay yerinden kaçtı.

Sağlık ekipleri yaralı sürücüyü ambulansla Haydarpaşa Numune Eğitim ve Araştırma Hastanesine kaldırdı.

Sürücünün hayati tehlikesinin olmadığı öğrenildi.

Görgü tanıkları, "Otobüs perona dönmek istedi.Bu sırada tersten dönen minibüs yol vermedi. Minibüsten inip bıçakladı" dedi.

Polis kaçan şahısları yakalamak için çalışma başlattı.