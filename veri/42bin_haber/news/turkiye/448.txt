Yine doktora dayak!
Sağlık personeline şiddet haberleri bitmek bilmiyor. Bu kez İstanbul Bağcılar'da bir doktor hasta yakınları tarafından dövüldü. Olay Bağcılar Eğitim ve Araştırma Hastanesi Acil Cerrahi Bölümü'nde dün gerçekleşti.. 

Doktor Ahmet Kutur bir bıçaklanma vakasıyla ilgilenirken, ailesi tarafından getirilen bir kız çocuğunu muayene etti. 

Kulağında kanama olan çocuğun acil bir durumunun olmadığını söyleyen doktor, aile fertlerine kayıt yaptırmalarını söyledi. 

Ancak doktor ile aile fertleri arasında tartışma çıktı.  

İddiaya göre hasta yakınları doktoru darp etti. Ahmet Kutur'un omuzu çıktı. 

Rapor alan doktor aileyle tekrar karşı karşıya gelmek istemediği için şikayetçi olmadığını ancak kamu davası açılması için gerekli girişimlerde bulunacağını söyledi.

Bağcılar Eğitim ve Araştırma Hastanesi önünde toplanan Sağlık ve Sosyal Hizmet Emekçileri Sendikası, İstanbul Tabip Odası ve hastane personeli de saldırıyı protesto etti.