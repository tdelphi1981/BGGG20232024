İstanbul Emniyeti'nden operasyon açıklaması
İstanbul Emniyeti, avukatlar ve Grup Yorum üyelerinin de gözaltına alındığı operasyona ilişkin açıklamasında, şüphelileri "başka ülkeler lehine ajanlık" ile suçladı. DHKP-C operasyonu adı altında 7 ilde yürütülen ve avukatlar ile Grup Yorum üyelerinin de aralarında olduğu gözaltı dalgasına ilişkin İstanbul Emniyeti'nden açıklama yapıldı. Emniyet avukatlar ve Grup Yorum'u "başka ülkeler lehine ajanlık" ile suçladı.

İstanbul Polisi, Çağdaş Hukukçular Derneği ve avukatlık bürolarının basıldığı, Grup Yorum üyelerinin gözaltına alındığı ve DHKP-C örgütüne yönelik olduğu belirtilen operasyonla ilgili açıklama yaptı. Emniyet açıklamasında avukatlara, Grup Yorum üyelerine ve gözaltına alınan şüphelilere ilişkin suçlamaları açıkladı. 

Operasyonun ardından avukatların ilgilendiği davalara ilişkin basında yer alan haberlere yanıt veren Emniyet açıklamasında, avukatların mesleki faaliyetleri nedeniyle gözaltına alınmadıkları ileri sürülerek, "örgüt yöneticisi ve üyesi oldukları şüphesiyle gözaltında oldukları" iddia edildi. 

7 ilde gerçekleştirilen baskınların İstanbul ayağında 68 kişinin gözaltına alındığı belirtilen açıklamada şöyle ifadeler kullanıldı: "Terör örgütünün yönetici kadrosu, avukat yapılanması ve mahalli alan yapılanmalarına yönelik 55 ayrı adreste arama yapıldı."

Polisin açıklamasında, "Örgüt üyelerinin başka ülkeler lehine ajanlık yapmak üzere gizli haberleşme merkezleri oluşturduğunun tespit edildiği" iddia edildi.

Polis, açıklamasında avukatlık bürolarına gerçekleştirilen baskınlarda yasaya aykırı davranıldığı yönündeki açıklamalar ve haberlere de yanıt verildi. Polis açıklamasında, "İstanbul Cumhuriyet Başsavcılığı'nın talimatları ve Cumhuriyet Savcılarının nezaretinde soruşturmanın titizlikle yürütüldüğü" ileri sürüldü. 

Polisin açıklamasında, arama yapılan adreslerde, "biri kuru sıkı olmak üzere 2 tabanca", "molotof yapımında kullanılan malzemeler", "yakılmaya çalışılmış dijital malzeme" ile "örgütsel dökümanlar" bulunduğu ileri sürüldü.