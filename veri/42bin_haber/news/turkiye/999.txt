Heyelan tarihi ortaya çıkardı
 
 Çanakkale'de meydana gelen heyelan, 1800 yıllık Roma Dönemi’ne ait tarihi duvarı gün yüzüne çıkardı. Prof. Dr. Doğan Perinçek, "Bu duvar o dönemki mühendislikle ilgili çok güzel bir örnek. Yaşanan doğa olayı bir mucize" dedi. Çanakkale- İzmir Karayolu’nun 18’inci kilometresinde, Erenköy Beldesi önündeki köprülü viyadüğün yanı başında aşırı yağmur nedeniyle meydana gelen ve kameralarca da saniye saniye kaydedilen heyelan, 1800 yıllık Roma Dönemi’ne ait tarihi duvarı gün yüzüne çıkardı.
  
 YAŞANAN DOĞA OLAYI BİR MUCİZE
  
 Çanakkale Onsekiz Mart Üniversitesi (ÇOMÜ) Mühendislik Fakültesi Jeoloji Bölümü öğretim üyesi Prof. Dr. Doğan Perinçek ve arkeolog Candan Kozanlı bölgede inceleme yapınca taş duvarın, Roma Dönemi’ne ait istinat duvarı olduğu anlaşıldı. Prof. Dr. Doğan Perinçek, "Bu yolun arkasında antik Ofrenion Kenti yer alıyor. Yine bu bölgedeki bir dere içinde de eski Roma köprüsü var. Bu köprü ve duvarın çağdaş yapılar olduğu düşünülmektedir. İstinat duvarı kademeli olarak yapılmış ve yolun dışına doğru eğim verilmiş. Bu duvar o dönemki mühendislikle ilgili çok güzel bir örnek. Yaşanan doğa olayı bir mucize" dedi.
  