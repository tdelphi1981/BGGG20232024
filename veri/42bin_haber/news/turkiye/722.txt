Akdağ'dan "kürtaj" yanıtı
Sağlık Bakanı Recep Akdağ, "Kürtaj ile ilgili işlemlerde yapılan sistematik bir hata yoktur" dedi. Hürriyet gazetesinden Ayşe Arman'ın gündeme taşıdığı, ''bir devlet hastanesinde kürtajının narkozsuz yapıldığı'' iddiaları Sağlık Bakanı'na da soruldu. ''Zaman zaman yanlış davranışlar olabilir bunlara müsamaha etmeyiz'' diyen Recep Akdağ, ''Hangi hastanede, kim yanlış yapmış bu ifade edilirse gerekirse soruşturma yapabiliriz'' dedi. Akdağ, tüm sağlık çalışanlarının töhmet altında bırakılmamasını istedi.

Akdağ, devlet hastanelerinde yapılan kürtajlarla ilgili iddialar konusunda, "Gerek kürtajla ilgili işlemlerde gerekse diğer işlemlerde sistematik biçimde bir yanlışlık yoktur" dedi.

Akdağ, Numune Hastanesi Kolej Semt Polikliniğinde Robotik Kemoterapi İlaç Hazırlama Sistemi ve Gündüz Kemoterapi Ünitesi'nin açılışına katıldı.

"Bazı Sağlık Bakanlığı hastanelerinde narkozsuz kürtaj ve bu işlem sırasında kötü muamele" iddialarının sorulması üzerine Akdağ, "(Bazı devlet hastanelerinde) diye başlayan cümleyi, bu hastanelerde vatandaşlarımıza hizmet eden bütün değerli sağlık çalışanları adına büyük haksızlık olarak kabul ettiğimi açıkça ifade edeyim" dedi.

Türkiye'de her gün 1,5 milyon kez hastayla doktorların karşılaştığını dile getiren Akdağ, zaman zaman uygun olmayan davranışların ortaya çıkabildiğini söyledi.

Bu tür durumlarda vatandaşın hukukunu koruduklarına dikkati çeken Recep Akdağ, "Bir değerli köşe yazarının bir kaç örnekten yola çıkarak bütün sağlık çalışanlarını, bu tür hizmetleri veren sağlık çalışanlarını töhmet altında bırakması gerçekten çok doğru olmuyor. Arkadaşlarımız bu meseleden dolayı ileri derecede rencide oluyorlar. Sağlık çalışanlarıyla vatandaşımız arasındaki sevgi ilişkisini bu ve benzeri yayınlar zedeliyor" diye konuştu.

"Sistematik yanlışlık yok"

Basına bu konuda görev düştüğünü vurgulayan Akdağ, "Gerek kürtajla ilgili işlemlerde gerekse diğer işlemlerde sistematik biçimde bir yanlışlık yoktur. Bu yayınlar ortaya çıktıktan sonra meseleyi araştırtım ama bu değerli yazar, kim, hangi hastanede, ne yanlışlık yapmış ifade ederse onun için gerekli  inceleme, değerlendirme ve soruşturmaları yapabiliriz" değerlendirmesinde bulundu.

Sistemde zaman zaman yanlış davranışlar olabileceğini belirten Akdağ, bunlara müsamaha etmeyeceklerini söyledi.

Akdağ, "Tabii kürtaj yapılacak bir vatandaşın son derece şefkatle karşılanması, gerekli tıbbi müdahale biçimi neyse, lokal anestezi dediğimiz, sıkıntı, acı çekmemesi için gerekli işlemin yerine getirilmesi ya da işlemine göre genel anestezi verilecekse bunun da yapılması gerekir" şeklinde konuştu.

Bunun zaten bu şekilde yapıldığı bilgisini aldığını kaydeden Akdağ, sağlık çalışanlarını töhmet altına alacak ifadelerden kaçınılmasını istedi.

Gebelik sonlandırıcı ilaçla ilgili soru üzerine de Akdağ, bu konudaki bütün işlemlerin, tıbbın getirdiği son yeniliklerin hekimler tarafından uygulandığını kaydetti.

AKDAĞ'A PROTESTO

Akdağ'ın konuşmasını, katkı paylarına tepki gösteren, Türkiye Gençlik Birliği'nden oldukları belirtilen bazı kişiler protesto etti.

Bakan Akdağ, protestoya ilişkin "Ne güzel bir provokasyon. Bu bize 'Yasaşın Gençlik Birliği' denen densizlerin ve kendini bilmezlerin bir hastanede bile huzuru kaçırmak için ellerinden gelen her şeyi yapabileceklerini gösteriyor, ama halkımız bunları tanıyor ve vatandaşlarımız bunlara itibar etmiyor" dedi.