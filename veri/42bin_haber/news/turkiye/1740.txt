3 aylık bebeğiyle gözaltına alınan anne serbest
DHKP-C'ye yönelik operasyonda gözaltına alınan ve gözaltı süresini 3 aylık bebeğiyle geçiren anne E.E savcılık talimatıyla serbest bırakıldı. 
Terör örgütüne yönelik Ankara merkezli operasyonların  İstanbul ayağında gözaltına alınan E.E adlı şüpheli serbest bırakıldı. Emniyete bebeğiyle getirilen E.E  sağlık kontrolünün yapılacağı Adli Tıp Kurumuna da kucağındaki 3 aylık bebeğiyle girdi. E.E kontrolün ardından salıverildi. 
Karı - koca gözaltına alınınca 
Türkiye genelinde  yürütülen operasyonun İstanbul ayağında karı koca da gözaltına alındı. Çiftin 3 aylık bebeklerini bırakacağı kimse olmayınca,  anne E.E emniyete kucağındaki bebeğiyle getirildi. Sağlık sektöründe çalıştığı öğrenilen E.E. savcılık talimatıyla İstanbul Emniyet Müdürlüğü’nde ifadesinin alınmasının ardından serbest bırakıldı. Adli Tıp Kurumu’nda sağlık kontrolünden geçirilen annenin 3 aylık  oğluyla  evine gittiği öğrenildi. 
"Bakıma muhtaç çocuğu var" 
Salıvermenin şüphelinin avukatının savcılığa yaptığı müracaat üzerine yapıldığı, avukatın gerekçe olarak  bakıma muhtaç bebeğinin varlığını ve delilleri karartama şüphesinin bulunmadığını gösterdiği öğrenildi.