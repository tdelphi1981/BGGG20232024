TEM'de araç yandı!
TEM Otoyolu Fatih Sultan Mehmet Köprüsü girişinde seyir halindeki araç alev alev yandı. Araçtan son anda çıkan sürücü yangını söndürmeye çalışsa da başarılı olamadı. Olay saat 02.00 sıralarında TEM Otoyolu Avrupa Yakası'ndan Anadolu Yakası'na geçiş Fatih Sultan Mehmet Köprüsü girişinde meydana geldi. 

Mehmet Aslan'ın kullandığı 34 UA 0250 plakalı minibüsün motor kısmında henüz belirlenemeyen bir nedenden dolayı yangın çıktı. 

Ne olduğunu anlayamayan sürücü aracını yol kenarına çekerek yangın söndürme tüpüyle alevleri söndürmeye çalıştı. Ancak bir anda büyüyen alevler bütün aracı sardı. 

Olayı gören vatandaşlar durumu hemen polis ve itfaiye ekiplerine bildirdi. Kısa sürede olay yerine gelen itfaiye ekipleri yanan araca su sıkarak söndürdü. 

Yangın sonrası minibüs kullanılamaz hale gelirken,aracın arkasında bulunan boş tenekelerde yangında zarar gördü. 

"Ucuz kurtuldum"

Araç sürücüsü Mehmet Aslan "Evime gidiyordum. Giderken aracın motorundan duman çıkmaya başladı. Aracımı sağa çektim kaputu açtım yangın çıkmış. Ucuz kurtuldum" dedi.