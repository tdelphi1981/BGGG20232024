ÇHD ve Grup Yorum'a polis baskını!
3 ilde düzenlenen polis operasyonlarında, 15 avukat ile Grup Yorum üyelerinin de aralarında olduğu 55 kişi gözaltına alındı.(Süleyman Arıoğlu / Cnnturk.com) -- İstanbul, İzmir ve Ankara'da gerçekleştirilen polis operasyonunda Grup Yorum üyeleri ile Çağdaş Hukukçular Derneği üyesi avukatların da aralarında olduğu çok sayıda kişi gözaltına alındı.

Terörle Mücadele Şube Müdürlüğü polisleri, İstanbul, İzmir ve Ankara'da birçok adrese eş zamanlı geceyarısı operasyonu düzenledi. Çok sayıda kişi gözaltına alındı. DHKP-C'ye yönelik olduğu belirtilen operasyonda Çağdaş Hukukçular Derneği (ÇHD) yöneticisi avukatların bürolarına geceyarısı baskını düzenlendi ve avukatlar gözaltına alındı. Hakkında yakalama kararı çıkartılan ÇHD Genel Başkanı Avukat Selçuk Kozağaçlı ve avukat Oya Aslan haricinde derneğin İstanbul Şubesi Başkanı avukat Taylan Tanay ve 10 avukat gözaltına alındı. ÇHD Öğrenci Hakları Komisyonu'nda görev alan iki hukuk fakültesi öğrencisi de gözaltında. Operasyon kapsamında baskın yapılan adreslerden biri de Grup Yorum üyelerinin çalışmalarını yürüttüğü İstanbul Okmeydanı'ndaki İdil Kültür Merkezi oldu. 

Özel Harekat timleri ile helikopterli baskın

Kısa bir süre önce çektikleri "F Tipi Film" vizyona giren Grup Yorum üyelerinin çalışmalarını yürüttüğü adrese İdil Kültür Merkezi'ne saat 04.00 sıralarında Özel Harekat polisleri ve helikopter eşliğinde hava baskını yapıldı. Baskında koçbaşı ile kapıları kırılan merkeze giren polisler çok sayıda kişiyi gözaltına aldı. 

Avukat bürolarına baskın

Çağdaş Hukukçular Derneği İstanbul Şubesi yöneticisi avukatların da hukuk bürolarına operasyon kapsamında Terörle Mücadele Şubesi polislerince baskın düzenlendi. Baskın kapsamında İstanbul'da Şişli ve Gültepe'deki hukuk büroları basıldı. Saat 04.00'te Halkın Hukuk Bürosuna gerçekleşen baskın, savcı nezaretinde gerçekleşmediği gibi, baskınlara İstanbul Barosu'ndan gözetmen de katılmadı. Avukatlık Kanunu gereği savcı gözetiminde ve Baro görevlisinin nezaretinde yapılması gereken baskına savcı, avukatlık bürosunun kapıları kırılarak içeri girilmesinden birkaç saat sonra geldi. Adresi bulmakta güçlük çektiği açıklamasını yapmasının ardından Baro'dan gözetmen istendi. 

Baronun atadığı gözetmen de gözaltına alındı

İstanbul Barosu ise "bu görevlendirmelerin önceden yapılması gerektiğini, avukatlık bürolarına gece baskını yapılamayacağını, görevlendirme için mesai saatinin beklenmesi gerektiği" yanıtını verdi. İstanbul Barosu'nun daha sonra görevlendirdiği avukat Efkan Bolaç da gözetmenlik görevini yerine getirmek için kendi bürosundan ayrıldığında gözaltına alındı. 

"İmdat Polis" hattında görevliydiler

İstanbul Barosu kapsamında "İmdat Polis" hattı olarak bilinen "İşkence ve Kötü Muamele ile Mücadele Kurulu" olarak görev yapan bu avukatlardan şu isimlerin gözaltına alındığı öğrenildi:

ÇHD İstanbul Şubesi Başkanı Avukat Taylan Tanay ile Şube yönetim kurulu üyeleri Güçlü Sevimli, Güray Dağ, Ebru Timtik, Barkın Timtik, Günay Dağ, Şükriye Erden, Naciye Demir, Efkan Bolaç, Gülvin Aydın.

"Bir gün herkes gözaltına alınabilir' eğitimi" vermişti

Öte yandan, ÇHD Genel Başkanı Selçuk Kozağaçlı hakkında da yakalama kararı çıkarıldı. Çağdaş Hukukçular Derneği bir süre önce, "Bir gün herkes gözaltına alınabilir" sloganıyla yola çıkarak "Olağan Şüpheliler Eğitimi" başlatmıştı ve bu kapsamda Selçuk Kozağaçlı tüm olağan şüphelilere en temel gözaltı tavsiyeleri vermişti.

ÇHD İstanbul Şubesi'nin Beyoğlu'ndaki bürosunda ve Ankaradaki genel merkez bürosunda da polis arama yapıyor.

İki de hukuk öğrencisi gözaltında

Operasyonda ayrıca, ÇHD Öğrenci Hakları Komisyonu'ndan, İstanbul Üniversitesi Hukuk Bölümü son sınıf öğrencileri Umut Karakaya ile Sami Menteş de gözaltına alındı.

Baskınlar kapsamında Yürüyüş Dergisi'ne de baskın düzenlendi.

Aynı saatlerde polis Ankara ve İzmir'de de çok sayıda eve de baskın yaptı. Operasyonun İzmir ayağında, çeşitli evlere düzenlenen baskınlarda DHKP-C üyesi olduğu ileri sürülen 17 kişi gözaltına alındı. 

Adreslerde olay yeri inceleme ekiplerinin çalışmaları devam diyor.