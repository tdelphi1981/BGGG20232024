AK Partili Başkan'a tahliye
 
 Giresun Ağır Ceza Mahkemesi’nde pazartesi günü başlayan duruşmaya bugün devam edildi. Sanıkları dinleyen mahkeme heyeti, Espiye Belediye Başkanı Erol Karadere, Belediye Başkan Yardımcısı İbrahim Yanık, Fen İşleri Müdür Vekili Selim Dursun Ali Gürsoy, İmar ve Şehircilik Müdür Vekili Mustafa Bodur ve memur Mehmet Kılıç’ın tutuksuz yargılanmalarına karar verdi.
 
 CEZAEVİ ÖNÜNDE SEVİNÇ GÖSTERİLERİ
 
 Tahliyenin ardından Giresun E Tipi Kapalı Cezaevi önünde toplanan Espiyeliler, Başkan  Karadere lehine sloganlar atıp, meşaleler yaktı. Cezaevinin çıkışında davul zurna ve sevinç gösterileri ile karşılanan Karadere, "4,5 aylık bir tutuklama dönemi yaşadım. Espiye Belediyespor ve Espiye Meslek Yüksekokul ve Fakülte Yaptırma ve Yaşatma Derneklerine, belediyede çalışan bir kısım arkadaşların ricasıyla bir takım yardımlar toplandı.
 
 Bu yardımların baskılarla toplandığı yolunda iddialar vardı. Bu mahkeme karşısında yargılanmam da kamuoyu ve Espiye halkı nezdinde aklandığımın göstergesidir. Tabi ki mahkeme süreci devam edecektir. Biz hukuka karşı saygılı olan insanlarız" dedi.
 
 Espiye Belediye Başkanı Erol Karadere ve belediyede görev yapan 4 kişi, geçen yıl Eylül ayında, Espiye Belediyespor üzerinden haksız kazanç elde etmek ve örgüt kurmak suçlamasıyla tutuklanmıştı.
 
 Hakan KABAHASANOĞLU/ GİRESUN, (DHA)