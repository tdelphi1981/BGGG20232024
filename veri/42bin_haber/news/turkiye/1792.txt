İstanbul-Erzincan arası 7 saate inecek
Ulaştırma, Denizcilik ve Haberleşme Bakanı Binali Yıldırım, "Hızlı tren yapılınca Erzincan-Ankara arası 2,5 saat, İstanbul-Erzincan arası 7 saate inmiş olacak" dedi. 
Yıldırım, Sinan Erdem Kapalı Spor Salonu'nda düzenlenen Erzincan'ın 95. Kurtuluş Yıldönümü Şenlikleri'ne katıldı. 

Hemşehrilerine, hızlı trenin Erzincan'a da gideceğini müjdeleyen Yıldırım, "Artık hızlı tren yapılınca Erzincan-Ankara arası 2,5 saat, Ankara-İstanbul ve İstanbul-Erzincan arası 7 saate inmiş olacak. 7 saatte ver elini Erzincan. Artık haftasonları da Erzincan'a gidip, orada vakit geçirip, tekrar Ankara'ya, İstanbul'a, Konya'ya, İzmir'e, Eskişehir'e gidebileceksiniz" ifadelerini kullandı.

Havayollarının halkın genelinin kullanımına açıldığının belirten Yıldırım, "Havayolunu halkın yolu yapacağız dedik. Ülkemizin her yerine havalimanlarını birer birer hizmete açtık. 8 milyon vatandaşımız uçakla seyahat edebilirken, bugün hamdolsun 65 milyon vatandaşımız uçağa biniyor, uçakla seyahat
ediyor. İşte havayolunun halkın yolu olması böyle bir şey. Bugün Erzincan'a, İstanbul Sabiha Gökçen'den, İstanbul Atatürk Havalimanı'ndan, Ankara'dan, İzmir'den uçak seferleri var. Değerli hemşehrilerim; Erzincan'ın 217 bin nüfusu var. Bir yılda uçağa binen hemşehrimizin sayısı 230 bini buldu. Erzincan'ın nüfusunun da üzerinde uçakla seyahat eden var" şeklinde konuştu.