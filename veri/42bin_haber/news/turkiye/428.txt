Uludere tazminatına kimse dokunmadı
Yıldönümüne 3 gün kalan Uludere olayında hayatını kaybeden 38 kişi için devletin yatırdığı tazminata, ölenlerin yakınlarından hiçbiri dokunmadı 
 Şırnak'ın Uludere ilçesi Irak sınırında düzenlenen hava operasyonunda yaşamını yitiren 34 kişi için yakınlarına ödenmek üzere adlarına açılan hesaplara yatırılan 123’er bin liralık tazminat paralarının çekilmediği, başlatılan hukuki sürecin sonuçlanmasının beklendiği öğrenildi. 
 
 VALİ: BASKI NEDENİYLE DOKUNMADILAR
 
 Şırnak Valisi Vahdettin Özkan, bazı kişi ve grupların baskısı nedeniyle ailelerin söz konusu hesaplarında duran tazminat paralarına dokunmadıklarını söyledi.
 
 Uludere’nin Gülyazı ve Ortasu köylerinin Irak sınırında 28 Aralık 2011 gecesi düzenlenen hava operasyonunda yaşamını yitiren 34 kişinin yakınlarına ödemesi kararlaştırılan ve şubat ayında Şırnak Valiliği hesabına yatırılan 4 milyon 182 bin lira daha sonra da ailelerin adına açılan banka hesaplarına aktarıldı. 
 
 Ancak kişi başına 123 bin lira olarak belirlenen tazminat paralarının, hesaplarda durduğu, aileler tarafından alınmadığı belirlendi. 
 
 Şırnak Valisi Vahdettin Özkan, tazminat hakkının ortadan kalkmaması için daha önce ailelerin dilekçe verdiğini ve verdikleri dilekçeler üzerine aileler adına açılan hesaplara tazminatların yatırıldığını söyledi.
 
 YIL DÖNÜMÜNDE HER TÜRLÜ TEDBİR ALINACAK
 
 Ailelerin, olay ile ilgili başlatılan soruşturma ve hukuki sürecin tamamlanmasını beklediği belirtilirken, Vali Özkan, bazı kişi ve grupların baskısı nedeniyle ailelerin yasal hakları olan bu tazminat paralarını çekmekten korktuğunu ifade etti.
 
 Vali Özkan, olayın birinci yıldönümü nedeniyle Uludere’de bazı partiler tarafından yapılmak istenen etkinlikler için her türlü önlemin alınacağını kaydederek, "Buraya olay çıkarmak için gelenlere izin verilmeyecektir. Güvenlik güçleri her türlü tedbirlerini alacaktır" dedi.
 
 DHA