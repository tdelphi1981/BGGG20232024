Kaynana dehşeti: 2 ölü
Mersin'de cinnet geçiren bir kadın, kızı ve damadını tabancayla vurarak öldürdü. Mersin'de 39 yaşındaki Meryem Dursun, 2 yıl önce rızası olmadan kaçarak evlenen ve İstanbul'a yerleşen kızı ile damadını barışmak için geldiği evde tabanca ile vurarak öldürdü, 1,5 yaşındaki torununu da ağır yaraladı.

Olay, merkez Akdeniz İlçesi'ne bağlı Siteler Mahallesi 5601 sokak 8 numaralı evde meydana geldi. İddiaya göre, yaklaşık 2 yıl önce 29 yaşındaki Ferdi Azrak ile rızası olmadan kaçarak evlenen kızı 19 yaşındaki Güler Azrak'la görüşmeyen Meryem Dursun, barışmak için İstanbul'dan gelen kızı ve damadı ile tartıştı. 

Çıkan tartışma sonrası Dursun, evde bulunan ruhsatsız tabanca ile kızını ve damadını öldürürken, 1.5 yaşındaki torunu Berfin Azrak'ı da başından ağır yaraladı. Yaralı çocuk, olay yerine gelen ambulansla Mersin Üniversitesi Araştırma ve Uygulama Hastanesi'ne kaldırıldı. Olaydan sonra silahıyla birlikte yakalanan Meryem Dursun, polis aracı ile mahalleden çıkarılarak Emniyet Müdürlüğü'ne götürüldü.

Olay yerinde hayatını kaybeden Ferdi ve Güler Azrak çiftinin cenazeleri, Cumhuriyet Savcısı'nın incelemelerinin ardından otopsi için Mersin Üniversitesi Araştırma ve Uygulama Hastanesi'nin morguna kaldırıldı. Polisin, olay yerinde yaptığı araştırmasında, 9 adet boş kovan bulunduğu bildirilirken, soruşturmanın sürdüğü kaydedildi.