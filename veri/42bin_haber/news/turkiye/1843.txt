"Çözüm sürecini erteleyemeyiz"
Başbakan Erdoğan,''Eğer bir çıkış olacaksa, biz bu çıkış yolunu şu anda deniyoruz, deneriz ve bundan da yılmayız ve birilerine rağmen de bunu erteleyemeyiz'' dedi. 
Başbakan Recep Tayyip Erdoğan, "Bizden önce, terörün Türkiye'nin üzerine karabasan gibi çöktüğü 20 yıl boyunca maalesef bu meselenin önüne cesaretle, kararlılıkla en önemlisi de samimiyetle gidilmedi. Hiçbir hükümet risk almak istemedi. Muhalefette olan partiler sorumluluk almak istemedi. Seçim denildi, oy oranları denildi, tahrik denildi ve süreç sadece idare edildi. Anadolu'da, Trakya'da ocaklara ateş düşerken, ateş düştüğü yeri yakarken, maalesef siyaset bu acıları dindirmek için dirayetli, kararlı adımlar atamadı" dedi.

Erdoğan şöyle konuştu:

"10 yıl içinde terör meselesini çözmek için her adım attığımızda karşımıza engeller çıktı. Ne zaman adım atsak, karşımızda duvarlar örüldü. Ne zaman bir girişimde bulunsak, karşımızda hendekler bulundu. Ne zaman harekete geçsek, karşımızda provokasyonlar, tahrikler, sabotajlar bulundu. Bunların hiçbiri bizi yıldırmadı. Ne önümüze örülen duvarlar, ne kazılan hendekler, ne provokasyonlar, ne sabotajlar bizi yolumuzdan çevirmedi. Biz, 'bu işi inşallah çözeceğiz' dedik."

Başbakan, Abdullah Öcalan'ı, "yalan yanlış haber getirip taşıdıkları için" avukatlarıyla görüştürmediklerini, ancak ailesiyle görüştürdüklerini belirterek, "Bunların da bize ulusal ve uluslararası çerçevede bir şeyler kazandırdığına da inanıyoruz. Buradan eğer bir çıkış olacaksa, biz bu çıkış yolunu şu anda deniyoruz, deneriz ve bundan da yılmayız ve birilerine rağmen de bunu erteleyemeyiz. Buna rağmen de biz bu adımı attıysak bir çözüm yolu olduğu için" ifadelerini kullandı.