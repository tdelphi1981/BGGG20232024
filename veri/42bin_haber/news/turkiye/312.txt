Ergenekon bugüne ertelendi
Ergenekon davasında avukatların taleplerinin alınmasına dün gece ara veren mahkeme heyeti, duruşmayı bu sabaha erteledi 
 İstanbul 13. Ağır Ceza Mahkemesi’nde görülen ve dün çok olaylı şekilde başlayan Ergenekon'un mütalaa beklentili duruşmasında Mahkeme Başkanı Hasan Hüseyin Özese sanık avukatlarına söz verdi.
 
 >> İŞTE DÜNKÜ OLAYLAR
 
 Söz alan CHP Zonguldak Milletvekili Mehmet Haberal’ın avukatı Dilek Helvacı, savunma tanıklarının dinlenmesi gerektiğini belirtti. Eski Genelkurmay Başkanı emekli Orgeneral İlker Başbuğ’un avukatı İlkay Sezer de savunma tanıklarının dinlenip dinlenmeyeceğine ilişkin kendilerine herhangi bir açıklama yapılmadığını belirterek, mahkemeden adil karar çıkmayacağını düşündüğünü belirtti. 
 
 Sezer, "Biz bu yargılamanın bir parçası olduğumuzu hissetmek istiyoruz. Mahkemenin tavrını değiştirmesini istiyoruz" dedi. Söz alan diğer avukatlar da adalet istediklerini, savunma tanıklarının dinlenmesini ve delillere ilişkin beyanda bulunmak için kendilerine süre verilmesini talep ettiler.
 
 ARİF DOĞAN: ÇEŞİTLİ HASTALIKLARIM VAR
 
 Duruşmaya 2 koruması tarafından tekerlekli sandalyede, oksijen tüpüyle getirilen tutuksuz sanık emekli Albay Arif Doğan, söz alarak çeşitli hastalıkları olduğunu, sorular varsa yanıtlayacağını söyledi. Başkan Özese, Arif Doğan’a "Muzaffer Tekin’i tanıyıp tanımadığını" sorarak Tekin’den ayağa kalkmasını istedi. Arif Doğan’ın "Görmüyorum" demesi üzerine Tekin, Arif Doğan’a iyice yaklaştı. Doğan, Tekin’i tanımadığını söyledi. Arif Doğan soru üzerine tutuksuz sanık Hayrettin Ertekin’in Beşiktaş’taki kuyumcu dükkanına bir kez gittiğini, kendisini oraya bir itirafçının götürdüğünü anlattı. Avukatların taleplerinin alınmasına ara veren mahkeme heyeti duruşmayı bu sabaha erteledi. 
 SİLİVRİ BOMBOŞ
  
 Dün destek vermek için gelen sivil toplum kuruluşları ve CHP’lilerin doldurduğu ve gösteri yaptığı yolda ise bugün robokop kıyafetlerini giymiş jandarma timleri belirli aralıklarla durarak yol güvenlik ve emniyet önlemi aldı. Göstericilerin yıktığı barikatların ise bugün yerine yenilerinin konulduğu dikkat çekti.
 
 DHA