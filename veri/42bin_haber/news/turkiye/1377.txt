Elde küreklerle doğum seferberliği!
 
 Hakkari ve çevresinde etkili olan kar yağışı, hayatı olumsuz yönde etkilerken en büyük sıkıntıyı da köylerdeki hastalar yaşıyor. 
 Yüksekova’ya 40 kilometre uzaklıkta bulunan Kazan Köyü’nün Gedikli mezrasında yaşayan 3 çocuk annesi Gülşen Ayhan’ın doğum sancıları başlayınca köylüler, yekkilileri telefonla arayarak yardım istedi. Bunu üzerine karla mücadele ekipleri yolu kardan temizlemek için hemen çalışmalara başlarken, askeriyeden de helikopter yardımı talep edildi. 
 HELİKOPTER KÖYE İNEMEDİ
  
 Helikopterin hemen gönderileceği bilgisi üzerine köylüler, seferber oldu. Köyde eli kürek tutan erkekler, helikopterin inebileceği alanı kardan temizlerken, köylü kadınlar ise 4’üncü çocuğuna hamile olan Ayhan’ı bir bataniyeye sarararak helikopterin mezraya inmesini beklemeye başladı. Ancak olumsuz hava koşulları yüzünden helikopter inemedi. 
 Umutların yitirildiği anda ise Ayhan’ın imdadına Özel İdareye Bağlı Yüksekova Şantiye Şefliği karla mücadele ekipleri yetişti. Ekipler 3 saatlik mücadelenin ardından Gedikli mezrasına ulaşarak Ayhan’ı alıp, Yüksekova Delet Hastanesi’ne getirdi. 4’üncu çocuğunu dünyaya getirecek olan Ayhan’ın hastanedeki tedavisi sürüyor. 
 460 KÖY VE MEZRA YOLU KAPALI
  
 Hakkari ve Bitlis’te kar yağışı 4 gündür aralıklarla devam ederken, Van’da ise kar yağışı sabah saatlerinden itibaren etkili olmaya başladı. Yoğun kar yağışı yüzünden Van’da 133 köy yolu kapanırken, Hakkari’de 6 köy ve 200 mezranın, Bitlis’te ise 121 köy yolunun kapalı olduğu, ancak sabah saatlerinden itibaren Hakkari ve Bitlis’te kar yağışının yeniden etkili olmaya başladığı belirtildi. Kapalı olan köy yollarını açılması için Van, Hakkari ve Bitlis’teki karla mücadele çalışmaları da devam ediyor. 
 UÇAK SEFERLERİ İPTAL
  
 Kar yağışının sabah saatlerinden itibaren etkili olduğu Van’da uçak seferleri de iptal edildi. Yetkililer, İstanbul ve Ankara’dan sabah saatlerinde yapılması gereken seferlerinin iptal edildiğini, yoğun kar yağışının devam etmesi halinde öğlenden sonra yapılması gereken seferlerin de iptal edileceğini söyledi. 
 Bu arada, bugün sabah saatlerinde İş-Kur’un programına katılmak üzere Van’a gelmesi beklenen AK Parti Genel Başkan Yardımcısı Süleyman Soylu da olumsuz hava koşulları yüzünden Ankara’dan kente gelemedi. 
 Erkan ÇOBANOĞLU/ YÜKSEKOVA