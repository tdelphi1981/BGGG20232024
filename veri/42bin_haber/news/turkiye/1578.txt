Okul sütü dağıtımı törenle başladı
 
 Törene Bakan Eker, Milli Eğitim Bakanı Nabi Avcı, Sağlık Bakanı Mehmet Müezzinoğlu, Ankara Valisi Alaaddin Yüksel, İl Milli Eğitim Müdürü Kamil Aydoğan, öğretmenler, veliler ve öğrenciler katıldı. Eker, burada yaptığı konuşmada, yeni eğitim-öğretim döneminin hayırlı olması temennisinde bulundu ve öğrencilere başarılar diledi.  
 AK Parti Hükümetinin çocukların ve toplumun sağlığına verdiği önemin bu proje ile ortaya çıktığını anlatan Eker, bugün itibariyle 18 ilde, Cuma gününden itibaren de 81 ilde süt dağıtımı yapılacağını bildirdi. 
 Eker, "Cuma günü itibariyle 6,3 milyon çocuk okul sütünden yararlanacak. Dönem sonuna kadar haftada üç gün okul sütü programı devam edecek" diye konuştu. Okul Sütü Programı’nın 80 ülkede uygulandığını belirten Eker, başta ABD ve Çin olmak üzere AB ülkelerinde de benzer faaliyetlerin gerçekleştirildiğini ifade etti. Bakan Eker, şunları kaydetti: "Benim çocukluğumda ABD’den gelen süt tozunu kaynatır, bardaklara doldurur, içerdik.  
 Ama bugün çok şükür ki 200 mililitrelik sütler, Türkiye’de üretilmiş, Türk sanayicileri tarafından üretilmiş, sağlıklı özel ambalajlar içerisinde pipetli olarak çocuklarımızın içimine sunuluyor. Dengeli ve sağlıklı beslenmemez için süt çok önemli içecek. Dönem sonuna kadar 60 milyon litre süt dağıtılmış olacak." 
 'Süte olan hassasiyetinden kaynaklandı'
  
 Bakan Eker, okul sütü programının geçen yıl başlatıldığını hatırlatarak, aynı dönemde bazı çocukların mide ve barsak rahatsızlığı yaşadığını söyledi. Eker, "Bu tamamen o çocuklarımızın süte olan hassasiyetinden kaynaklandı. Bir tek evladımıza sağlık kuruluşlarımızdan ’sütten zehirlenme’ teşhisi konulmadı. Ama maalesef ele alınırken ’sütten zehirlendi’ gibi gerçek dışı ifadeler kullanıldı.  
 Onların hiçbirisi zehirlenme değildi. Bu konuda bu sene bilgilendirme de çok iyi yapıldı. Öğretmenlerimiz bunları dağıtırken kutuların bozulmuş olmamasına dikkat edecekler. Süte hassas çocuklarımıza ilişkin bilgi alındı" ifadelerini kullandı.  
 Öğrencilerin okul kantinlerinde sağlıklı gıdaya erişmeleri için yönetmelik yayımladıklarına işaret eden Eker, obezite ile mücadele için de Sağlık Bakanlığı ile çalışma yürüttüklerini söyledi. "Toplumun sağlıklı olması çocuklarımızın sağlıklı olmasıyla mümkün" diyen Eker, Okul Sütü Programı’nı devam ettireceklerini belirtti.  
 'Sağlıklı olmak da sağlıklı beslenmeden geçer'
  
 Sağlık Bakanı Müezzinoğlu da proje için Başbakan Recep Tayyip Erdoğan başta olmak üzere hükümet yetkililerine teşekkür ederek, "Çünkü sağlık fiziken ve ruhen sağlıklı olma halidir. Fiziken sağlıklı olmak da sağlıklı beslenmeden geçer" dedi. Sağlıklı beslenmenin en önemli unsurlarından birinin anne sütüyle başlayan süt, süt ürünleri ve sağlıklı besinler olduğuna dikkati çeken Müezzinoğlu, öğrencilere şöyle seslendi: "Ben ’dersinizi çok çalışın, çok okuyun’ demeyeceğim, çünkü onu birazdan Milli Eğitim Bakanımız ve öğretmenlerimiz diyecek. 
 Ama ben size ’sağlıklı beslenin, hareketli olun’ diyorum. Çünkü sağlıklı beslenip hareketinizi de dinamik hale getirirseniz sağlıklı bir bünye, sağlıklı bir gelecek demektir. Bu nedenle sevgili gençlerimizin özellikle süt ve süt ürünlerini, et ve et ürünlerini sağlıklı bir şekilde, taze sebze ve meyveyi iyi tüketmelerini, ama bununla birlikte de çok hareketli olmalarını, çok koşmalarını, çok spor yapmalarını temenni ediyorum." 
 Gençlerin geleceklerinin çok daha güzel, ömürlerinin bereketli ve bahtlarının açık olması dileğinde de bulunan Müezzinoğlu, "Bugün inşallah bu kampanyanın gelecek dönemlerde yine öğrencilerimize daha sağlıklı beslenmeleri için cevizin, fındığın, kayısının, üzümün olduğu yeni kampanyaları inşallah başlatabilmeyi de temenni ediyorum" diye konuştu. -Milli Eğitim Bakanı Avcı- Milli Eğitim Bakanı Avcı ise eğitim öğretim yılının 2. yarısının öğretmenler ve öğrenciler için "hayırlı olması" temennisinde bulundu.  
 Havanın soğuk olmasından dolayı öğrencileri bekletmemek için sadece teşekkür konuşması yapacağını ifade eden Avcı, eğitime yönelik tüm projelerde kendilerine yol açan başta Başbakan Recep Tayyip Erdoğan olmak üzere okul sütü dağıtımı projesinde katkısı olanlara teşekkür etti. Ankara Valisi Yüksel de başlayan 2. yarıyılda öğrencilere başarı diledi.  
 Çocukların yetişmesine, fiziksel gelişimine önem verdiklerini ifade eden Yüksel, okul sütü programı kapsamında Ankara’da 951 okulda 300 binin üzerinde öğrenciye süt dağıtılacağını söyledi. İl Milli Eğitim Müdürü Aydoğan ise 940 bin öğrencinin ders başı yaptığını belirtti.  
 Harzemşahlar İlkokulu öğrencileri Ahmet Umut Çaylan ve Gizem Sıla Durusoy’un şiir okuduğu törende, halk oyunları gösterisi sunuldu. Saygı duruşu ve İstiklal Marşı’nın okunduğu törenin başında bazı minik öğrenciler bakanlara çiçek takdim etti. Konuşmaların ardından bakanlar Müezzinoğlu, Avcı ve Eker öğrencilere süt dağıttı.  
 OKUL SÜTÜ PROGRAMI
  
 Gıda, Tarım ve Hayvancılık Bakanlığı, Milli Eğitim Bakanlığı ve Sağlık Bakanlığı işbirliğiyle yürütülen Okul Sütü Programı ile ana sınıfı dahil olmak üzere ilkokul öğrencilerine süt içme alışkanlığını kazandırmak, yeterli ve dengeli beslenmelerine katkıda bulunarak sağlıklı büyüme ve gelişmelerini sağlamak amaçlanıyor.  
 Program çerçevesinde bu yıl 30 bin 885 okulda, ana sınıfı dahil olmak üzere toplam 6 milyon 290 bin 977 ilkokul öğrencisine 11 Şubat 2013 tarihinden 14 Haziran 2013’e kadar haftada üç gün 200 mililitre UHT Uzun Ömürlü Süt dağıtılacak. Özellikle çocukların sağlığı için vazgeçilmez temel besin kaynağı içme sütü tüketimi kişi başına Avrupa ülkelerinde ortalama 90-100 litre civarındayken, Türkiye’de bu rakam kişi başına ortalama 26 litrede kalıyor. 
 İnsan vücudunun ihtiyacı olan tüm besin maddelerini yeterli ve dengeli olarak içeren süt, protein, karbonhidrat, B vitamini, D vitamini, mineraller ve potasyumun yanı sıra, vücudun gereksinimi olan kalsiyumun en önemli kaynakları arasında yer alıyor.  
 Bir bardak süt, bir çocuğun kalsiyum ihtiyacının yüzde 52’sini, protein ihtiyacının yüzde 30-35’ini, B12 vitamini ihtiyacının yüzde 95-98’ini, B2 vitamini ihtiyacının yüzde 44’ünü, A vitamini ihtiyacının yüzde 9’unu, fosfor ihtiyacının yüzde 50-55’ini ve potasyum ihtiyacının yüzde 25-30’unu karşılıyor.  
 AA