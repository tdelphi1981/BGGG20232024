İDOBÜS hattına Kadıköy de eklenecek
Anadolu yakasında artan talepler doğrultusunda İDOBÜS hattına 1 Nisan'dan itibaren Kadıköy de eklenecek. 
İstanbul Deniz Otobüsleri AŞ'den (İDO) yapılan açıklamaya göre, 1 Nisan'dan itibaren Kabataş-Bursa hattında pazartesi ve perşembe günleri arasında karşılıklı 16, cuma ve pazar günleri arasında karşılıklı 18 sefer gerçekleştirilecek İDOBÜS seferleri, her gün karşılıklı 6 sefer olarak Kadıköy'e de uğrayacak.

Bursa kalkışlı seferler Kadıköy'e her gün 09.30, 13.30 ve 19.00, Kabataş kalkışlı seferler salı ve perşembe günleri arasında 09.20, 12.35 ve 19.35, cuma ve pazartesi günleri arasında ise 07.20, 09.20, 12.35 ve 19.35 saatlerinde uğrayacak.

Kabataş'tan 20 dakika sonra Kadıköy'e uğrayarak gerçekleştirilecek  Kabataş/Kadıköy/Bursa seferleri Kabataş'tan Bursa'ya 2 saat, Kadıköy'den
Bursa'ya 1 saat 40 dakika sürecek.

Hizmete girdiği günden bugüne İDOBÜS seferleri ile İstanbul-Bursa arasında 1 milyon 350 bin yolcu seyahat etti.

İDOBÜS'ün nisan ayına ait seferlerde geçerli olacak 1 ve 3 liralık 15 bin koltuğu satışa sunuldu.