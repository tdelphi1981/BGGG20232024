Öğrenci velisi okulda öğretmeni darp etti iddiası
 
 Manavgat Toros İlköğretim Okulu’nda görev yapan Sosyal Bilgiler Öğretmeni Dursun Gür, geçen cuma günü okula gelen öğrenci velisi U.G. tarafından darp edildiğini iddia etti. Polis merkezine giderek U.G. hakkında şikayetçi olan Dursun Gür, yaşananlara anlam veremediğini kaydetti. 32 yıllık öğretmen olduğunu belirten Gür, olayı şöyle anlattı: 
 "Öğretmenler odasında diğer meslektaşlarımla birlikte oturuyorduk. Bir veli çocuğuyla birlikte yanıma geldi. Çocuğuna ’Hangi öğretmen göster’ diye sordu. Çocuk beni işaret etti. Ben de, ’Buyrun, bir şey mi var?’ dedim. O anda U.G. yüzüme tokat attı. Arkadaşlar araya girerek müdahale etti. Veliye, ne olduğunu sordum. ’Çocuğun sırtını tekmelemişsin’ dedi. Çocuğa, ’Seni tekmeledim mi?’ diye sordum. Öğrenci ise ’Tekmelemedin, hayır’ dedi. Zaten öyle bir olay söz konusu değil." 
 AYAĞIMA BASTI UYARDIM 
 6’ncı sınıfta 12 yaşında olan erkek öğrencisinin derste yanına geldiğini ve ayağına bastığını anlatan Gür, kendisinin de öğrenciyi uyararak yerine oturmasını söylediğini ve olayın bundan ibaret olduğunu öne sürdü. Gür, "Veli olayı abartıp okulu basıyor. Olacak iş değil. Sonra karakola gidip şikayetçi oldum. O da şikayetçi olmuş" dedi. 
 EĞİTİM SENDİKALARINDAN TEPKİ 
 Olayın ardından Türk Eğitim-Sen Manavgat Temsilcisi Fethi Kurt, Eğitim-İş Sendikası Manavgat Temsilcisi Neriman Çakar ve Eğitim-Sen Manavgat Temsilcisi Kubilay Yalçın Şahin, Toros İlköğretim Okulu önünde ortak bir basın açıklaması yaparak yaşananları kınadı. 
 DHA