Gül'e "Hilmioğlu" mektubu
Ergenekon davası tutuklusu Fatih Hilmioğlu'nun sağlık durumu ile ilgili Cumhurbaşkanı Abdullah Gül'e mektup gitti. Mektubu, CHP Malatya Milletvekili Veli Ağbaba gönderdi. Gül'e, "Vicdanların sesine ses katmanızı diliyorum" dedi. 

CHP'nin Cezaevi İzleme Komisyonu'nda yer alan Ağbaba, mektupta, İnönü Üniversitesi eski Rektörü Prof. Dr. Fatih Hilmioğlu ile yaptığı görüşmeyi ve sağlık durumunu anlattı. 

Siroz, kanser, böbrek rahatsızlığı ve prostat büyümesi gibi hastalıkları nedeniyle Hilmioğlu'nun hastanede tedavi görmesi gerektiği yönünde yedi ayrı rapor verildiğini yazdı. 

"Bu raporların sonucunda ortaya çıkan durum: cezaevi koşullarında kesin ölüm" diyen Ağbaba, Cumhurbaşkanı Gül'ün bu konuda duyarlı olmasını istedi.