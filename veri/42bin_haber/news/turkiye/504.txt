Rastgele açılan ateş sonucu ölüme 17 yıl ceza
Adana'da, akrabasının sokakta yapılan düğününü damdan izleyen çocuğun rastgele açtığı ateş sonucu ölmesine neden olduğu iddiasıyla yargılanan sanığa 17 yıl 6 ay hapis cezası verildi. Merkez Yüreğir ilçesi Yeşilbağlar Mahallesi'nde, 25 Mart'ta Halil Şengül'ün (15), dayısının oğlu Yasin Türkmen'in sokakta yapılan düğün törenini daha iyi izleyebilmek için çıktığı 2 katlı evin damında vurularak ölmesiyle ilgili davanın duruşmasına devam edildi.

Duruşmaya tutuklu sanık Ahmet Karagöz ile tutuksuz sanıklar İsa Kırtay ve M.K katıldı.

Mahkeme heyeti, Ahmet Karagöz'e "taksirli adam öldürmek" suçundan 16 yıl 8 ay hapis cezası verdi. Karagöz, ayrıca silah bulundurma ve kullanma suçundan ise 10 ay hapis cezası aldı.

Olayın diğer sanıklarından M.K. davadan beraat etti. İsa Kırtay'a ise "korku ve paniğe neden olmak" suçundan 2 ay 15 gün hapis cezası verildi.

Suçu oğlunun üzerine atmaya çalışmıştı

Yeşilbağlar Mahallesi'nde 25 Mart'ta meydana gelen olayda, Halil Şengül rastgele açılan ateş sonucu hayatını kaybetmiş, Ahmet Karagöz, ilk sorgusunda silahı oğlu M.K'nin kullandığını iddia etmişti.

Karagöz, çapraz sorgusunda, düğünde tabancayı kendisinin kullandığını ve daha sonra evinin bahçesine gömdüğünü, oğlunun yaşı küçük olduğu için "daha az ceza alır" düşüncesiyle suçu üzerine attığını itiraf etmişti.

İsa Kırtay'ın ise olayın yaşandığı düğünde pompalı tüfekle havaya ateş açtığı belirlenmişti.