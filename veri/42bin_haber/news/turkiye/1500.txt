Sakine Cansız'ın cenaze törenine soruşturma
Fransa'da öldürülen PKK'lı Sakine Cansız için Tunceli'de yapılan cenaze töreni ile ilgili soruşturma başlatıldı.(DHA) -- Fransa'nın başkenti Paris'te 9 Ocak 2013 tarihinde suikast sonucu öldürülen 3 PKK'lıdan Sakine Cansız için Tunceli'de 18 Ocak'ta yapılan cenaze töreni hakkında soruşturma başlatıldı.

Tunceli Cumhuriyet Başsavcılığı'nın talebi üzerine Tunceli Emniyet Müdürlüğü, Bağımsız Van Milletvekili ve DTK Genel Başkan Yardımcısı Aysel Tuğluk, BDP Grup Başkanvekili İdris Baluken, BDP Tunceli İl Başkanı Şerafettin Halis, BDP'li Tunceli Belediye Başkanı Edibe Şahin ve Pir Sultan Abdal Dernekleri Genel Başkanı Kemal Bülbül'ün cenaze töreninde yaptığı konuşmayı incelemeye aldı.

Yapılan konuşmalarda suç unsurunun tespit edilmesi, dokunulmazlıkları bulunan 2 milletvekili hakkında fezleke hazırlayarak Adalet Bakanlığı'na gönderecek. Diğer konuşmacılar hakkında gerekli görülürse dava açılacak.

Tunceli Cumhuriyet Başsavcılığı'nın başlatığı soruşturma devam ederken, Malatya Özel Yetkili Başsavcılığı da PKK'lı Sakine Cansız'ın cenaze töreniyle ilgili soruşturma başlattığı belirtildi.

Bunun üzerine özel yetkili savcılık, Tunceli Cumhuriyet Savcılığı'nın başlattığı soruşturma dosyasını alarak birleştirdi.

Tunceli Emniyet Müdürlüğü, Malatya Özel Yetkili Cumhuriyet Başsavcılığı'nın talimatı üzerine hazırladığı dosyayı Malatya'ya gönderecek.