Kişi başına 6,4 kitap düşüyor
 
 Türkiye Yayıncılar Birliği’nin Kültür ve Turizm Bakanlığı ISBN Ajansı ile Telif Hakları ve Sinema Genel Müdürlüğü’nden edindiği bilgilere göre, Türkiye’de 2012 yılında 42 bin 626 çeşit kitap yayınlandı. Çeşit sayısı konulara göre incelendiğinde de genel konular 452, felsefe ve psikoloji bin 137, din 2 bin 726, toplum bilimleri 14 bin 342, dil ve dil bilimi 504, doğa bilimleri ve matematik 461, teknoloji ve uygulamalı bilimler bin 954, güzel sanatlar bin 270, edebiyat 15 bin 34, coğrafya ve tarih 2 bin 664, konusu belirtilmeyen de bin 82 olarak dağıldı. 
   
 Milli Eğitim Bakanlığı tarafından okullara ücretsiz dağıtılan ders kitapları dahil olmak üzere geçen yıl toplam 480 milyon 257 bin 824 adet kitap üretildi. Bu kitaplar için 293 milyon 257 bin 824 adet bandrol satın alındı. Milli Eğitim Bakanlığı da 2012’de ilk ve orta öğretim öğrencilerine 187 milyon adet ücretsiz ders kitabı dağıttı. Ocak 2012’de ülkenin nüfusu 74 milyon 724 bin 269 olarak belirlenirken, geçen yıl kişi başına 6,4 kitap düştü. 
 KİTAP ÜRETİM SAYISI DÜŞTÜ
  
 Ülkede 2011’de 43 bin 200 çeşit kitap yayınlanırken, 493 milyon 469 bin 590 adet kitap üretildi. 2011’de kişi başına düşen kitap sayısı da 6,8 oldu. Geçmiş yıllara bakıldığında, yayınlanan çeşitte gözlenen düzenli artış 2012 yılında düşüşe geçti. 2007’de 32 bin 150, 2008’de 32 bin 342, 2009’da 31 bin 414, 2010’da 34 bin 363, 2011’de de 43 bin 190 çeşit kitap yayınlandı. 2012 yılında yayınlanan 42 bin 626 çeşit kitap dikkate alındığında yüzde 2’lik düşüş oldu. 
 Türkiye’de 2007’de 280 milyon 708 bin 153, 2008’de 298 milyon 651 bin 407, 2009’da 353 milyon 599 bin 457, 2010’da 408 milyon 339 bin 289, 2011’de de 493 milyon 469 bin 590 adet kitap üretildi. Geçen yıl 480 milyon 257 bin 824 adet olan kitap üretim sayısı dikkate alındığında, 2012’de üretilen kitap sayısında yüzde 3’lük düşüş gözlendi.