Eskişehir Valisi ölümden döndü
Eskişehir Valisi'nin makam otomobili bir kamyona arkadan çarptı, Vali Koçdemir ve şoförü yaralanırken, koruma polis kaldırıldığı hastanede hayatını yitirdi 
 Eskişehir Valisi Kadir Koçdemir'in de içinde bulunduğu makam otomobili, Eskişehir-Ankara karayolunun 44'üncü kilometresinde önünde giden pancar yüklü kamyona arkadan çarpıp şarampole yuvarlandı. Vali Kadir Koçdemir ve şoförü kaza sonucu hafif şekilde yaralanırken koruması ise ağır yaralandı. 
 
 Vali Koçdemir ve şoförü ambulansla Eskişehir Devlet Hastesine, kazada ağır yaralanan koruması ise Osmangazi Tıp Fakültesi Hastanesi'ne kaldırılarak tedavi altında alındı. 
 
 Durumunun iyi olduğu belirtilen Vali Koçdemir'in hastanenin acil servisindeki ilk müdahalesinin ardından tedbir amaçlı olarak geceyi beyin cerrahi ve yoğun bakım servisinde geçireceği öğrenildi.
 
 BAŞHEKİM: YÜZENDE UFAK SIYRIKLAR VAR
 
 Makam aracıyla geçirdiği trafik kazasında yaralanan Eskişehir Valisi Kadir Koçdemir, Beyin Cerrahisi Yoğun Bakım Servisi’nden çıkartılarak servise alındı. Beyin Cerrahi Servisi’ndeki özel odada tedavisi süren Koçdemir’in sağlık durumunun iyi olduğu belirtildi.
 Eskişehir Devlet Hastanesi Başhekim Yardımcısı Dr. Mehmet Eroğlu, gazetecilere yaptığı açıklamada Vali Koçdemir ve makam şoförü Sedat Erdem’in kazanın ardından hastanelerine getirildiklerini söyledi. Vali Koçdemir ve şoförü Sedat Erdem’in sağlık durumlarının iyi olduğunu açıklayan Dr.Eroğlu, şunları kaydetti:
 
 "Sayın Valimizi serviste özel odaya aldık. Yüzünde ufak tefek sıyrıklar var. Ayağa kalkıp yürüyebiliyor, konuşabiliyor. Şoförünün de durumu iyi. İkisini de 24 saat müşahade altında tutacağız. Eskişehir Osmangazi Üniversitesi Hastanesi’nde tedavi altında olan korumasının ise hayati tehlikesinin devam ettiğini öğrendik. Koruma polisi Şener Çakır henüz hayati tehlikeyi atlatamamış."
 
 KAZADAN ÖNCE TWİTTER’DEN UYARMIŞ
 
 Eskişehir Valisi Kadir Koçdemir’in kazadan önce saat 19.32’de sıralarında Twitter’den "Bu gece Eskişehir’de hava sıfırın altında 6 dereceye kadar düşecek. Lütfen trafikte çok dikkatli olalım" diye yazdığı ortaya çıktı. Vali Koçdemir, uyarı yazısından sonra Ankara’dan Eskişehir’e gelirken saat 02.00 sıralarında makam aracıyla kaza geçirdi.
 
 ANKARA’YA BÜTÇE İÇİN GİTMİŞ
 
 Vali Kadir Koçdemir’in 2013 Eskişehir Türk Dünyası Kültür Başkenti olması nedeniyle çıkacak olan bütçe konusunda görüşmeler yapmak üzere Ankara’ya gittiği ve dönüşte kaza geçirdiği belirtildi.
 
 Koçdemir’in haftada bir gün Eskişehir’den Ankara’ya giderek burada kentinin sorunlarına çözüm aradığı öğrenildi. Vali Koçdemir’in bu konuda yakın çevresine "Haftada bir günümü Eskişehir’in birikmiş sorunlarına çözüm bulmaya ayırıyorum. Bu nedenle de çarşamba ya da perşembe günleri Ankara’ya gidiyorum. Ankara’da bakanlarla, müsteşarlarla görüşüyorum" dediği belirtildi.
 
 Vali Koçdemir’in son olarak Ankara’ya 2013 Eskişehir Türk Dünyası Kültür Başkenti bütçesiyle ilgili görüşmeler yapmaya gittiği ve "Bu kez Ankara’dan sevinçli haberlerle döneceğim" dediği kaydedildi.
 
 KORUMA POLİSİ KURTARILAMADI
 
 Eskişehir Valisi Kadir Koçdemir ile birlikte geçirdikleri trafik kazasında ağır yaralanan koruma polisi Şener Çakır, tedavi gördüğü Eskişehir Osmangazi Hastanesi’nde saat 15.30 sıralarında, doktorların tüm çabasına rağmen kurtarılamadı. Çakır’ın cenazesi, İl Emniyet Müdürlüğü önünde düzenlenecek törenin ardından, toprağa verilmek üzere memleketi Trabzon’a gönderilecek.
 
 KAZADA ÖLEN POLİSE HAZİN TÖREN
 
 Eskişehir Valisi Kadir Koçdemir ile birlikte geçirdikleri kazada ağır yaralanan ve kaldırıldığı Eskişehir Osmangazi Üniversitesi Hastanesi’nde ölen koruma polisi Şenel Çakır’ın (40) Türk Bayrağı’na sarılı tabutu hastane morgundan alınarak Emniyet Müdürlüğü bahçesine getirildi. 
 
 Burada düzenlenen törene Ak Parti Milletvekili Nabi Avcı, 1’inci Hava Kuvveti Komutanı Korgeneral Abidin Ünal, Büyükşehir Belediye Başkanı Yılmaz Büyükerşen, Odunpazarı Belediye Başkanı Burhan Sakallı, Emniyet Müdürü Naci Kuru, ölen polis memurunun hemşire olan eşi Fatma Çakır ile çok sayıda kişi katıldı. 
 
  Törende bir dakikalık saygı duruşunda bulunulup İstiklal Marşı okundu. Fatma Çakır sürekli gözyaşı döküp ağladı. 
 
 Dua okunmasının ardından polis merasim mangasının omuzlarına alınan görev şehidi Şenel Çakır’ın cenazesi tekrar hastane morguna götürüldü.
  
  Şenel Çakır’ın 1992 yılında polis olarak göreve başladığı, sırasıyla Ankara, Kars, Cumhurbaşkanlığı Koruma Müdürlüğü, Sivas ve 2011 yılından bu yana da Eskişehir Emniyet Müdürlüğü Koruma Şubesi’nde Vali Kadir Koçdemir’in yakın koruması olarak görev yaptığı öğrenildi. 
 
 Görev şehidi Şenel Çakır’ın cenazesinin bu gece Eskişehir’den Ankara’ya oradan da uçakla yarın sabah Trabzon’a götürüleceği ve burada toprağa verileceği belirtildi.
 
 DHA