Aziz Yıldırım'dan anlamlı bağış
Fenerbahçe Kulübü Başkanı Aziz Yıldırım, sarı-lacivertli futbolcu Mehmet Topal'ın eşi Selda Topal'ın Türk Böbrek Vakfı yararına hazırladığı 'İsimsiz' adlı kitaptan satın alarak, vakfa bir diyaliz makinesi bağışladı.
Türk Böbrek Vakfı'ndan (TBV) yapılan açıklamada, Fenerbahçe Kulübü Başkanı Aziz Yıldırım'ı ziyaret eden TBV Mütevelli Heyeti Üyesi Selda Topal'ın Yıldırım'a şiir kitabını hediye ettiği kaydedilerek, 'Fenerbahçe Kulübü Başkanı Aziz Yıldırım'ı ziyaret eden Selda Topal, başkan Yıldırım'a böbrek hastalarının yaşadığı sorunları anlattı. Aziz Yıldırım ise, Topal'ın çabalarını büyük bir takdirle karşıladığını belirterek, 'Bir diyaliz makinesi karşılığı ne kadar kitap alabiliyorsam alıyorum' dedi ve desteğini ortaya koydu' denildi.

Selda Topal'ı çabalarından dolayı kutladığını aktaran Aziz Yıldırım'ın, aldığı kitapları Türkiye genelindeki altyapı okullarına göndereceği bildirildi.

-Yıldırım'dan sonra Aykut Kocaman'dan da destek-
Selda Topal'ın başkan Aziz Yıldırım'ın ardından teknik direktör Aykut Kocaman ile bir araya geldiği de kaydedildi.

Topal'ın Türk Böbrek Vakfı için yaptığı çalışmaları büyük bir dikkatle dinleyen teknik adamın, Fenerbahçeli futbolcuları da organize ederek, vakfa bir diyaliz makinesi alacaklarının sözünü verdiği ifade edildi.

Şiir kitabını eşi Mehmet Topal ve oğlu Mehmethan'a ithaf eden Selda Topal, Mehmethan'ın doğum gününde yayımladığı kitabın gelirleriyle 5 adet diyaliz makinesi almayı hedefliyor.