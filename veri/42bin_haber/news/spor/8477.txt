Hidayet'e 20 maç ceza!
 
 Sezonun ilk maçında eli kırılan ve uzun süredir sakatlığı nedeniyle Orlando Magic forması giymeyen Hidayet Türkoğlu, doping kullandığı gerekçesiyle NBA yönetiminden ceza aldı. 
 Hidayet’in NBA’deki anti-doping programını ihlal eden anabolik steroid maddesi, yani methenolone kullandığı belirtilirken milli basketbolcuya lig yönetimi tarafından 20 maç ceza verildi. Hidayet'in kullandığı methenolone maddesinin anabolik steroid olduğu ve kas kitlesini arttırmaya yaradığı biliniyor. Hidayet Türkoğlu'nun yasaklı maddeleri sakatlıktan iyileşme sürecinde, Türkiye'de aldığı ifade edildi. 
 Daha önce benzer şekilde, Hidayet’in eski takım arkadaşı Rashard Lewis de NBA’in anti-doping programına aykırı madde kullanımından ceza almıştı. 
 Hidayet’in açıklamaları şu şekilde;
 
 “Türkiye’ye geçen yaz döndüğümde antrenörüm bana omuz sakatlığımın daha hızlı iyileşmesi için bir ilaç verdi. Bu ilacın yasaklı olduğunu bilmiyordum ve almadan önce bunu kontrol etmedim”
 
 “Vücuduma giren maddeden ötürü tüm sorumluluğu üstleniyorum. Bu tamamen benim suçum ve Orlando Magic organizasyonundan, ligden, takım arkadaşlarımdan ve Magic taraftarlarından özür dilerim. Birçok insanı yüzüstü bıraktığımı biliyorum ve hatamdan ötürü çok üzgünüm”  
 Eurosport