Erkan Zengin kararını verdi
Eskişehirspor'un başarılı futbolcusu Erkan Zengin, İsveç Milli Takım Teknik Direktörü Erik Hamren'in davetini kabul etti. Çifte vatandaş olan Zengin'in, önümüzdeki hafta İsveç'e gitmesi bekleniyor.
İsveç Milli Takım Teknik Direktörü Erik Hamren, Eskişehirspor'un başarılı futbolcusu Erkan Zengin'i önceki gün milli takıma çağırdı. 2014 Dünya Kupası hazırlık maçları için İsveç Milli Takım aday kadrosunu açıklayan Erik Hamren, son günlerde başarılı çıkış yapan Erkan Zengin'e de listede yer verdi. Genç futbolcu, Teknik Direktör Erik Herman'ın davetini kabul etti ve önümüzdeki hafta İsveç'e gidecek. Eskişehirspor Kulübü, bu konudaki kararı futbolcunun kendisine bırakmıştı. Zengin'in, İsveç'e gitmeden önce konuya ilişkin yazılı açıklama yapması bekleniyor.

Eskişehirspor Sportif Direktörü Zafer Tüzün, Erkan Zengin'in İsveç Milli Takım'ından gelen daveti kabul ettiğini belirterek, "Erkan, bu konuda tercihini kendisi yaptı. İsveç'ten gelen bu teklifi kabul etti. Önümüzdeki günlerde İsveç'e gidecek." dedi.

İsveç Milli Takımı'ndan gelen bir heyetin, Erkan'ı, Galatasaray ve Karabükspor maçlarında izlediğini belirten Tüzün, "Erkan'ı çok beğenmişler ve geçtiğimiz günlerde de İsveç Milli Takım'ına davet etmişlerdi. Erkan Zengin de tercihini o yönde kullanmıştır. Tabi böyle bir olayın gerçekleşmesi bizi gururlandırıyor." diye konuştu.

Teknik Direktör Ersun Yanal'ın da Erkan Zengin'i çok beğendiğini dile getiren Zafer Tüzün, "Biz de camia olarak Erkan'ın hem futbolculuğunu hem de insani yönünü çok beğeniyoruz. İnanıyorum ki Türk Milli Takımı'ndan davet olsaydı Erkan Türkiye'yi seçerdi." ifadesini kullandı.