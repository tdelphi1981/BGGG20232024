Galatasaray moral peşinde
Spor Toto Süper Lig'in 12. haftasında yarın Kardemir Karabükspor'u ağırlayacak "Cim Bom", maçı 3 puanla tamamlayarak hem liderliğini korumak, hem de Manchester United maçı öncesi moral kazanmak istiyor 
 Spor Toto Süper Lig’in 12. haftasında yarın Kardemir Karabükspor ağırlayacak lider Galatasaray’da bu maça büyük önem veriliyor. 
 Ligdeki son maçında deplasmanda Mersin İdmanyurdu ile 1-1 berabere kalan sarı-kırmızılılar, Kardemir Karabükspor karşılaşmasını kayıpsız geçmenin hesabını yapıyor. "Cim Bom", Kardemir Karabükspor mücadelesini 3 puanla tamamlayarak hem liderliğini koruma, hem de UEFA Şampiyonlar Ligi’nde 20 Kasım Salı günü Manchester United ile yapacağı kritik maç öncesi moral kazanma peşinde. 
 Teknik direktör Michael Skibbe ile yolların ayrılması sonrası göreve gelen Mesut Bakkal yönetimindeki ilk maçında İstanbul Büyükşehir Belediyespor’u 3-1 yenen Kardemir Karabükspor ise, Galatasaray karşısında da puan almayı hedefliyor. 
 -Engin ve Elmander’in hasreti bitiyor-
  
 Galatasaray’da sakatlığı düzelen Johan Elmander ile 11 maçlık cezasını tamamlayan Engin Baytar, Kardemir Karabükpor maçıyla yeniden takımdaki yerlerini alabilecek. 
 UEFA Şampiyonlar Ligi (H) Grubu’nda Cluj ile İstanbul’da yapılan maçta sakatlandıktan sonra, Kayserispor, İstanbul Büyükşehir Belediyespor, deplasmandaki Cluj ve Mersin İdmanyurdu karşılaşmalarında oynayamayan İsveçli oyuncu, Kardemir Karabükspor maçında görev verilmesi halinde forma giyebilecek. 
 Ayrıca, TFF Süper Kupa maçında hakem Cüneyt Çakır’a yaptığı hareket nedeniyle verilen 11 maçlık cezasını dolduran Engin Baytar, teknik direktör Fatih Terim’in şans tanıması durumunda takımdaki yerini alabilecek. 
 -Sarı kart ceza sınırında 3 isim-
  
 Sarı-kırmızılı ekipte 3 oyuncu, Kardemir Karabükspor maçında sarı kart görmeleri halinde cezalı duruma düşecek. 
 Ligde 3’er sarı kartı bulunan Selçuk İnan, Hamit Altıntop ve Hakan Balta, yarın bir kez daha sarı kart görmeleri durumunda, 13. haftada Sanica Boru Elazığspor ile oynanacak mücadelede forma giyemeyecek. 
 Türk Telekom Arena’da saat 20.00’de başlayacak Galatasaray-Kardemir Karabükspor karşılaşmasını hakem Tolga Özkalfa yönetecek.