Albayrak: Hocamız Real Madrid'i çok iyi tanıyor
Şampiyonlar Ligi çeyrek finalinde Real Madrid ile eşleşen Galatasaray'da yönetici Abdurrahim Albayrak, bu zorlu kurayı değerlendirirken, "Hocamız Real Madrid'i çok iyi tanıyor, inşallah turu geçeceğiz." dedi.
Hamit Altıntop'un, Schalke'den sonra bir başka eski takımı Real Madrid'e de gol atmasını istediğini belirten Albayrak, NTVSpor'a yaptığı açıklamada, "Real Madrid bu turda çıkmasa, bir sonraki turda çıkacaktı karşımıza. İlk başta çok etkilendim, çok canım sıkıldı ama bence Galatasaray bu turu da geçecek. Hamit Altıntop, ilk önce eski takımı Schalke'ye gol attı. Şimdi de Real Madrid'e atacağını düşünüyorum. Çok keyifli bir maç olacak." diye konuştu.

"HOCAMIZ REAL MADRİD'İ ÇOK İYİ TANIYOR"

Teknik direktör Fatih Terim'in, Real Madrid'i çok iyi tanıdığını da belirten Abdurrahim Albayrak, "Hocamıza inanıyorum ve güveniyorum. Çünkü hocamız Real Madrid'i çok yakından tanıyor. Zaten Mourinho ile de her hafta görüşüyor hocamız. İkisi de iyi arkadaş ve dostlar. Takımımıza güvenimiz sonsuz." ifadelerini kullandı.

Real Madrid karşısında ilk maçı deplasmanda oynamalarının avantaj olduğununun da altını çizen Albayrak, "İlk maçın deplasmanda olması avantaj olarak gözüküyor. İkinci maçı da kendi sahamızda 55 bin kişinin önünde oynayacağız. Taraftarımızı da desteğiyle iyi bir sonuç alarak turu atlamak istiyoruz. Hem istek sahibiyiz, hem tecrübeye sahibiz." dedi.

"FATİH TERİM EN GÜÇLÜ RAKİBİ İSTEDİ"

Kura çekiminden önce Fatih Terim'in, en güçlü rakibi istediğini söyleyen Abdurrahim Albayrak, "Kura çekimini Fatih Terim'le beraber seyrettik. Zaten hocamız işine bakıyor, kafasında herhangi bir takım yoktu. Bizim hedefimiz zaten, gideceğimiz yere kadar gitmekti. Hocamız öyle Real Madrid çıktı diye üzülecek bir teknik direktör değildir. Hatta hocamız her zaman en güçlüsünün çıkmasını isterdi." diye konuştu.

"REAL MADRID BENİM İÇİME DOĞMUŞTU"

Kuralardan önce Real Madrid'in çıkacağını hissettiğini ancak rakip olarak Juventus'u istediğini de belirten Albayrak, "Aslında dün Fatih Terim'le konuşurken, içimde Real Madrid çıkacak diye bir his vardı. Ama ben Juventus'un çıkmasını istiyordum. Çünkü İtalya'da hocamıza karşı inanılmaz bir sevgi vardır. Juventus çıksaydı çok sevinecektim." şeklinde konuştu.