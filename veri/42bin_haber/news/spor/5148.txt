Atom Karınca takımından umutlu
Sivasspor Teknik Direktörü Rıza Çalımbay, ligde ikinci yarının mücadeleci ve zor geçeceğini belirterek, takım olarak bu zorlu periyota hazır olduklarını söyledi.Futbolseverlerce Atom Karınca olarak tanınan teknik direktör Rıza Çalımbay, yaptığı açıklamada, ligin ilk yarısında daha fazla puan toplayabileceklerini ancak alternatifsiz kadro nedeniyle bunu başaramadıklarını belirtti.

Bazı oyunculardan istedikleri performansı alamadıklarını ifade eden Çalımbay, Roman Bednar ve Doğa Kaya'nın takımdan ayrılması, Milan Cerny'in ayağının kırılması ve kalecilerinin yaşadığı sakatlıklar nedeniyle de kadro kurmakta güçlük çektiklerini kaydetti.

Devre arasında takıma takviyeler yaparak, bu sıkıntıları gidermek istediklerini belirten Çalımbay, yönetimin transferleri gerçekleştirmek için uğraştığını söyledi. Devre arasında transfer yapmanın zor olduğunu, ara transfer döneminde genellikle takımların kadrolarında fazla yer bulamayan oyuncuların alınabildiğini kaydeden Çalımbay, devre arası üst düzey bir oyuncu transfer edebilmek için yüksek bonservis bedeli ödemek gerektiğini ancak kendilerinin böyle bir imkanının olmadığını ifade etti.

Antalya'daki devre arası kampını Ziraat Türkiye Kupası maçları nedeniyle kısa tuttuklarını belirten Çalımbay, ligin ikinci yarısında telafisi olmayan maçlar yapacaklarını, kupa ve ligde yoğun bir maç trafiğine gireceklerini, özellikle ilk 6 haftada alacakları sonuçların ligdeki hedefleri açısından belirleyici olacağını vurguladı.

Sivasspor'da göreve başladığından bu yana hep üstüne koyarak gittiklerini ifade eden tecrübeli teknik adam, Çalışma ortamından, takımımdan ve arkadaşlarımdan çok memnunum. İlk yarıda yaptığımız hataları, ikinci yarı yapmayacağız. Kapasitemizin üstüne biraz daha çıkarsak, ilk yarıda aldığımız puanların çok çok üstünde puanla ikinci yarıyı bitiririz diye konuştu.

Lig sonunda puan olarak bir hedeflerinin olmadığını aktaran Çalımbay, ikinci yarıda 17 final maçına çıkacaklarını söyledi. Futbolcularının, her maça mükemmel şekilde konsantre olmaları gerektiğini belirten Çalımbay, Aslında baktığınızda biz başarılı da gidiyoruz. Türkiye Kupası'nda ve ligde de yolumuza devam ediyoruz. Ligde genel olarak baktığımızda üstte ve altta kimsenin yeri belli değil dedi.

Zor ve mücadeleci geçecek ikinci yarıya hazır olduklarını belirten Rıza Çalımbay, ligin ikinci yarısına Gaziantepspor maçıyla başlayacaklarını anımsatarak, yarınki maçı mutlaka kazanmaları gerektiğini söyledi.

Sivasspor'da transfer çalışmaları

Ligin ikinci yarısı öncesinde kadrosunu güçlendirmek için çalışmalarını sürdüren Sivasspor, ara transfer döneminde Fenerbahçe'den Bienvenu ve Kayserispor'dan Kujovic'in aralarında bulunduğu bazı oyuncularla ilgilendi.

Bu dönemde, Ankaragücü'den Ümit Kurt ve Samsunspor'dan Hakan Arslan'ı kadrosuna dahil eden Sivasspor, bugün de Galatasaray'dan golcü oyuncu Sercan Yıldırım'ı sezon sezonuna kadar kiraladı.