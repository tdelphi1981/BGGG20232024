"İlk yarı yaptığımız basit hatalar maçı kaybettirdi"
Tofaş'ın antrenörü Ahmet Çakı, 94-71 yenildikleri Anadolu Efes karşısında özellikle ilk yarıda yaptıkları basit hatalar nedeniyle maçı kaybettiklerini söyledi.
Çakı, yaptığı açıklamada, rakiplerinin maça hızlı başladığını ancak çabuk toparlanarak oyuna ortak olduklarını kaydetti. Çakı, ikinci periyotun ortalarında hızlı hücumlardan buldukları sayılarla öne geçmelerine rağmen ilk yarının son anlarında yaptıkları basit top kayıplarını iyi değerlendiren rakiplerinin devreyi önde kapattığını ifade etti.

Maçın ikinci yarısına iyi başladıklarını belirten Çakı, İkinci yarıya iyi başladık. Belli periyotlarda top çeviren, çabuk sayı bulan taraftık. Bu çabukluğu maç sonuna kadar taşıyamadık. Son periyotta rakibimiz bizim yaptığımız top kayıpları ve pas hatalarını iyi değerlendirerek farkı yukarı çekti. Efes çabuk toparlanan bir ekip. Bu tip takımlara karşı hücumda ve savunmada top kaybınız az olmalı. Biz bunu zaman zaman yapmamıza rağmen, maçın geneline yayamadık. Özellikle ilk yarı yaptığımız basit hatalar nedeniyle maçı kaybettik diye konuştu. Çakı, maçın geride kaldığını vurgulayarak, Deplasmanda oynayacağımız Olin Edirne maçını düşünüyoruz. Bu zorlu deplasmandan galibiyetle dönerek hatamızı telafi etmek istiyoruz ifadelerini kullandı.