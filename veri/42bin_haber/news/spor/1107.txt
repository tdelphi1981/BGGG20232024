Meireles: "Fernandes iyi ama..."
Fenerbahçe'nin Portekizli futbolcusu Raul Meireles, Beşiktaşlı Manuel Fernandes için "En iyisi değil belki ama en iyi Portekizli orta saha oyuncularından biri" diye konuştu. 
Meireles, Lig TV'de katıldığı bir programda yaptığı açıklamada, Fenerbahçe'nin son maçlarda takım gibi oynadığını vurgulayarak, "Takımı oluşturmak zaman alır. Son maçlarda bir takım gibi oynamaya başladık. Borussia Mönchengladbach ve Beşiktaş maçında böyle oynadık. Sonra milli takımlara gittik, çok sayıda sakatlık oldu. Ancak şu anda sakatlar geri döndü" diye konuştu. 

Fenerbahçe'ye geldiği için çok mutlu olduğunu belirten Meireles, şöyle devam etti:

"10 milyon avroluk bonservisimi ödediler. Bundan çok gurur duydum. Kuyt bana Fenerbahçe hakkında çok şey anlattı. Liverpool'da kızlarımız aynı okuldaydı, şimdi İstanbul'da aynı sınıftalar. Fenerbahçe'de oynadığım için çok mutluyum. Çok fazla taraftarı var, kulüplerine aşıklar. Şampiyonluk kazanmak için elimden gelenin en iyisini yapacağım."

Sarı-lacivertli kulübün cezası nedeniyle ligde ilk 5 maçını kadın ve çocuk taraftarların önünde oynamasıyla ilgili olarak Meireles, "Benim için yeni bir deneyim oldu. İlk kez böyle bir şey gördüm, ama harikaydı. Maç boyunca çığlık çığlığa bağırıyorlardı. Stat doluydu, sanıyorum böyle şeyler ancak Türkiye'de yaşanabilir. İngiltere veya Portekiz'de böyle bir kural olsa stat boş olurdu" ifadelerini kullandı.

-"Fernandes çok kaliteli bir oyuncu"-

Meireles, Beşiktaş'ın Portekizli oyuncusu Manuel Fernandes'in çok kaliteli bir futbolcu olduğunu belirterek, "Fernandes en iyisi değil belki ama en iyi Portekizli orta saha oyuncularından biri. Çok kaliteli bir oyuncu. Beşiktaş'ta da bunu kanıtlayacak" dedi.

Beğendiği Türk oyuncularla ilgili bir soru üzerine Portekizli oyuncu, "Galatasaraylı Selçuk İnan çok iyi bir oyuncu. Arda Turan da iyi bir futbolcu. Çok kaliteli Türk oyuncular var" diye konuştu.

Takım arkadaşı Volkan Demirel'in en iyi kalecilerden biri olduğunu kaydeden Meireles, Sow için kendisinin bir şey söylemesine gerek olmadığını, Senegalli futbolcunun golleriyle kendini kanıtladığını söyledi. 

Takımdaki genç oyuncular Salih Uçan ve Recep Niyaz'la konuştuğunu anlatan Portekizli yıldız, "İngilizce öğrenmeleri lazım. Bu kalitede İngiltere, İtalya veya İspanya'ya gidebilirsiniz" dedi.

Raul Meireles, İngiltere'de taktiğin daha ağırlıklı olduğunu, Türkiye'de ise oyuncuların daha çok kalpleriyle oynadıklarını dile getirerek, "Türkiye ligi çok zor bir lig. İyi takımlar var. Her maç, zor maç oluyor. Özellikle deplasman maçları. Oyunun hızı da yüksek oluyor. Bazen taktiği unutuyorlar ve kalpleriyle mücadele etmeye çalışıyorlar. O zaman da bizim işimiz daha zorlaşıyor" şeklinde konuştu.