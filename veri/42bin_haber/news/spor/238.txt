CHP Trabzon'u fena karıştırdı
Muhalefetin temsilcileri kulübü ziyaret etti. Başkan Şener, 'CHP Trabzon'a sadece özür dilemeye gelebilir. Şikecileri kabul edenlerin ne işi var. Ben bu sorumluluğu almam' dedi
 CHP Genel Başkan Yardımcısı Umut Oran, Grup Başkanvekili Muharrem İnce ve Bolu Milletvekili Tanju Özcan Trabzonspor kulübünü ziyaret etti, Asbaşkan Nevzat Şakar'la görüştü. Şakar CHP heyetine isimlerinin yazılı olduğu birer forma verip, duyduğu memnuniyeti ifade etti: 'Trabzonspor her zaman siyasetin imkanlarından faydalanmalıdır.' CHP heyeti de, 'Bizi kabul ettiğiniz için teşekkür ederiz. Bu sezon size başarılar dileriz' diyerek Trabzon'dan ayrıldı.
 ANCAK ziyareti duyan Başkan Sadri Şener'in tepkisi çok sert oldu. 'Kupa F.Bahçe'nin' diyen ve şikecileri kabul eden bir partinin mensuplarının Trabzonspor'u ziyaretinin sorumluluğunu kabul etmediğini söyledi. Ziyaretten haberi olmadığını vurgulayarak, Nevzat Şakar'ı da hedef aldı. İşte o ağır sözler:
 ŞAŞKIN VE TEPKİLİYİM
 'CHP Genel Başkanı şikecileri kabul ederek onları övdü. Sonra da kendisi gelmeyip grup başkanvekillerini gönderiyor. Olmadı, hiç olmadı. Çok şaşkınım ve tepkiliyim. Bu ziyaretten benim haberim yok. Bana da sorulmalıydı. CHP Trabzonspor'u bir şartla ziyaret edebilir. O da kesinlikle özür dilemek için.
 BEN niye mücadele ediyorum? Niye bu kadar mahkemelerde uğraştık. Sayın Kılıçdaroğlu, 'Kupa Fener'in' diyor. Biz niye bu kadar mahkemelere, avukatlara para harcıyoruz. Sayın Kılıçdaroğlu ve CHP'ye yakışan Trabzonspor'dan özür dilemektir. Bu işin sorumluluğunu almıyorum. Bunun sorumluluğunu almam.'