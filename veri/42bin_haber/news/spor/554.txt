Mersin çıkışa geçmek istiyor
Hentbol Erkekler Süper Ligi'nde mücadele eden Mersin Hentbol, kendi evinde Antalyaspor'u yenerek, çıkışa geçmek istiyor.Cumartesi günü yapılacak karşılaşmanın hazırlıklarına, Yenişehir Spor Salonu'nda antrenör Osman Özoğlu'nun nezaretinde başlayan Mersin Hentbol, kondisyon ve taktik ağırlıklı çalıştı. Antrenmana yeni transfer Victor Schrabanes de katıldı.

Osman Özoğlu, hazırlık çalışmalarını değerlendirdiği AA muhabirine, Antalyaspor'un ligin güçlü takımlarından birisi olduğu belirterek, ciddi direnç gösterilmesi gereken bir takımla karşılaşacaklarını söyledi.

Antalya ekibinin her an sürpriz yapmaya hazır bir takım olduğunu anlatan Özoğlu, şunları kaydetti:
Rakibimizin 4 çok kaliteli yabancı oyuncusu var ve bizim eski kalecimiz Nevzat da Antalya'nın formasını giyiyor. Nevzat 40 yaşında ama çok kaliteli ve tecrübeli bir kaleci. Söz konusu 4 yabancının ve Nevzat'ın oynadığı her maç, Antalya'nın kazanabileceği bir maç olabilir. Bunun bilincindeyiz. Ama biz Mersin'de maç kazanmanın kolay olmadığını ve Mersin'in iyi bir takım olduğunu herkese göstermek istiyoruz. Antalyaspor karşılaşmasını çıkış maçı olarak görüyoruz. Hazırlıklarımızı da bu yönde sürdürüyoruz.

Yarın Adana'da Çukobirlik ile hazırlık maçı yapacaklarını dile getiren Özoğlu, Antalyaspor maçı öncesinde eksikliklerini görme açısından, bu hazırlık maçının önemli olacağını belirtti.

Cumartesi günü Yenişehir Spor Salonu'nda oynanacak Antalyaspor maçında tüm hentbol severleri görmek istediklerini ifade eden Özoğlu, Geçtiğimiz günlerde yapılan milli maçta gördük ki, Mersin'de ciddi bir hentbol sever var. İnsanlar salonu doldurdu, bir o kadar insan da kapıda kaldı. Milli maça ilgi gösterenlerin, cumartesi günü Mersin Hentbol takımını da yalnız bırakmamasını arzuluyoruz diye konuştu.