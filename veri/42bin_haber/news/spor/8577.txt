Ferguson memnun, Mourinho umutlu!
 
 Merakla beklenen Real Madrid - Manchester United maçı, Welbeck ve Ronaldo'nun karşılıklı golleriyle 1-1 sona erdi.
 
 Büyük heyecana sahne olan maçın yıldızlarından biri de birçok önemli pozisyonda Real'e gol şansı tanımayan kaleci david De Gea'ydı. De Gea, maç sonunda United Menajeri Alex Ferguson'ın da gündemindeydi...
 
 Fergıson,"İlk yarıda golü bulduktan sonra kalemizin önüne çok fazla çekildik. Bu da Real'e önemli fırsatlar verdi. Neyse ki De Gea harika bir maç çıkardı. 3 - 4 çok önemli gollük pozisyonu önledi. 2. yarıda daha fazla ileri çıktık. Umarım kaçırdığımız golleri Old Trafford'da aramayız. Ancak deplasmanda gol atmak önemliydi. Tabi ki işimiz henüz bitmedi. REal'in çok iyi bir kontraatak takımı olduğunu biliyoruz. Yine de burada aldığımız sonuç, turu geçmek için bize iyi bir şans verdi" dedi.
 
 MOURINHO: KAZANMAYI HAK ETTİK
 
 Real Madrid Teknik Direktörü Mourinho ise kazanmayı hak ettikleri görüşündeydi...
 
 “Sanırım United buraya iyi savunma yapmak için geldi” diyen Mourinho, “Amaçları gol yememek ve oyuncularımıza topla oynayacakları alan bırakmamaktı. Kazanmak istediklerini sanmıyorum. Sonuçta kazanmayı hakettiğimizi düşünüyorum. Ancak United, evinde daha açık oynamak zorunda kalacak. Çünkü futbol kültürleri, evlerinde kapalı savunma yapmalarına izin vermiyor. Bu yüzden takımımın Old Trafford'da rahatlıkla gol bulacağına inanıyorum. Üzerimde bir baskı yok. Son derece rahatım. Tur şansımızın hala yüzde 50 olduğunu düşünüyorum" dedi.
 
 Portekizli teknik adamın, İspanyol basınında yer alan; "Mourinho'nun kulüpteki geleceği bu eşleşmeye bağlı" haberlerine yorumu ise; "Bilmiyorum ve umrumda da değil" oldu.
 
 NTV Spor ve Ajanslar