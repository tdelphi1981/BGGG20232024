İlk testi kaçırabilir
Red Bull'un 2013 aracının, Jerez'deki ilk teste kadar hazır olamayabileceği söylendi.
Adrian Newey, geçtiğimiz yıl ABD GP'ye kadar RB8'in gelişimine odaklanmalarının, gelecek sezon aracının gelişiminde ertelemeye neden olduğunu belirtmiş, 2012 için "geçirdiğim en zorlu sezonlardan biriydi" yorumunda bulunmuştu. 
turkiyef1.com'un haberine göre; Newey, The Sun gazetesinde yayınlanan açıklamasında, şampiyonluk mücadelesinde neredeyse sezon sonuna kadar mevcut araç üzerinde çalışmalarının, 2013 paketinin gelişimini zorlaştırdığını ifade etti. 
Newey, bu durumun yeni aracın gelişim takvimini tehlikeye attığını, bu yüzden kış sezonunda çok daha fazla çalışmak zorunda kalacaklarını ve aracı ilk teste yetiştirmek için zamana karşı yarış vereceklerini belirtti. 
İngiliz yayın kurumu BBC, Red Bull'un; 2013 aracının 5 Şubat'taki Jerez testine yetişip yetişmeyeceğini gelecek hafta açıklayacağını bildirdi.