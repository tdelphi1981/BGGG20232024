Kral Kupası'nda finalin yeri belli oldu
İspanya'da Atletico Madrid ve Real Madrid takımları arasındaki Kral Kupası finali Santiago Bernabeu Stadı'nda oynanacak. Atletico Madrid ve Real Madrid takımlarının temsilcileri, İspanya Futbol Federasyonu'nda yaptıkları toplantı sonrasında Kral Kupası finalinin detaylarında anlaşmaya vardı. 
Yapılan açıklamalarda, daha önceden 18 Mayıs olarak öngörülen final maçı tarihinin 17 Mayıs olarak değiştirildiği kaydedildi. Madrid'in iki takımı arasında TSİ 22.30'da oynanacak final maçı için Real Madrid'in sahası olan Santiago Bernabeu Stadı seçilirken, her iki kulübe de 30'ar bin maç bileti tahsis edilecek.

İki takım arasında en son 1992 yılında Bernabeu Stadı'nda Kral Kupası finali oynanırken, kazanan taraf 2-0'lık skorla Atletico Madrid olmuştu. Kral Kupası'nı Real Madrid 18, Atletico Madrid de 9 kez kazanırken, Madrid kentinin iki takımı arasında bu zamana kadar oynanan 4 Kral Kupası finalinde Atletico Madrid'in 1'e karşı 3 üstünlüğü bulunuyor.