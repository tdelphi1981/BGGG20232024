Galatasaray kaybetse de lider
Spor Toto Süper Lig lideri Galatasaray'ın bu sezon puan kayıpları yaşadığı 6 haftada da zirve mücadelesi veren takımların fırsat teperek liderliğe yükselememesi dikkati çekti.
Ligde 16 haftadır lider durumda bulunan Sarı-kırmızılı takımın, lider olarak girdiği ancak puan kaybı yaşadığı 6 haftada, 8 farklı takım zirveyi devralma şansını kullanamadı. Spor Toto Süper Lig'in 2. haftasında Fenerbahçe'den liderlik koltuğunu alan Galatasaray, sonraki 16 haftada ligin zirvesindeki yerini kimseye kaptırmadı. Sarı-kırmızılılar, bu sürenin 6 haftasında 8 farklı takımla girdiği zirve mücadelesinden de galip çıkmayı başardı.

Ligin 2. haftasından 7. haftasına kadar rakiplerine lider olma şansı tanımayan 'Cim Bom', 7. haftada Eskişehirspor'la kendi evinde 1-1 berabere kaldı. Galatasaray'ın aldığı bu sonucun ardından liderlik şansını yakalayan Sivasspor, Bursaspor ile 2-2 berabere kalıp 1 puan alınca, eline geçen fırsatı değerlendiremedi.

Yine 7. haftada lider olma ihtimali olan ve Galatasaray'dan önce maçlarını oynayan Orduspor ve Kasımpaşa da istedikleri sonuçları alamayınca sarı-kırmızılı takımın yerine koltuğa oturamadılar.

-8. haftada liderliğe 7 aday-

Ligin 7. haftasındaki alınan 1 puanın ardından sarı-kırmızılı takımın arkasındaki rakipleri, zirveye yaklaştı.

8. haftadaki Gençlerbirliği maçında da 3 puan alamayan Galatasaray, bu hafta da liderlik koltuğunu kaybetmedi. Bu haftada zirve için 7 takım yarışırken bu takımlardan hiçbiri istediği sonucu alamadı ve 'Cim Bom'u koltuğundan indiremedi.

19 Ekim Cuma günü Ankara'dan 3-3'lük skor ile dönen sarı-kırmızılı takım, liderlik şansı olan 6 rakibinin maçlarını beklemeye başladı.

Galatasaray'la berabere kalan Gençlerbirliği'nin yanı sıra, Fenerbahçe, Trabzonspor, Orduspor, Kasımpaşa, Medical Park Antalyaspor, Sivasspor bu haftada 3 puan alamadı ve yine lider el değiştirmedi.

-Lider 11 ve 12. haftada da değişmedi-

Son yılların en düşük puanlı lideri olan Galatasaray, 11. haftada da puan kaybetti ve rakiplerine zirve şansı doğdu.

Sarı-kırmızılı takımdan önce maça çıkan Medical Park Antalyaspor, Kasımpaşa ile 1-1 berabere kaldı. Bu sonuçla maç fazlasıyla da olsa lider olma şansını kaçıran Akdeniz temsilcisi, Galatasaray, Mersin İdmanyurdu deplasmanında 2 puan bırakınca haftayı lider kapatma olasılığını tepmiş oldu.

12. haftaya 22'şer puanla giren iki ekipten Galatasaray, haftanın açılış maçında Kardemir Karabükspor'a 3-1 yenildi. Bu sonucun ardından bir kez daha lider olma fırsatı yakalayan Medical Park Antalyaspor, bir diğer İstanbul takımı Beşiktaş karşısında 5-3'lük skorla mağlup oldu. Bu sonuçla sarı-kırmızılıların liderlik keyfi devam etti.

-Medical Park Antalyaspor yine zirveye çıkamadı-

Süper Lig'de ilk yarının son haftasında Galatasaray'ın Trabzonspor maçında yine puan kaybetmesinin ardından Medical Park Antalyaspor'a yeniden lider olma şansı doğdu.

'Cim Bom'dan 3 puan geride olmasına rağmen Akhisar Belediyespor ile oynadığı erteleme maçını '9-0' kazanması durumunda lider olacak Akdeniz temsilcisi, bu mücadeleyi 1-0 kaybederek zirveye yerleşme fırsatını bir kez daha tepmiş oldu.

-Beşiktaş da liderliği alamadı-

Galatasaray, ikinci yarının ilk haftasında Kasımpaşa'ya yenilmesine rağmen, yine liderliği rakiplerine kaptırmadı.

Sarı-kırmızılı takımın, bu haftadaki puan kaybı sonrası liderlik şansı yakalayan Beşiktaş, bu sezon ilk defa yakaladığı fırsatı değerlendiremedi.

'Cim Bom', ikinci yarının ilk maçında Kasımpaşa'ya 2-1 yenilince hemen gerisindeki Beşiktaş'ın zirveyi ele geçirme şansı doğdu. Siyah-beyazlılar, rakibinden 1 gün sonra İstanbul Büyükşehir Belediyespor ile karşılaştı. Rakibini 1 farklı da olsa yenmesi halinde liderlik koltuğunu 16 haftanın ardından Galatasaray'ın elinden alacak olan Beşiktaş, lacivert-turunculu takımla 2-2 berabere kalarak bu şansı kullanamayan 8. takım oldu.

Öte yandan, Galatasaray'ın ardından en fazla liderlik şansına sahip olan ancak bunu değerlendiremeyen Medical Park Antalyaspor, sarı-kırmızılıların puansız kapattığı 18. haftada Gençlerbirliği'ne sahasında 5-3 yenilerek bir kez daha fırsat tepti.