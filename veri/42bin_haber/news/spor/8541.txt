NBA'de All-Star heyecanı başlıyor
Amerikan Ulusal Basketbol Ligi'nde (NBA) All-Star Haftasonu etkinlikleri, eski NBA oyuncuları Shaquille O'Neal ve Charles Barkley'nin, çaylaklar ve ikinci yıl oyuncularından seçtikleri takımlar arasındaki maçla başlayacak.
NBA All-Star hafta sonu etkinlikleri, ABD'nin Teksas eyaletinin Houston kentinde, TSİ Cuma gecesini Cumartesi sabahına bağlayan saatlerde 19'uncusu yapılacak 'Rookie Challenge' maçı ile start alacak.

Ömer Aşık'ın forma giydiği Houston Rockets'ın sahası Toyota Center'da düzenlenecek maçın, ilki 1994 yılında Minnesota Timberwolves'un evsahipliği yaptığı haftasonunda gerçekleşti. Maçta, Anfernee Hardaway, Toni Kukoc, Chris Webber, Sam Cassell, Jamal Mashburn gibi sonraki sezonlarda NBA'in önemli oyuncuları haline gelen isimler de mücadele etti. Yalnızca 'rookie'ler (çaylak veya ilk yıl oyuncuları) arasından seçilen oyuncuların mücadele ettiği format, 1995'deki maçtan sonra değişti.

1996 yılında başlayan yeni formata göre Doğu ve Batı Konferansı'ndaki çaylak oyuncular, ayrı takımlarda mücadele etmeye başladı. Lokavt yüzünden gecikmeli başlayan 1999 sezonunda ise All-Star Haftasonu'nun iptal edilmesinden dolayı etkinlik de iptal edildi.

2000 yılında bir kez daha kabuk değiştiren maç, çaylak oyuncular ile ikinci yıl oyuncuları arasında oynanmaya başladı. Geçen yıl ise bu yıl da olacağı gibi 'Rising Stars Challenge' olarak adlandırıldı.

Normal NBA maçlarından (12'şer dakikalık dört çeyrek) farklı olarak 20 dakikalık iki devreden yapılan maç, 16 Şubat sabahı TSİ 04.00'de başlayacak.

Geçen sene ilk kez başlayan uygulama ile NBA'in efsane oyuncuları Shaquille O'Neal (Shaq'ın Takımı) ve Charles Barkley'nin (Chuck'ın Takımı), çaylaklar ve ikinci yıl oyuncularından seçtikleri takımlar şöyle:

-Shaq'ın Takımı-
Damian Lillard (Portland Trail Blazers)
Kyrie Irving (Cleveland Cavaliers)
Andrew Nicholson (Orlando Magic)
Klay Thompson (Golden State Warriors)
Harrison Barnes (Golden State Warriors)
Chandler Parsons (Houston Rockets)
Dion Waiters (Cleveland Cavaliers)
Michael Kidd-Gilchrist (Charlotte Bobcats)
Tyler Zeller (Cleveland Cavaliers)
Kemba Walker (Charlotte Bobcats)

-Chuck'ın Takımı-
Anthony Davis (New Orleans Hornets)
Kenneth Faried (Denver Nuggets)
Kawhi Leonard (San Antonio Spurs)
Bradley Beal (Washington Wizards)
Ricky Rubio (Minnesota Timberwolves)
Tristan Thompson (Cleveland Cavaliers)
Nikola Vucevic (Orlando Magic)
Brandon Knight (Detroit Pistons)
Isaiah Thomas (Sacramento Kings)
Alexey Shved (Minnesota Timberwolves)

-İstatistikler-

En fazla sayı atan oyuncular

1. Kevin Durant - 46 (2009)
2. Russell Westbrook - 40 (2010)
3. Amare Stoudemire - 36 (2004)

En fazla ribaund alan oyuncular

1. DeJuan Blair - 23 (2010)
2. Elton Brand - 21 (2000)
3. Chris Bosh (2005), Marcus Fizer (2002), Quentin Richardson (2001) - 14

En fazla asist yapan oyuncular

1. John Wall - 22 (2011)
2. Chris Paul - 17 (2007)
3. Jordan Farmar - 12 (2008)