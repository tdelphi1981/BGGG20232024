Djoko'nun rakibi Murray!
 
 Avustralya Açık Tenis Turnuvası'nda kadınlardan sonra erkeklerde de finalin adı belli oldu! Djokovic'in ardından Andy Murray de adını finale yazdırdı. Yarı final maçında Roger Federer ile karşılaşan Murray, rakibini 3-2 mağlup ederek 3. kez Avustralya Açık finaline yükseldi. Bu arada, bu galibiyet, Murray'in Federer karşısındaki ilk Grand Slam galibiyeti oldu.
 
 Federer'in servisiyle başlayan maçta 1-1'in ardından 3. oyunda Murray servis kırmayı başardı ve avantajı ele geçirdi. Sonraki oyunu da alan Murray 3-1 öne geçti. Federer, 5. oyunda kendine geldi ve Britanyalı rakibine sayı vermeden durumu 3-2'ye getirdi. Ancak Federer, sonraki oyunlarda bir türlü servis kırmayı başaramayınca, Murray 45 dakika süren ilk seti 6-4 kazandı ve 1-0 öne geçti.
  
 İkinci set büyük çekişmeye sahne oldu. 43 dakikada servis kırılmadan 5-5'e gelen 2. setin 11. oyununda Federer rakibine sayı şansı tanımadı ve 6-5 öne geçti. Murray de aynı şekilde müthiş bir servis oyunuyla Federer'e yanıt verince, tie-break'e geçildi. Tie-break'e iyi başlayan Federer 4-1 öne geçti, ancak Murruay çabuk toparlanarak durumu 4-4'e taşıdı. Ancak 4-1'den geri dönmeyi başaran Murray, sonrasında Federer'in performansına karşı koyamadı ve İsviçreli raket tie-break setini kazanarak 7-6 ile maçta durumu eşitledi: 1-1
  
 Murray'in servisi ile başlayan 3. setin ilk 5 oyununda servis kırılmayınca, Murray 6. oyuna 3-2 önde girdi. Britanyalı raket bu oyunda 2 kez servis kırma şansını değerlendiremese de Federer'in hatalır ona bu şansı 3. kez tanıdı ve Murray 4-2 öne geçerek büyük avantaj yakaladı. Bu kritik oyunun ardından Murray 7. oyunu da aldı ve durumu 5-2'ye getirdi. Federer kendi oyununu alarak durumu 5-3 yaparken, servisini kırdırmayan Murray, 6-3 ile seti kazandı ve 2-1 öne geçti.
 
 Maçın dördüncü setine Federer etkili başladı. Rakibine üstünlük kuran İsviçreli raket, maçta ilk kez rakibinin servisini kırarak 3-1 öne geçti. Ancak Murray 7. oyunda Federer'in servisini kırıp durumu 4-3'e taşıdı. 8. oyun ise müthiş bir çekişmeye sahne oldu. Murray'in servisini kırma fırsatı yakalayan Federer, oyunun beraberliğe taşınmasına engel olamadı. Ardından bir çok kez Murray'in avantajı elde etmesi ve beraberlik arasında gidip gelen 8. oyunda son gülen Britanyalı raket oldu ve skora denge geldi: 4-4... Hız kesmeyen Murray, 9. oyunda da üstünlüğünü sürdürdü ve üstüste 2. kez Federer'in servisini kırarak 5-4 öne geçti. 10. oyunda servis atan Murray, oyunu alsaydı maçı kazanıp finale çıkacaktı. Ancak pes etmeye niyeti olmadağını gösteren Federer, rakibinin servisini kırdı ve seti tie-break'e taşıdı. İsviçreli raket tie-break'i de alarak maçı 5. sete taşıdı. Murray ise 4. setteki final şansını tepip, umudunu 5. sete taşıdı.
 
 Önceki setin moral bozukluğuna rağmen Murray final setine fırtına gibi girdi. 2. oyunda Federer'in servisini kıran Murray bir anda 3-0 öne geçmeyi başardı. Beklenen heyecana sahne olmayan seti 6-2 kazanan Andy Murray, karşılaşmadan da 3-2 galibiyetle ayrılmayı başardı.
  
 Tam 4 saat süren maçı kazanan Murray böylece finalde Novak Djokovic'in rakibi oldu. 25 yaşındaki tenisçi, ABD Açık'ta geçen yıl Djokovic'i yenerek 76 yıl sonra bir Grand Slam turnuvasını kazanan ilk Büyük Britanyalı tenisçi olmuştu. 2010 ve 2011 yıllarında Avustralya'da finale kadar yükselen ancak kupayı kaldırmayı başaramayan Murray, 27 Ocak Pazar günü şansını yeniden deneyecek.
 
 Kariyerindeki 6. Grand Slam finalini oynayacak olan Murray, Avustralya'da ise 3. kez finalde sahne alacak. Djokovic'in ise üstüste 3. kez Avustralya'yı kazanıp profesyonel tenis tarihinde bir ilke imza atmayı hedefleyeceği final maçı, pazar günü oynanacak.
 
 NTV Spor