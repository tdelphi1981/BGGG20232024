TOSFED'de seçim heyecanı artıyor
Türkiye Otomobil Sporları Federasyonu'nun (TOSFED), 9 Kasım Cuma günü Ankara'da yapılacak 3. Olağan Genel Kurulu'nda başkanlık için yarışacak Satvet Çiftçi, yönetim kurulu adaylarını tanıttı.Çiftçi, tanıtım toplantısında yeniden aday olmayan mevcut başkan Mümtaz Tahincioğlu'na eleştirilerde bulundu. Türkiye Spor Yazarları Derneği'nin Levent'teki tesislerinde düzenlenen basın toplantısına, başkan adayı Satvet Çiftçi'nin yanı sıra, yönetim kurulu listesinde yer alan sporcular Volkan Işık ve Burcu Çetinkaya ile listede bulunan diğer isimler katıldı.

Kendisinin ve çalışma arkadaşlarının ilk günden denetlenebilir, kulüp ve sporcu odaklı bir federasyon yapısı kurmayı amaçladıklarını kaydeden Çiftçi, Bu camia artık, seneler boyunca şifahen verilen ve tutulmayan sözlerden bıktı. Ben ve birlikte çalışacağım değerli arkadaşlarım, artık bu düzenin değişmesi gerektiğine inanıyoruz. Sözümüzü sizin şahitliğinizde vererek ilk günden itibaren denetlenebilir bir yönetim yapısına geçmek niyetindeyiz. Sporcu ve kulüp odaklı bir yönetim sürecini başlatıyoruz. Tüm düzenlemelerimizi ve yatırımlarımızı sporcularımıza ve kulüplerimize, yani bu sporun gerçek sahiplerine fayda sağlayacak şekilde yapacağız diye konuştu.

Seçimlerin yapılacağı 9 Kasım'ın TOSFED için bir dönüm noktası olduğuna inandığını belirten Çiftçi, Artık tek kişilik yönetimlerin ve küçük hesapların zamanı geçti. Herkesçe kabul gören bir ekiple federasyonumuzu bir holding mantığıyla yöneteceğiz. Büyüme ve ilerleme için branşların kendi içinde o branşı en iyi bilenler tarafından yönetilmesi gerek. Branşlarında uzman olan arkadaşlarımız, o branşların sporcuları ve kulüplerinden oluşturulacak kurullarla kendi dertlerinin çözümlerini kendileri gerçekleştirecek. Bu sayede yıllardır masa başında verilen yanlış kararların ve çıkartılan kuralların önüne geçmiş olacağız ifadelerini kullandı.

Tahincioğlu'na eleştiri

Satvet Çiftçi, TOSFED Başkanı Mümtaz Tahincioğlu'na da eleştiriler yöneltti. Tahincioğlu'nun yanlış yatırımlar yaptığını savunan Çiftçi, Mümtaz Bey'in kendi oğluna yaptığı yanlış yatırım, herhangi birisine yapılmış olsaydı bugün Formula 1'de bir Türk sporcu olacaktı. Bu da Formula 1'in Türkiye'den gitmesini engelleyecekti. İster sonuncu olsun, ister 3. olsun ama bir Türk Formula 1'de yarışsaydı bırakın İstanbul Park'ı, iki İstanbul Park dolardı. Yanlış yatırımlardan dolayı bugüne geldik şeklinde konuştu. 

Tahincioğlu'nun Türkiye'ye getirdiği organizasyonları bir bir kaybettiğini vurgulayan başkan adayı Çiftçi, şunları söyledi:

Eski federasyonun yani Mümtaz Tahincioğlu'nun federasyonu tek başına ve adaletsiz olarak yönetmesi bizi ateşledi. Tahincioğlu'nun bu spora getirdiklerini tek tek götürmesiyle bu spora yeniden el koymamızı düşündürdü ve aday olduk. Mümtaz Tahincioğlu başkanlığındaki federasyon zamanında Formula 1, dünya ve Avrupa şampiyonaları Türkiye'ye geldi. Şimdi Formula 1 ve dünya şampiyonası gitti, Avrupa şampiyonasının da gittiği söyleniyor. Yani gelenler tek tek gitti. Sporumuz ve seyircimiz kalmadı. Bu masada 4 Türkiye şampiyonu ve kulüp başkanları var. Bizler de bu işe el koymak için paçaları sıvadık.

Savcılık, Tahincioğlu hakkında dava açtı

TOSFED Yönetim Kurulu'ndan 2,5 yıl önce 6 arkadaşıyla birlikte istifa ettiklerini hatırlatan Çiftçi, O günden itibaren federasyonla mücadele etmeye başladım. Bu mücadelenin sonunda 3 ay önce savcılık suç duyurusunu kabul ederek, federasyon başkanına ve 4 kişi hakkında görevi kötüye kullanmaktan dava açtı. Bir de bakanlığa şikayet ettik. Bakanlık da soruşturmasını tamamlamış diye konuştu.

Demir Berberoğlu hakkında

Başkanlık için yarışacağı Demir Berberoğlu'nun adaylığı hakkında da değerlendirme yapan Çiftçi, Bizim ekibimiz çok kuvvetli. Rakibimiz Demir Berberoğlu'nun listesinin kimlerden kurulu olduğu ve programının ne olduğu seçime 2 gün kalmasına rağmen hala belli değil. Cebine koymuş bir yönetim kurulu, 'Sen aday olur musun? Sen bana oy ver, yönetim kuruluna gir' gibi şeylerle nereye kadar gidileceğini delegeler bilirler. Camiamız çok uyanıktır. Kime ne vereceğini bilir şeklinde ifadeler kullandı.

Burcu Çetinkaya: Profesyonel olarak yarışmayı düşünmüyorum

Çiftçi'nin listesinde yer alan Türkiye şampiyonu rallici Burcu Çetinkaya ise, seçilmeleri durumunda yarışmayı bırakacağını açıkladı. Çetinkaya, bugüne kadar geldiği noktada çok fazla tecrübe kazandığını ifade ederek, Destek alsam da bu mücadelenin büyük bir kısmını tek başıma yürüttüm. Bunu paylaşabilmek ve öne çıkabilecek insanlara destek olmak istiyorum. Profesyonel olarak yarışmayı düşünmüyorum. Eğer seçilirsek, benden daha ileride olabilecek birini desteklemek daha mantıklı geliyor. Bu noktadan sonra benim böyle daha başarılı olabileceğim yönünde düşünüyorum şeklinde konuştu.

Burcu, ilerleyen yıllarda, federasyon haricinde profesyonel takım oluşumu teklifi gelmesi durumunda değerlendirebileceğini de sözlerine ekledi. Bu arada ilk etapta yapmayı planladıkları projeler hakkında açıklamalarda bulunan yönetim kurulu adaylarından Erol Hülagü, alt yapı ile ilgili Antalya, Ankara, Bursa ve Kayseri'ye yeni pistler yapmayı planladıklarını ancak bunların İstanbul Park veya onun benzeri gibi bir yapı olmayacağını söyledi.