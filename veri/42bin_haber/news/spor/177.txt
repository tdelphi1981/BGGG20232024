İstanbul'un Sultanı Serena oldu
Championships uluslararası kadınlar tenis turnuvasında tekler finalinde Serena Williams, Maria Sharapova'yı 2-0 yenerek şampiyon oldu.
 Sinan Erdem Spor Salonu'nda, tamamen dolu tribünler önündeki finale Sharapova, servis avantajıyla başladı. Rakibinin hatalarını iyi değerlendiren Rus sporcu 1-0 öne geçti. Serena Williams, ikinci oyunda servislerde etkili oldu ve 1-1 beraberliği sağladı. Her iki sporcu, ilk servislerde iyi savunma yapamayınca 8 dakika süren ilk setin ilk bölümü 2-2 beraberlikle geçildi. Çekişmeli geçen 7. oyunda Maria Sharapova, servislerde hata yapmasına rağmen durumu 4-3'e getirmesini bildi.
 Turnuvanın ilk gününde fazla çift hata yapan Serena Williams, aynı sıkıntıyı 8. oyunda yaşamasına rağmen skoru 5-3'e taşıdı. Ancak file önünde basit hatalar yapan ABD'li sporcu karşısında Maria Sharapova, oyundan kopmadı ve durumu 5-4 yaptı. Oyun içinde servis avantajını eline alan Serena Williams, yaptığı çift hataya rağmen bu avantajını iyi değerlendirdi ve 45 dakika süren ilk seti 6-4 kazandı.
 Serena Williams, ikinci sete de servis kırarak başladı. Kendi servisinde de oyunu alan ABD'li tenisçi, 2-0 öne geçti. Üçüncü oyunda kullandığı servislerde hata yapmayan Sharapova, durumu 2-1'e getirdi. Sharapova'ya verdiği bir sayının ardından skoru 5-3'e taşıyan ABD'li sporcu, son oyunda da servisi kırdı ve ikinci seti 6-3 aldı. Serena Williams, böylece 1 saat 29 dakika süren karşılaşmayı 2-0 kazanarak, TEB-BNP Paribas WTA Championships'te 2012 yılının şampiyonu oldu. AA