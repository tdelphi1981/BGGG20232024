Fatih Terim "polemiğe" noktayı koydu
Galatasaray Teknik Direktörü Fatih Terim, Fenerbahçe Teknik Direktörü Aykut Kocaman ile ilgili sorulan soruya "Bu konuda mümkün olursa konuşmayacağımı söyledim. Gündemimde bu konu yok" diye cevap verdi. 
Fatih Terim, Fenerbahçe Teknik Direktörü Aykut Kocaman ile medya üzerinden gerçekleşen diyaloglara son noktayı koydu. 
Aykut Kocaman'ın kendisine yönelik son sözlerinin hatırlatılması üzerine Terim, çok daha önemli işleri olduğunu belirterek, şunları söyledi:

"Ben Balıkesirspor maçı sonrası tüm fikirlerimi paylaştım. Bir daha da bu konuda mümkün olursa konuşmayacağımı söyledim. Tüm cevapları o açıklamada bulabilirsiniz. Bundan sonraki günlerimde ve gündemimde bu konu yok. Biz güzel şeylerden bahsetmeliyiz. Yaptıklarımızdan, yapacaklarımızdan, hatta yapamadıklarımızdan konuşmalıyız. Size benim gündemimde olan konulardan bahsedeyim. Braga maçı için Portekiz'e 5 saatlik bir yolculukla gideceğiz, yine 5 saatlik bir yolculukla döneceğiz. Cumartesi günü yaklaşık 60 saat sonra deplasmanda Sivasspor'la karşılaşacağız. Ardından derbi maçlarımız var. Acaba Braga maçının ardından Şampiyonlar Ligi'nde bir üst tura çıkabilecek miyiz? Benim gündemimde bunlar var. Şampiyonlar Ligi'nde tur atlamayı, Avrupa'da, ligde ve kupada hedeflerimizi düşünmek zorundayım. Bizim bunları konuşmamız lazım. Başka şeyler gündemimde yok."