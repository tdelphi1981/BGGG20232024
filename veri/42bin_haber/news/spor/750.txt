"Çalışmalarımız hızlanarak artacak"
Wushu Federasyonu Yönetim Kurulu üyeliğine seçilen, eski başkan Abdurrahman Akyüz, yeni başkan Mehmet Zeki Akıncı'nın büyükleri olduğunu belirterek, bundan sonra da wushuda çalışmalar büyük hızla devam edeceğini bildirdi.Akyüz yaptığı yazılı açıklamada, 2006 yılından günümüze kadar wushunun Türkiye'de ve dünyada gelişerek yayılması için önemli çalışmalar yaptıklarını belirtti.

Yeni dönemde de wushunun gelişimine destek sağlayacağını ifade eden Akyüz, Wushu Federasyonu Başkanı Mehmet Zeki Akıncı'nın wushu camiasının gücüne güç katacağını vurguladı.

Bu bir nöbet değişimi değil diyen Akyüz, Hem haksızlıklara karşı, hem de wushunun gelişiminin devam etmesi için daha güçlü bir şekilde mücadelemize devam edeceğiz. Dünya, Avrupa ve olimpiyat şampiyonlukları elde etmek için çalışmalarımız hızlanarak artacak. Federasyonumuzun yeni başkanı Mehmet Zeki Akıncı, hepimizin büyüğüdür. Bundan sonra da çalışmalar büyük hızla devam edecektir dedi.