Galatasaray Kulübü'nden Birand'a vefa
Galatasaray Kulübü'nün, 2011-2012 sezonundan itibaren başlattığı fotoğraf yarışması, Beşiktaş derbisiyle birlikte 'Mehmet Ali Birand' adıyla düzenlenecek.
Kulüpten yapılan açıklamada, foto muhabirlerinin, Galatasaray Futbol Takımı'nın iç saha maçlarında çektiği fotoğrafların, vefat eden gazeteci-yazar Mehmet Ali Birand'ın başkanlığını yaptığı jüri tarafından değerlendirildiği yarışmanın, derbiden itibaren 'Mehmet Ali Birand Fotoğraf Yarışması' adıyla düzenleneceği bildirildi.

Bu arada, Mehmet Ali Birand, sarı-kırmızılı ekibin 27 Ocak Pazar günü Türk Telekom Arena'da Beşiktaş ile yapacağı derbi maçta bir kez daha anılacak. Tribünlerin, Birand'ı, 25 yılı aşkın süre boyunca hazırlayıp sunduğu '32. Gün' programına atıfta bulunarak, maçın 32. dakikasında alkışlarla anacağı belirtildi.