UEFA cezayı kaldırmadı
1 maçlık seyircisiz oynama cezasına ilişkin itirazı reddedilen F.Bahçenin, iki yıl içinde saha olayına karışırsa men edilme tehlikesi de sürüyor.
UEFA  Tahkim Kurulu, Fenerbahçenin 1 maç seyircisiz oynama cezasına yaptığı itirazı reddetti. Ayrıca sarı lacivertlilerin UEFA Avrupa Ligindeki BATE Borisov karşılaşmasının ardından aldığı iki yıl içinde saha olayına karışırsa UEFA müsabakalarından men edilme tehlikesi de sürüyor.  
Fenerbahçe Kulübünden yapılan açıklamada, ilgili disiplin ve güvenlik maddelerine aykırı bir şekilde yaşanan saha ve tribün olayları sebebiyle UEFA tarafından aldığı cezaya karşı duruşmalı savunmayla gerçekleştirilen itirazın reddedildiği bildirildi. 
Kadıköy yine sessiz! 
Açıklamada, Bu karar doğrultusunda, 14 Mart Perşembe günü sahamızda oynayacağımız Viktoria Plzen karşılaşması seyircisiz oynanacaktır ifadesi kullanıldı.
Sarı lacivertliler, daha önceki turlarda Fransanın Marsilya takımıyla yaptığı karşılaşmada yaşanan olaylar nedeniyle Belarustan Bate Borisov ile sahasında oynadığı maçı seyircisiz oynamıştı. Kulüp, bu karşılaşmada da saha dışından atılan yanıcı madde nedeniyle bir kez daha seyircisiz oynama cezası aldı.