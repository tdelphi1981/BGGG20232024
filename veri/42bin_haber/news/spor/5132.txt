NBA All-Star maçının kadroları açıklandı
Amerikan Ulusal Basketbol Ligi (NBA) All-Star maçında ilk 5'te yer alacak oyuncular belli oldu. Los Angeles Lakerslı basketbolcu Kobe Bryant, üst üste 15'inci kez bu kadroda yer alma rekoruna imza attı.
NBA'de 17 Şubat'ta Houston Rockets'ın sahası Toyota Center'da düzenlenecek 62'nci All-Star maçının, Doğu ve Batı takımlarında yer alacak ilk 5 oyuncuları için yapılan oylamanın sonuçları açıklandı.

İlk 5'in 4'ünü, Los Angeles takımlarında forma giyen oyuncuların oluşturduğu Batı takımında Kobe Bryant (Los Angeles Lakers), Chris Paul (Los Angeles Clippers), Dwight Howard (Los Angeles Lakers), Kevin Durant (Oklahoma City Thunder) ve Blake Griffin (Los Angeles Clippers) yer aldı. Los Angeles kentinden 4 oyuncu, üst üste ikinci kez Batı takımında yer alma başarısını gösterdi.

Doğu takımının ilk 5'i ise LeBron James (Miami Heat), Dwyane Wade (Miami Heat), Rajon Rondo (Boston Celtics), Carmelo Anthony (New York Knicks) ve Kevin Garnett (Boston Celtics) oluşturdu.

NBA'in en skorer oyuncusu olan ve 4 kez All Star maçlarında 'En Değerli Oyuncu (MVP)' seçilen Kobe Bryant, 1 milyon 591 bin 437 ile en çok oy alan basketbolcu oldu.

All-Star maçının yedek oyuncuları, 24 Ocak Perşembe günü duyurulacak. Yedek oyuncular, NBA'deki koçların oylarıyla belirlenecek. Koçlar, kendi takımlarından oyuncuları oylayamayacak.

All-Star maçı ilk 5 adayları arasında, Houston Rockets'dan milli basketbolcu Ömer Aşık ve Milwaukee Bucks forması giyen Ersan İlyasova da yer almıştı.

Oylamada basketbolseverler, NBA'in resmi internet sayfasının yanı sıra Twitter ve Facebook gibi sosyal medya sitelerinden de oy kullandı.