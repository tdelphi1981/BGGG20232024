Denizli Belediyespor evinde gülmek istiyor
İkinci Lig Beyaz Grup ekiplerinden Denizli Belediyespor'un başkanı Rüşan Uzunoğlu, İskenderun Demir Çelikspor maçını kazanıp, kendi sahalarında 3 puanla tanışmak istediklerini söyledi.Rüşan Uzunoğlu, gazetecilere yaptığı açıklamada, ligdeki son iki haftada oynadıkları Alanyaspor ve Gaziosmanpaşa karşılaşmalarında sergilemiş oldukları güzel futbolu galibiyetle taçlandıramadıkları için üzgün olduklarını belirtti.

Bu iki karşılaşmada oynadıkları futbolu İskenderun Demirçelikspor maçında sahaya yansıttıkları takdirde 3 puanla tanışacaklarını ifade eden Uzunoğlu, Yönetim olarak teknik heyet ve futbolculara güvenimiz tam. İskenderun Demirçelikspor maçını kazanıp kendi sahamızda 3 puanla tanışmak istiyoruz dedi.

Denizli Belediyespor, 25 Kasım Pazar günü sahasında oynayacağı İskenderun Demirçelikspor karşılaşmasının hazırlıklarını Doğan Seyfi Atlı Stadı'nda yaptığı antrenmanla sürdürdü.