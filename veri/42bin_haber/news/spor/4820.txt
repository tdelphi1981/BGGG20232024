Ozan İpek cezaya itiraz ediyor
Bursasporlu Ozan İpek, babası Kasım İpek ile birlikte dün Bursaspor Başkanı İbrahim Yazıcı'dan beklediği görüşme isteği kabul görmeyince 10. Noter'e giderek, avukatı Cem Papila'ya yetki verdi.İki gün önce Bursa'ya menajeri Mehmet Kırkpınar, babası Kasım İpek ile birlikte gelen Ozan İpek'in Bursaspor Kulübü'ne görüşmek için tanıdığı iki günlük süre bugün 16.00'da doldu. Kulüp ile temasa geçen Ozan İpek, olumlu bir yanıt alamayınca yapılan kısa görüşmenin ardından kaldıkları otelin yakınında bulunan 10. Noter'e gitti. 

Burada yapılan görüşme sonrasında eski futbol hakemlerinden olan avukat Cem Papila'ya, Ozan İpek her türlü temsil yetkisini verdi. Noter sonrasında aile adına açıklamayı Kasım İpek yaptı. Baba Kasım İpek, "Avukat Cem Papila'ya noter tasdikli vekalet verdik. Ozan futbol oynamak istiyor. Bunun için herkesten özür diledi. Ancak bir cevap verilmedi. Şimdi yasalara göre üç günlük bekleme süremiz var. Bunu kullanacağız. Ondan sonra avukatımız Cem Papila tek taraflı fesih işlemini başlatacak. Bunun için de 4 günlük bir yasal süre var. Ozan Bursaspor'da oynamak istiyor. Bunun için de kulübün ona 'gel' demesi gerekiyor" dedi. 

İBRAHİM YAZICI: "OZAN İPEK'İ KİRALIK VEREBİLİRİZ"

CEZAYA İTİRAZ 

Kaldıkları Burçman Otel'de basın mensuplarıyla sohbet eden Ozan İpek ve babası Bursaspor Kulübü'nün verdiği rekor cezaya itiraz edeceklerini söyledi. Baba Kasım İpek, yasalara göre kulübün yıllık alacağının yüzde 20'sinden fazla ceza kesemeyeceği için 1 milyon 760 bin TL'lik cezaya itiraz edeceklerini ifade etti. 

YÖNETİM SESSİZ 

Bursaspor Basın Sözcüsü Selçuk Eren, yönetim kurulunun toplantıda olduğu belirterek, "Ozan İpek ile ilgili bize bir şey ulaşmadı. Geldikten sonra yönetim olarak alabileceğimiz kararlar olacaktır" dedi.