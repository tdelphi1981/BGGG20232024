Lindsey Vonn'dan kötü haber
 
 ABD Kayak Takımı, Dünya Alp Disiplini Kayak Şampiyonası'ndaki kadınlar süper büyük slalom yarışında sakatlanarak hastaneye kaldırılan Lindsey Vonn'un sezonu kapattığını açıkladı.
 
 ABD Kayak ve Snowboard Federasyonu'na bağlı ABD Kayak Takımı'ndan yapılan açıklamada, Dünya Alp Disiplini Kayak Şampiyonası'ndaki kadınlar süper büyük slalom yarışında sakatlanarak hastaneye götürülen Lindsey Vonn'un, sağ dizindeki ön çapraz, iç ve dış yan bağlarında yırtık, ayrıca bir kemiğinde de kırık tespit edildiği bilgisini verdi.
 
 Açıklamada, ameliyat olacak Vonn'un tüm sezonu kaçıracağı ancak 2014'te Rusya'nın Soçi kentinde düzenlenecek kış olimpiyatlarına katılmasının beklendiği belirtildi.
 
 2008, 2009, 2010 ve 2012'de Dünya Kupası'nı kazanan Vonn, etabın yarısını geride bırakmış ve liderden 0.12 saniye daha yavaş yarışa devam ederken, bir atlayış sırasında yere inme esnasında sağ dizindeki dengeyi kaybetmiş ve düşmüştü.
 
 Düşer düşmez sol ayağındaki kayak havaya fırlayan ve bir süre sürüklenen Vonn, yaklaşık 15 dakika pistte tedavi gördükten sonra helikopterle hastaneye götürülmüştü.
 
 Vonn, 6'ncı kez önemli bir şampiyonada sakatlandı
 Bu, Vonn'un sakatlıkla boğuştuğu 6'ncı önemli şampiyona oldu. Vonn, 2011'deki dünya şampiyonasından, hafif beyin sarsıntısı geçirdiği için çekilmişti. 2010 Olimpiyatları'nda sakat bacağına rağmen yarışmış ve hem iniş hem de süper büyük slalom disiplinlerinde altın madalya kazanmıştı.
 
 2009 dünya şampiyonasında iniş ve süper büyük slalomu kazandıktan sonra şampanya şişesini açarken baş parmağı kesilen Vonn, büyük slalom yarışından çekilmek zorunda kalmıştı. 2007 dünya şampiyonasında da antrenmanda dizinden sakatlanarak, son iki yarışı kaçırmıştı.
 
 2006 Olimpiyatları'nda ise iniş yarışı için hazırlık yaparken düşmüş, hastanede gördüğü tedaviden sonra kalçasındaki sakatlığa rağmen 4 disiplinde yarışmış ama derece elde edememişti.
 
 NTV Spor