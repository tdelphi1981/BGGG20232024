"Bu kadar iyi kaynaşılan bir ortam görmedim"
Trabzonsporlu futbolcu Olcan Adın, Türk ve yabancı oyuncuların bu kadar iyi kaynaştığı bir takım görmediğini belirtti.Olcan, bordo-mavili kulübün internet sitesine yaptığı açıklamada, Avrupa da dahil gittikleri her deplasmanda taraftarların kendilerini yalnız bırakmadığını, Hüseyin Avni Aker Stadyumu'na gelen bordomavililerin ise coşkuyla kendilerini desteklediğini ifade etti.

Bu tablonun Trabzonspor'un ne kadar büyük bir kulüp olduğunu çok iyi gösterdiğini vurgulayan Olcan, şunları kaydetti: Trabzonspor'un kulüp yapısı, arkadaşlık ortamı ve oyuncu kadrosu bana son derece uygun. Buraya gelmekle en doğru kararı verdiğimi düşünüyorum. Şehre de alıştım. Evimde sevdiklerimle mutluyum. Zaten futbolun dili bir. İşinize odaklanıp, beklentilerinizi doğru planlarsanız uyum süreci gibi bir sorun yaşamazsınız. Takımda son derece iyi bir arkadaşlık ortamı var. Türk ve yabancı oyuncuların bu kadar iyi kaynaştığı bir takım görmedim. Oyuncular idmandan çok önce tesislere gelip sohbet ediyor, oyun oynuyor, birlikte eğleniyor. Sıcak bir ortam var. Böyle bir takım oluşturmak kolay değil. Şimdi amacımız başladığımız seriyi sürdürmek.

Olcan, en büyük hedefinin Trabzonspor'un başarısı ve buna katkı yapmak olduğunu da belirtti.