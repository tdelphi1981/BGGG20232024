Avcı: İyi oyun ve sonuç bizi son derece mutlu edecek
Çek Cumhuriyeti ile yarın Manisa'da karşılaşacak A Milli Futbol Takımı'nın Teknik Direktörü Abdullah Avcı, iyi oyun ve sonucun kendilerini son derece mutlu edeceğini söyledi.
Avcı, maçın oynanacağı Manisa 19 Mayıs Stadı'nda düzenlediği basın toplantısında, 2013'te ilk özel müsabakalarını Manisa'da oynayacaklarını belirterek, göreve geldikten sonra Anadolu'nun değişik şehirlerinde oynama düşüncelerinin olduğunu söyledi.

Manisa ve Egelilerle buluşmanın kendilerini mutlu ettiğini dile getiren Avcı, "Yarın akşam 2012 Avrupa Şampiyonası'nda yer alan Çek Cumhuriyeti ile karşılaşmak, 22 ve 26 Mart tarihlerinde oynayacağımız Andorra ve Macaristan maçları için iyi bir test ve prova olacak diye düşünüyorum. Bizi sağlıklı şekilde karşılayan Manisa halkına teşekkür ediyorum." dedi.

Mart ayına kadar bütün futbolcuların şimdi olduğu gibi maç trafiğinin devam edeceğini anımsatan Avcı, "Bizim 23 kişilik kadromuzun 20'si ligde ortalama 20 maç oynayıp bunun dışında Avrupa kupalarında da mücadeleye devam ediyorlar. Onların uluslararası maç oynayıp gelmeleri bizi mutlu edecektir. Bugüne kadar oynadığımız 13 maçtaki amacımız bir iskelet oluşturup devam ettirmekti. Bu süreç de aynı oyuncuların üzerinden gidiyor. Bu arada performansı iyi olan, yeni ve genç oyuncuları da takıma yerleştirmeye çalışıyorum. Mart ayına da bu iskelete yakın oyuncu grubuyla devam edeceğiz." diye konuştu.

Genç oyuncuları göreve geldiğinden itibaren değerlendirdiğini belirten Avcı, "Bütün milli takımlara hakim olduğumuz için özellikle ileriye dönük aramıza gelecek oyuncularımız var, onları da değerlendirmeye çalışacağız." dedi.

Yarınki rakipleri Çek Cumhuriyeti'nin Romanya ve Macaristan'a benzer bir yapısının bulunduğunu belirten Avcı, "Çek Cumhuriyeti özellikle Macaristan maçı için bize test olacak. Hazırlık maçı olsa da FIFA listesinden üst sıralara çıkma ve öz güven açısından da önemli. Manisa'da iyi oyun ve sonuç bizi son derece mutlu edecektir." diye konuştu.

Milli Takım'da Türk olup da Türkçe bilmeyen futbolcuların olduğunun hatırlatılması üzerine Avcı, "Bizim ülkemizde olduğu gibi diğer ülkelerde de var. Bizim aramıza katılan bir tek oyuncudan bahsediliyor, onu biliyorum. 15 aydır bizimle beraber. Her geçen gün Türkçesini geliştiriyor. Bundan sonra Türkçe konuşacaktır basın toplantısında. Biz de kendisine yardımcı oluyoruz." dedi.

"Ülke olarak sıkıştığımız noktalarda iyi şeyler yapan bir ülkeyiz" diyen Avcı, 2014 elemeleri için görünen resmin güzel olmadığını, ancak kamuoyundaki bu algının Mart ayındaki karşılaşmaları kazanacakları zaman değişeceğini kaydetti.

Avcı, "Nasıl başladığınız değil, nasıl bitirdiğiniz önemli. 2014'te olmak için bu oyuncu grubu elinden geleni yapacaktır. Umarım Rio'da birlikte oluruz." dedi.