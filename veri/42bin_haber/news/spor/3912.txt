Turgutluspor 3 isimle prensipte anlaştı
Spor Toto 2. Lig ekiplerinden Turgutluspor, futbolcular Kadir Arı, Ömer Kaplan ve Abdullah Temircan ile prensipte anlaştı.Turgutluspor Genel Kaptanı Salih Özakman, yaptığı açıklamada, takımın ikinci yarı hazırlıklarını Belek Arcadia Hotel'de sürdürdüğünü söyledi.

Ara transferde teknik direktör Hüseyin Özcan'ın raporu doğrultusunda 6 oyuncuyla yolları ayırdıklarını belirten Özakman, bunların yerine de transfer çalışmasının devam ettiğini kaydetti.

Transferde daha önce Ertan Koç, Bülent Tek ve Furkan Aydın'ı renklerine bağladıklarını kaydeden Özakman, Beşiktaş'tan Kadir Arı, Gaziosmanpaşaspor'da forma giyen Ömer Kaplan ve Körfez Futbol Kulübü'nden Abdullah Temircan ile prensipte anlaşma sağlandığını belirtti.

Bu futbolcuların Antalya kampına dahil olacağını belirten Özakman, toplam 6 oyuncuyla transfer dönemini kapattıklarını, kampta teknik kadronun alacağı kararlara göre yeni bir yol haritası belirleyebileceklerini söyledi.