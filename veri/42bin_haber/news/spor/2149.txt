Paylaşılamayan adam
İtalyan medyası Sneijderin sarı lacivertli formayı giymeye yakın olduğunu yazıyor. Fransızlar, PSG ile boy gösterecek diyor.Almanlara göre ise B.Dortmund ya da Schalke ile yola devam edecek. Son iddia ise şu: F.Bahçe şimdi kiralayacak, sezon sonu bonservisini alacak.
INTER ile bağlarını koparan ve son günlerde Fenerbahçenin gündeminde olduğu söylenen Wesley Sneijder ile ilgili çeşit çeşit senaryo yazılıyor. 
Değişik ülkelerin medyasında yer alan haberler Hollandalı yıldızın işini adeta arap saçına döndürmüş durumda. İş öyle bir hal aldı ki, Sneijder her habere göre başka bir takıma, başka bir ülkeye rotayı çevirmiş durumda. Gelin tek tek kim ne diyor, Sneijder nereye gidiyor bakalım... 
1-İTALYANLARA GÖRE FENERE YAKIN 
Corriere dello Sport gazetesi Sneijderin, Kuytın ısrarlarına karşın İstanbula gitmek istemediğini ve İbrahimoviçin yanında PSG forması giymeyi hedeflediğini belirtirken, İl Giornale gazetesi ısrarla Sneijder kararını Fenerbahçeden yana verdi ve İnterden bonservisini istedi diye haber yapıyor. 
Corriere della Sera gazetesi de Sneijderin Parisi tercih ettiğini ancak hala PSGden yanıt beklediğini yazarken, İl Messaggero gazetesi de Menajeri Lerbynin elinde Fenerbahçenin cazip önerisi var. Sneiderin ilk tercihi Türk kulübü olacak diye manşet attı. İtalyan medyası ağırlıklı olarak Sneijderin Fenere yakın olduğunu yazıyor.  
2-MORATTİ: F.BAHÇEDEN TEKLİF YOK 
Inter başkanı Massimo Moratti, Fenerbahçe kulübünden herhangi bir transfer teklifinin kendilerine gelmediğini vurguladı. Moratti, yönetim kurulu kararıyla yollarını ayırdıkları Hollandalı futbolcu için bir teklif olmadığını vurgularken teklif gelmesi durumunda bunu değerlendireceklerini ancak Fenerbahçenin kendilerinin kapısını çalmadığını açıkladı. 
3-FRANSIZLAR PSGDE GÖRMEK İSTİYOR 
Fransa basını ise olayı farklı bir boyuta çekti. Sneijderin PSG ile anlaştığını iddia ediyorlar. Transferin bittiğini belirtiyorlar. Ancak Fransız basınının bu iddiaları ile Morattinin açıklamaları da çelişiyor. Moratti hiç bir teklif olmadığını belirtiyor. Fransız basınını yalanlıyor. 
İbrahimoviç, Pastore gibi önemli yıldızları kadrosunda barındıran PSGnin şimdi de Hollandalı ile bombayı patlatacağı öne sürülüyor. Alman basınına göre ise Sneijder muhtemelen B.Dortmund ve Schalke takımlarından birine transfer olacak. 
4-VE F.BAHÇE CEPHESİ:İLGİMİZ YOK 
F.Bahçe kulübünden görüştüğümüz bazı yetkililer Sneijder transferi ile hiç bir ilgilerinin olmadığını ve bu haberlerin menajerlerin iddiası olduğunu belirtiyorlar. Sarı lacivertli kulüp yaz döneminde de Sneijder ile ilgili çıkan haberleri yalanlamıştı. Ancak kulübe yakın bazı kaynaklar ise ısrarla böyle bir transfer girişimi olduğunu vurguluyorlar.