Ve gözler Kocaman'da
 
 Sivasspor karşılaşmasında takıma birkaç gün önce dahil olan 3 yeni transfer Emre Belözoğlu, Pierre Webo ve Reto Ziegler’e ilk 11’de görev verirken, Mehmet Topal, Stoch, Hasan Ali, Krasiç, Orhan Şam gibi isimleri tribüne gönderdiği için eleştirilen teknik direktör Aykut Kocaman, Mersin deplasmanında daha dengeli bir kadro oluşturmayı planlıyor. Tecrübeli hoca, Volkan, Kuyt, Baroni gibi bazı formsuz oyuncularını dinlendirmeyi planlarken, Sarı-Lacivertliler de, hocalarının gözünün içine bakıyor. Sezon başından bu yana banko oynayan Hasan Ali, Mehmet Topal gibi oyuncularını iki hafta üst üste tribüne gönderip, küstürmek istemeyen Aykut Kocaman’ın, bu konuda rotasyona giderek, her hafta başka isimleri kadro dışında bırakmayı planladığı öğrenildi.
 
 MOTİVASYON TURLARI
 
 Mersin İdmanyurdu maçına büyük önem veren Aykut Kocaman, milli takımlarda bulunan oyuncularının dönmesiyle birlikte kolları sıvadı ve motivasyon seanslarına başladı. Deneyimli hocanın bire bir ve toplu buluşmalarda, “Özgüveninizi asla kaybetmeyin. Önemli bir sürece girdik. Yakın aralıklarla zor 90 dakikalar oynayacağız. Sivasspor karşısında şanssız bir yenilgi aldık. Ancak oyun, pas trafiği, yardımlaşma anlamında iyi işler yaptık. Panik ve telaş yapacak bir durum yok. Sahada iyi mücadele edip kazanma düşüncesiyle oynadığımız takdirde 3 kulvarda da yolumuza devam ederiz. Kaliteniz konusunda kimsenin şüphesi yok. Kendinize güvenin yeter” şeklinde ifadeler kullandığı öğrenildi.
 
 Fanatik