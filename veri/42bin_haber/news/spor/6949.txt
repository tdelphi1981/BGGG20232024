Robert Vittek İstanbul BŞB'de
Trabzonspor ile sözleşmesini karşılıklı olarak fesheden Robert Vittek, İstanbul BŞB'ye transfer oldu. Lacivert-turunculu kulüp, 31 yaşındaki forvet Robert Vittek ile 1,5 yıllığına anlaşma sağladı.
Kulüp başkanı Çağatay Kalkancı, yaptığı açıklamada, Vittek'i Trabzonspor'dan 200 bin avro bonservis bedeli karşılığında 1 yılı opsiyonlu olmak üzere, 1,5 yıllığına kadroya dahil ettiklerini bildirdi. 
Fenerbahçe ile anlaşması beklenen oyuncuları Webo konusunda kendileri açısından bir sıkıntı olmadığını kaydeden Çağatay Kalkancı, Biz Webo'yu verdik. Bizim açımızdan bu iş bitti. Artık Fenerbahçe'nin Webo ile anlaşması gerekiyor dedi. 
Bu arada, İstanbul Büyükşehir Belediyespor'un yeni transferi Robert Vittek, Türkiye kariyerine MKE Ankaragücü'nde başladı. 2011 yılında Trabzonspor'a geçen Slovak futbolcu, bu sezon ligde ve kupada 2'şer gole imza attı. 
UĞUR DÜNDAR DA GELDİ 
Trabzonspor Kulübü, Almanya'nın FC 08 Homburg takımından Uğur Dündar ile transferi konusunda anlaşma sağladı. 
Trabzonspor Sportif Yatırım ve Futbol İşletmeciliği Ticaret A.Ş'den Kamuyu Aydınlatma Platformu'na (KAP) gönderilen özel durum açıklamasında, Almanya'nın FC 08 Homburg Saar Kulübü profesyonel oyuncusu Uğur Dündar'ın transferi konusunda anlaşma sağlandığı belirtildi. 
Yapılan anlaşmaya göre FC 08 Homburg Saar Kulübü'ne sözleşme fesih bedeli olarak 30 bin Avro ödeneceği bildirildi.