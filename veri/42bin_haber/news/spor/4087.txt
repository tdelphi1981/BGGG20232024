Kayserispor ile Gaziantepspor karşılaşacak
Spor Toto Süper Lig'de ikinci yarı hazırlıkları için 4 Ocak'ta Antalya'da topbaşı yapan sarı-kırmızılılar, kamptaki ikinci hazırlık maçında yarın Gaziantepspor ile karşılaşacak.
Maç, Kayserispor'un kamp yaptığı Serik ilçesine bağlı Belek beldesindeki bir otelin futbol sahasında saat 17.30'da başlayacak. Kulüp Basın Sözcüsü Oğuz Ortaköylüoğlu, Antalya'daki kampın çok verimli bir şekilde devam ettiğini söyledi.
 
Takımın ikinci yarıya daha iyi başlaması için hazırlık maçları yaptıklarını vurgulayan Ortaköylüoğlu, şöyle konuştu: Çalışmalarımızı iyi bir şekilde sürdürüyoruz. Bu dönemde aramıza Ajax'tan Yener Arıca ile Galatasaray'dan Ceyhun Gülselam katıldı. Umut Sözen ile Cangele ise takımdan ayrıldı. Hazırlık maçlarında takımın son durumunu görme fırsatımız oluyor. İlk hazırlık maçımızı Kasımpaşa ile yapmış, 1-0 mağlup olmuştuk. Yarın ikinci maçımıza çıkacağız. Bu maçlarda eksikliklerimizi görüp hatalarımızı gidererek, ikinci yarıya en iyi şekilde girmek istiyoruz.
 
Kayseri temsilcisi, ikinci yarı hazırlıklarını 18. haftada deplasmanda oynayacağı Bursaspor maçına kadar Antalya'da sürdürecek.