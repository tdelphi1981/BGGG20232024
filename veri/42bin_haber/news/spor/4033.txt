"Fenerbahçe bizi yenebilir ama ertesi gün..."
1461 Trabzon Teknik Direktörü Mustafa Reşit Akçay, Ziraat Türkiye Kupası'nda oynayacakları Fenerbahçe maçında rakiplerinin favori olduğunu, ancak onlara bazı zorluklar yaşatacaklarını söyledi. Deneyimli teknik adam, "Fenerbahçe bizi yenebilir ama sanıyorum ertesi gün kolay uyumayacaklar." dedi.
PTT 1. Lig ekiplerinden 1461 Trabzon, Ziraat Türkiye Kupası grup maçlarının ikinci haftasında pazar akşamı Fenerbahçe ile yapacağı maçın hazırlıklarını sürdürüyor. Kupada Galatasaray'ı eleyerek gruplara kalan, grup maçlarına ise Bursaspor mağlubiyetiyle başlayan bordo - mavi - beyazlı ekip, Avni Aker Stadı'nda ağırlayacağı Fenerbahçe'ye sürpriz yapmaya hazırlanıyor. 

1461 Trabzon Teknik Direktörü Mustafa Akçay, idman öncesi basın mensuplarına yaptığı açıklamada, Fenerbahçe ile zor bir müsabaka oynayacaklarını ifade etti. Karşılaşmanın favorisinin belli ama sonucu belli olmadığını belirten başarılı teknik adam, şunları söyledi:

"Kağıt üzerinde favori olan Fenerbahçe. Silahları var, kullanacaktır ama biz de hazırlıklıyız. Kendi oyun anlayışımızı ve saldırgan tutumuzu sürdüreceğiz. Alanımızda horoz olmaya devam edeceğiz. Fenerbahçe bizi yenebilir ama sanıyorum ertesi gün kolay uyumayacaktır. Ona çeşitli açılardan zorluk çıkartacağız, onun için çalışıyoruz. Umarım sonuç istediğimiz gibi olur."

Müsabakanın iki önemli boyutunun olduğuna değinen Akçay, "Birincisi, Trabzon çocuğuna ya da Türk gencine şans verildiği zaman bazı şeyleri başarabildiğini göstermesi açısından önemli. İkincisi, camianın birinci takımının haricinde bir başka takımının da Fenerbahçe ile oynamasını camianın büyüklüğünü gösteriyor. Her iki açıdan baktığımızda mutluluk verici bir durum. Güçlü ve değerli bir camiada bulunduğumuzu hatırlatması açısından önemli bir maç." diye konuştu.

Akçay, Galatasaray'ı elemelerinin bu maça yansımasının özgüven açısından yararlı olabileceğini, ancak aşırı özgüvenin de zarar verebileceği uyarısında bulundu. Akçay, sözlerine şöyle devam etti: 

"Önemli görünen bir avantajı kötü bir strateji olarak kullanmış olursun. Bu konuda oyuncularımıza telkinlerimiz var. Ama maçın önemi gerçekten hem onlar hem camia açısından çok yüksek. Bunun farkında olacaklarını tahmin ediyorum. Sonuçta insanla çalışıyoruz. O gün form durumunun iyi olmasına da bakıyor. Umarım o günkü psikolojik ve ruhsat durumumuz iyi olur ve bu sahaya iyi yansır."

"FENERBAHÇE'NİN BİZE, BİZİM ONLARA KATKILARIMIZ VAR"

Trabzonspor ve Fenerbahçe kulüpleri arasında yaşanan gelişmelere de değinen Mustafa Akçay, önemli değerlendirmelerde bulundu. Fenerbahçe ile 1461 Trabzon olarak mücadele edeceklerine dikkat çeken Akçay, "Maça 1461 olarak bakmak birinci önceliğimiz ama uzun yıllardan beri rakip olan iki güçlü camiayız. Şike sürecinin haricinde yarıştığımız kulvarlarda hep Fenerbahçe ile karşılaşmışız. Fenerbahçe'nin bize, bizim Fenerbahçe'ye kattıklarımız var. Dolayısıyla bunlar unutulmadan bu müsabakaya bakmak lazım." diyerek şöyle devam etti:

"Fenerbahçe'nin varlığının yok olması, Trabzonspor'un varlığının zayıflaması anlamına gelir. Dolayısıyla ne kadar güçlü rakiple mücadele ederseniz sizin yaşamla ilgili mücadeleniz artacak ve bu da size pozitif yaşama ve uzun süreli olma şansı verecek. Eğer Fenerbahçe ile bu rekabet olmasaydı bekli de büyük, yarışan Trabzonspor, güçlü bir camia oluşamazdı. Olaya bir de bu yönden bakmak lazım. Dolayısıyla ben Fenerbahçe ile güçlü bir camia olarak mücadele etmekten Trabzonlu ve Trabzonsporlu olarak gurur duyarım."

Birinci algılarının 1461 Trabzon olarak mücadele etmek olduğunu kaydeden başarılı teknik adam, "Biz Trabzonspor'un bir parçasıyız, bu da ikinci algımız. O yönden maçın önemi bir kat daha artıyor. Fenerbahçe'yi kabul emek gerekir, reddetmenin bize çok yararı yok. Onu kabul edip onu yenmenin ve üstünlük kurmanın getirdiği zevki yaşamak gerek. Çünkü güçlü bir camiaya karşı güçlü bir takım, güçlü bir camia mücadele ediyor." diye konuştu.

Son olarak taraftarlara seslenen Akçay, "Biz sadece onlara layık olabilecek bir mücadele sergileyeceğiz. Şuna inanmalılar ki, skor ne olursa olsun biz onların bir parçasıyız. Onların ruhunu ifade etmeye çalışacağız. O gün belki bazı şeyleri eksik bırakabiliriz ama temel olarak geliştirdiğimiz içsel ateşimizi Trabzon insanını yansıtmak için kullanacağız." diyerek sözlerini tamamladı.