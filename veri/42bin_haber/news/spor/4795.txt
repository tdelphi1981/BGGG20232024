Trabzonspor kupada tam gaz
 
 Ziraat Türkiye Kupası'nda Trabzonspor, deplasmanda karşılaştığı Mersin İdman Yurdu'nu Mustafa Yumlu'nun attığı gollerle 2-0 mağlup etti. Bordo-mavili ekip, grupta 3'te 3 yaparak puanını da 9'a çıkardı.
 
 Trabzonspor, maça hızlı başladı. Henüz 3. dakikada Ivan de Souza'nın kaptırdığı topla buluşan Vittek, pasını Olcan'a çıkardı. Olcan Adın'ın sert şutunda ise top, az farkla auta gitti.
 
 Ligin ilk yarısında kadroya girmekte zorlanan Robert Vittek, maçın ilk bölümünde oldukça etkiliydi. 14'üncü dakikada Murat Ceylan'ın kısa düşen geri pasında araya giren Slovak oyuncu, son anda kaleci Orkun Uşak'a takıldı.
 
 Ev sahibi Mersin İdman Yurdu ise maçtaki ilk tehlike pozisyonunu, mücadelenin 23. dakikasında yakaladı. Burhan Eşer'in güzel ara pasıyla savunmanın arkasına sarkan Eren Tozlu, karşı karşıya durumda Tolga Zengin'i geçemedi.
 
 Trabzonspor, aradığı golü karşılaşmanın 35. dakikasında buldu. Sol taraftan Olcan'ın kullandığı köşe vuruşuna ön direkte iyi yükselen Mustafa Yumlu, kaleciden önce topa dokundu ve takımını 1-0 öne geçirdi.
 
 Mersin İdman Yurdu, kalesinde gördüğü golden sadece 2 dakika sonra beraberliğe çok yaklaştı. Culio'nun kullandığı köşe vuruşuna penaltı noktasında yükselen Eren Tozlu, kafa vuruşunu yaptı. Ancak kaleci Tolga Zengin, beraberlik golüne izin vermedi.
 
 Karşılaşmanın ilk yarısı, konuk ekip Trabzonspor'un 1-0 üstünlüğü ile sonuçlandı.
 
 İkinci yarıya ise ev sahibi, beraberlik golünü arayarak başladı. Özellikle Mert Nobre'nin yakaladığı fırsatlarla golü kovalayan Mersin İdman Yurdu'na, Trabzonspor savunma oyuncuları izin vermedi.
 
 Mücadelenin 71. dakikasında ise kontra atakla etkili olan Trabzonspor, Vittek'le 2. gole yaklaştı. Colman'ın pasıyla ceza sahasına giren Slovak oyuncu, Orkun'la karşı karşıya durumda vuruşunu yaptı ancak bu pozisyonda da kaleci başarılıydı.
 
 Maçın son bölümünde ise ise Mersin İdman Yurdu, Trabzonspor karşısında ciddi bir baskı kurdu. Ancak Bordo-mavili ekip, 83. dakikada farkı 2'ye çıkarmayı başardı.
 
 Sağ taraftan gelen ortaya arka direkte Olcan vurdu. Bu top kaleciden dönerken, dönen top yine Olcan'ın önünde kaldı. Onun çizgiye paralel çevirdiği topa dokunan Mustafa Yumlu, kendisinin ve takımının 2. golüne imza attı.
 
 Karşılaşmanın kalan dakikalarında başka gol olmadı ve Trabzonspor, Ziraat Türkiye Kupası'ndaki 2. maçından 2-0'lık galibiyetle ayrıldı. Karadeniz ekibi, B Grubu'ndaki 3. maçını da kazanarak 9 puanla liderliğini sürdürdü.
 
 MERSİN İDMAN YURDU: 0 - TRABZONSPOR: 2
 
 Stat: Tevfik Sırrı Gür
 Hakemler: Fırat Aydınus, Orkun Aktaş, Bülent Gökçü
 Mersin İdman Yurdu: Orkun, Murat, İvan de Souza, Nduka (Dk. 75 Can Erdem), Culio, Nobre, Nurullah, Burhan, Tanju, Eren Tozlu (Dk. 69 Mahmut), Serkan
 Trabzonspor: Tolga (Dk. 46 Onur), Zeki, Mustafa Yumlu, Celutska, Cech, Aykut, Sapara (Dk. 88 Soner), Alazinho, Emre (Dk. 64 Colman), Olcan, Vittek
 Goller: Dk. 35 ve 83 Mustafa Yumlu (Trabzonspor)
 Sarı kartlar: Dk. 30 Tolga, Dk. 73 Alazinho (Trabzonspor), Dk. 80 Mahmut, Dk. 90 İvan De Souza (Mersin İdman Yurdu)