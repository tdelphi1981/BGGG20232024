UÜ ile Bursa Yelken Kulübü arasında işbirliği
Uludağ Üniversitesi (UÜ) ile Bursa Yelken Kulübü arasında, UÜ'de temel denizcilik ve yelken eğitimi verilmesine ilişkin protokol imzalandı.UÜ Rektörü Prof. Dr. Kamil Dilek, rektörlükteki törende yaptığı konuşmada, şimdilik 30-40 Beden Eğitimi Bölümü öğrencisine verilecek eğitimleri, önümüzdeki yıllarda tüm öğrencilere yaygınlaştırmayı hedeflediklerini söyledi.

Öğrencilerin yaygın spor dalları dışında farklı spor dallarıyla da tanışıp, farklı donanımlarla hayata atılmaları için ellerinden geleni yaptıklarını ifade eden Dilek, Bu anlamda, Bursa Yelken Kulübü ile bu protokolü imzalamaktan büyük mutluluk duyuyorum. Yakında da Kano Kulübü ile protokol imzalayıp, üniversite göletinde kano eğitimlerine başlayacağız. Tüm bunlar için Bilimsel Araştırma Projeleri'nin kaynaklarını kullandırmaya da hazırız diye konuştu.

Bursa Yelken Kulübü Başkanı Dr. Sürel Solakozlu ise kulüp olarak üniversite ile işbirliğine giderek bir ilki gerçekleştirdiklerini vurgulayarak, İnsanlarımızın denizin kıyısında değil üstünde yaşamalarını sağlamada önemli bir adım olan bu protokolü çok önemsiyoruz dedi.

Türkiye'nin 8 bin 333 kilometre deniz kıyısı bulunduğunu belirten Solakozlu, şunları kaydetti:
Bu avantajlı duruma rağmen yelkenciliğimiz ve denizciliğimiz içler acısı durumda. Bir iç deniz olan Marmara, balıkçılık, sörf ve yelken için eşi bulunmaz bir nimet. Ne yazık ki şu anda Marmara'nın doğusu balçığa dönüştü ve öldü, batısı da can çekişiyor. Oysa denizler bizim evimizdir, onları temiz tutmak zorundayız. İşte imzaladığımız bu protokol sayesinde daha çok insanı denizle buluşturup, denizle yaşamasını sağlamak istiyoruz. Çünkü biliyoruz ki, deniz sporları yapanlar kirliliğin daha çok farkına varıyor.

UÜ Rektörü Prof. Dr. Dilek ve Bursa Yelken Kulübü Başkanı Dr. Solakozlu tarafından imzalanan protokol ile UÜ Eğitim Fakültesi Beden Eğitimi Bölümü'nde, haftada bir gün 2 saat olmak üzere bir dönem boyunca teorik ve uygulamalı ders olarak temel denizcilik ve yelken eğitimi verilecek. Teorik eğitimler UÜ'de, uygulamalı eğitimler ise Bursa Yelken Kulübü'nün uzman üyeleri tarafından kulübe ait teknelerde gerçekleştirilecek.

Eğitimler, Beden Eğitimi ve Spor Bölümü'nde okuyan 30-40 öğrenciyle şubat ayında başlayacak ve ücretsiz olacak.