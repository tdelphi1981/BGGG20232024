Başbakan 'Çakır' keyif!
Erdoğan, Cüneyt Çakır'ı kabul etti. Başbakan'a forma hediye eden Çakır, 'Bugün Türk hakemliği için onur günüdür' dedi
 Başbakan Recep Tayyip Erdoğan, yönettiği uluslararası maçlardaki performansıyla herkesin övgüsünü kazanan Elit hakemimiz Cüneyt Çakır'ı kabul etti. Başbakanlık Merkez Bina'da yaklaşık yarım saat süren kabulde, Çakır'ın son olarak Corinthians-Chelsea FIFA Dünya Kulüpler Kupası finalindeki başarısının değerlendirildiği, gündemdeki polemiklerin de konuşulduğu kaydedildi. 
 BAKAN Suat Kılıç'ın da hazır bulunduğu görüşmede Çakır, Erdoğan'a hakem forması hediye etti. Milli hakemimiz, görüşmenin ardından 'Bugün Türk hakemliği için onur günüdür' dedi. Erdoğan'ın kendisini tebrik ettiğini dile getiren Çakır, şu bilgileri verdi:
 BAŞBAKAN'A ÖVGÜ
 'BENİ davet etti. Bu bizim için çok büyük bir onurdur. Sadece benim değil, Türk hakemliği adına gurur günüdür. Başarılardan dolayı tebrik etti. 
 KENDİSİ her zaman spora ve sporcuya destek veren bir kişidir. Hakemliğe yeni başladığım zaman Ali Sami Yen'in altında derneğimiz vardı. Kendisi İstanbul Büyükşehir Belediye Başkanı'ydı ve bizi ziyaret etmişti. O tesislerde kendisinin büyük payı var. Sadece üst düzey gözüken kişileri değil, amatör branşta da görev yapanlara büyük desteği vardır.'
 TAKDİR KAMUOYUNUN
 ÇAKIR, gazetecilerin 'Dünya Kulüpler Kupası finali nasıl geçti?' sorusuna 'Kamuoyunun takdiridir. Biz her maça çıkarken elimizden gelenin en iyisini yapmaya çalışırız' cevabı verdi.