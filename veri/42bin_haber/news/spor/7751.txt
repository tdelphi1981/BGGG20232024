Mamadou Niang sahaya iniyor
 
 Forvet hattında sıkıntı yaşayan Beşiktaş, Elazığspor karşılaşmasında yeni silahını kullanacak: Mamadou Niang... Hugo Almeida’nın yaşadığı ciddi sakatlığın ardından köşeye sıkışan teknik direktör Samet Aybaba, Senegalli yeni golcüsünü, Elazığ deplasmanında sahaya sürecek. Yaklaşık 1 aydır futboldan uzak kalan ve imza attığı günden bu yana Ümraniye’de yoğun mesai yapan Mamadou Niang, yarınki kritik sınavda Beşiktaş’ın hücumdaki en önemli kozu olacak. Niang’ın maç eksiğini göz önünde bulunduran Samet Aybaba, maçın gidişatına göre karşılaşma içinde farklı isimleri sahaya sürebilir.
 
 KARTAL İLK PEŞİNDE
 
 Genç Sinan Kurumuş’un antrenmanlardaki hırsını gözönünde bulunduran Aybaba’nın, 18’lik golcüye karşılaşmanın ikinci yarısında şans verebileceği konuşuluyor. Ayrıca Holosko’nun da duruma göre forvette oynaması ihtimaller arasında bulunuyor. Maça Niang’la başlayacak olan Aybaba, Fernandes’i de bu kritik sınavda 90 dakika sahada tutmanın planlarını yapıyor. 2013 yılında galibiyet alamayan Kara Kartallar, Niang’lı kadrosuyla şeytanın bacağını kırmayı amaçlıyor.
                                
 Orhan Yıldırım/Fanatik