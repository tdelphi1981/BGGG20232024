F.Bahçe efsanesinden Aykut Kocaman'a eleştiri
Haliç Üniversitesi ve Spor Türkiye Medya'nın birlikte organize ettiği 11. Geleneksel Türkiye Spor Adamları Ödülleri sahiplerini buldu.Haliç Üniversitesi Mecidiyeköy Kampüsü'nde gerçekleştirilen ödül töreninde, Gençlik ve Spor Bakanı Yardımcısı Doç. Dr. Yusuf Tekin, Beşiktaş'ın Portekizli oyuncusu Manuel Fernandes, Beşiktaş Futbol Komitesi Üyesi Ahmet Kavalcı, Galatasaray Kulübü İcra Kurulu Başkanı ve Sportif A.Ş. Genel Müdürü Lutfi Arıboğan, FIFA kokartlı hakem Fırat Aydınus, Orduspor Kulübü Başkanı Nedim Türkmen, Türkiye Atletizm Federasyonu Başkanı Mehmet Terzi, Galatasaray'ın eski futbolcusu Alman Falco Götz, Fenerbahçeli eski futbolcu İngiliz Dalian Atkinson, Türkiye Futbol Federasyonu Yönetim Kurulu Üyesi Prof. Dr. Mete Düren ile bir çok spor adamı yer aldı.

Açılış konuşmasını yapan bakan yardımcısı Tekin, devlet olarak spora büyük yatırım yaptıklarını ve artık tüm Türkiye olarak sportif başarıyı yakalamanın zamanının geldiğini söyledi.

Ödül töreninden önce Futbolda İstikrarın Sağlanması ve Ülke Ekolünün Etkisi adı altında düzenlenen panele, Fernandes, Götz, Atkinson ve Mete Düren katıldı.

Panelde konuşan Fernandes, forma giydiği Portekiz Ligi, İspanya Birinci Futbol Ligi (La Liga) ve Spor Toto Süper Lig arasında karşılaştırma yaparak, İspanya ve Portekiz'de futbol pasa dayalı bir sistemde oynanıyor. Türkiye'de ise futbol kalple oynanıyor. Sahada tamamen mücadele var. Futbola bütün ülkelerin bakışı farklıdır. Portekiz'de altyapıdan çok fazla futbolcu çıkıyor. Bizim takımızda da önemli genç oyuncular var. Bu oyuncular şans buluyor ve bu çok güzel. Türkiye'de bir takımda sahada aynı anda sadece 6 yabancı forma giyebiliyor. Bu da genç oyuncular için büyük şans ifadelerini kullandı.

Fernandes, panelden sonra 'Yılın yabancı futbolsusu' ödülünü bakan yardımcısı Tekin ve Haliç Üniversitesi Mütevelli Heyeti Başkanı Av. Mansur Topçuoğlu'nun elinden alarak salondan ayrıldı.

-Atkinson, Kocaman'ı eleştirdi-

Fenerbahçe'de 1995-1996 sezonunda forma giyen ve Galatasaray'a bir maçta attığı 3 golle hatırlanan İngiliz futbolcu Atkinson, sarı-lacivertli takımın teknik direktörü Aykut Kocaman'ı eleştirdi.

Panelde, Galatasaray'ın Fenerbahçe'yi 2-1 yendiği maçı değerlendiren Atkinson, Aykut Hoca kendine ait bir stil geliştirmiş. Defans hiç ileri çıkmıyor ve ileride oynayan oyunculara hiç yardımcı olmuyor. Fenerbahçe'nin kalbini koyarak oynadığını düşünmüyorum. Dünyanın önemli futbolcularından kurulu bir takımın daha iyi oynaması gerekiyor şeklinde konuştu.

-Ödüller-

Bir çok ünlü spor adamının yer aldığı 11. Geleneksel Türkiye Spor Adamları Ödülleri töreninde, şu isimler ödüle layık görüldü:

Yılın Spor Adamı: Atletizm Federasyonu Başkanı Mehmet Terzi
Yılın Sporcusu: Olimpiyat şampiyonu atlet Aslı Çakır Alptekin
Yılın Kulüp Başkanı: Galatasaray Kulübü Başkanı Ünal Aysal
Yılın Spor Kulübü: Orduspor Kulübü
Yılın Futbolcusu: Galatasaraylı Burak Yılmaz
Yılın Yabancı Futbolcusu: Beşiktaşlı Manuel Fernandes
Yılın Hakemi: Fırat Aydınus
Yılın Yöneticisi: Beşiktaş Futbol Komitesi Üyesi Ahmet Kavalcı
Yılın Teknik Direktörü: Haliç Üniversitesi Futbol Takımı Teknik Direktörü Müslüm Gülhan
Yılın Takımı: Haliç Üniversitesi
Onur Ödülü: Gençlik ve Spor Bakanı Yardımcısı Doç. Dr. Yusuf Tekin
Yılın kulüp başkanı ödülüne layık görülen Ünal Aysal'ın adına ödülü Lutfi Arıboğan aldı.