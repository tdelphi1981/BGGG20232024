Ernst, İnönü Stadı'na çıkmak için sabırsızlanıyor
Spor Toto Süper Lig ekiplerinden Kasımpaşa'nın kaptanı Fabian Ernst, ligde 16 Mart Cumartesi günü eski takımı Beşiktaş'a karşı oynayacakları maçın kendisi için duygusal açıdan çok zor olacağını söyledi.
Ernst, AA muhabirine yaptığı açıklamada, 2008-2009 sezonun devre arasında geldiği Beşiktaş'ta 3,5 sezon forma giydiğini hatırlatarak, tekrar BJK İnönü Stadı'na çıkacak olmanın heyecanını yaşadığını belirtti.

Sezon başında siyah-beyazlı kulüpten Kasımpaşa'ya geçen 34 yaşındaki Alman futbolcu, lig ve kupa şampiyonluğu yaşadığı takımın taraftarlarının önünde oynamayı çok özlediğini vurgulayarak, 'Benim için çok ilginç ve keyifli bir maç olacak. Diğer taraftan da eski takımıma karşı oynamak hiç kolay değil. Duygusal olarak hiç kolay bir maç olmayacak. Ben Beşiktaş taraftarına kavuşmayı bekliyor ve onları bir an önce görmek istiyorum. Tekrar o müthiş taraftarın önünde oynamak için sabırsızlanıyorum' ifadelerini kullandı.

-'Beşiktaş şampiyonluk, biz de Avrupa için oynayacağız'-

Kasımpaşa'nın sezon sonu ilk 4'e girerek, gelecek sezon Avrupa kupalarına katılma hedefinin olduğunu hatırlatan Ernst, bu yüzden Beşiktaş maçının kendileri için önemli olduğunu dile getirdi.

Beşitaş'ın da şampiyonluk yarışından kopmaması için karşılarına 3 puan için çıkacağını aktaran Alman futbolcu, 'Beşiktaş şampiyonluk yarışından kopmamak, biz de Avrupa kupalarına katılma hedefindeyiz. Kesinlikle zor maç olacak. Beşiktaş, hem çok iyi gençlerden, hem de tecrübeli futbolculardan kurulu bir takım. Duygusal ve mental olarak da iyi niyetli mücadele ediyorlar. Bence şu ana kadar ligde çok iyi bir performans gösterdiler' diye konuştu.

-'Yeni stadın yapılması çok önemli'-

Bu sezon sonu yıkılacak BJK İnönü Stadı'nda çok güzel anılarının olduğunu anlatan Ernst, Beşiktaş'ın daha modern bir stada sahip olması gerektiğini söyledi.

Fenerbahçe ve Galatasaray'ın Avrupa standartlarında statlara sahip olduğunu vurgulayan Alman futbolcu şöyle devam etti:

'Büyük takımlar içinde modern bir stada sahip olmayan bir tek Beşiktaş kaldı. Bu yüzden yeni stadın yapılması çok önemli. İnönü Stadı'nda bu haliyle son kez oynayacak olmak da bana heyecan veriyor. Orada harika anılara sahibim.'

-'Hilbert, genç futbolculara iyi bir örnek'-

Beşiktaş'ta forma giyen vatandaşı Roberto Hilbert'in bu sezon gösterdiği performansa da değinen Ernst, 29 yaşındaki futbolcunun başarılı bir sezon geçirdiğini ifade etti.

Hilbert'in çok faydalı bir oyuncu olduğuna dikkati çeken Ernst, 'Hilbert çok iyi bir futbolcu. Bu sezon da gayet iyi oynuyor. Aynı zamanda Türk futbolcular için çok önemli bir oyuncu. Hilbert, genç Türk futbolculara iyi bir örnektir' diyerek sözlerini tamamladı.