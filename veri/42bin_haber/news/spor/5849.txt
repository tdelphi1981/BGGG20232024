Asamoah: Irkçılık canımı çok acıtıyor
Alman Milli Takımı'nın siyahi futbolcusu Asamoah, Almanya'da karşılaştığı ırkçılık olaylarını anlattı.
Yıldızı Schalke 04'te oynadığı dönemde parlayan ve şu an Greuther Fürth forması giyen Gerald Asamoah, Die Zeit gazetesine verdiği röportajda ırkçılıktan ve onun bıraktığı derin yaralardan bahsetti. Asamoah başından geçen olayları anlatırken ırkçılıkla en güzel mücadelenin bu konu ile yüzleşmek olduğunu, gerekirse kitap yazmak gerektiğini söyledi.

1990 yılında Almanya'ya gelen yıldız futbolcu, 1997 yılında Cottbus şehrinde, yani doğu Almanya'da bir maç esnasında sürekli sahaya atılan muzlardan bahsederken, "Hayatımın en acı günlerindendi." dedi.

'BİR DAHA MİLLİ TAKIMDA OYNAMAK İSTEMEDİM AMA...'
2001 yılında Almanya Milli Takımı'na da seçilen başarılı forvet, "2006 dünya kupasında bende üçüncü oldum, fakat Almanya'ya dönünce biri antrenmana geldi ve bana hakaret etti. O an bir daha bu ülke için oynamamayı düşündüm ama milli takım kariyerim zaten sona gelmişti." açıklamasını yaptı.

Geçen yılın sonunda İtalya'da Kevin Prince Boateng'e taraftarlardan ırkçı söylemler gelince sahayı terk eden futbolcu ile ilgili soruya Asamoah, "2013 yılında hala böyle sorunlardan bahsediyor olmamız fazlasıyla üzücü." cevabını verdi.