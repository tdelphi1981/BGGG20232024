Çalımbay: "Çok iyi mücadele ettik"
Sivasspor Teknik Direktörü Rıza Çalımbay, Ziraat Türkiye Kupası'nda Bursaspor'u 2-1 yendikleri maçta iyi mücadele ettiklerini söyledi.Çalımbay, maçın ardından düzenlenen basın toplantısında, gruptaki iddialarını devam ettirmeleri açısından çok önemli bir maça çıktıklarını belirtti.
İki takımı da mücadelesinden dolayı tebrik eden Çalımbay, şöyle konuştu:

Takımımın oyunundan memnunum. Hava şartlarına rağmen güzel, zevkli bir maç oldu. İki takım da kazanmak için oynadı. Kupada devam etme açısından en önemli maçımızdı. Maçın başından sonuna kadar çok iyi mücadele ettik, iyi de oynadık. Bu hava şartlarında iyi mücadele oldu. Sadece 3 puan aldık, durumu eşitledik. Bundan sonrasının da gelmesi gerekiyor.

Bir gazetecinin sorusu üzerine transfere de değinen Çalımbay, alternatif futbolcularla görüşmelerin devam ettiğini söyledi. Yönetimin çalışmalarını sürdürdüğünü aktaran Çalımbay, hafta içi 1-2 transferin bitebileceğini kaydetti.

Sivassporlu futbolcu Uğur Kavuk da güzel bir oyun sergilediklerini, hem ligde hem de kupada hedefleri doğrultusunda ilerlediklerini söyledi.
Kaleci Milan Borjan da çok zor bir maçı kazandıklarını ve iyi bir takım olduklarını gösterdiklerini belirtti.

Bursaspor cephesi

Bursaspor Teknik Direktörü Ertuğrul Sağlam da maçtan önceki düşüncelerinin iyi futbol ortaya koyarak, 3 puan alıp grupta avantaj elde etmek olduğunu ancak bunu başaramadıklarını ifade etti.

Mağlubiyetin çeşitli sebepleri olduğunu dile getiren Sağlam, ilk golde motivasyon eksikliğinin, ikinci golde de gereksiz bir fantezi ve riskin kendilerine pahalıya mal olduğunu söyledi.

Ertuğrul Sağlam, İddiamız devam ediyor. Önümüzde iki Fenerbahçe maçı var. Özellikle çarşamba günü evimizde oynayacağımız karşılaşmayı kazanmamız gerekiyor ki yeniden avantajlı duruma geçelim diye konuştu.

Zemin ve saha şartları elverdiği ölçüde üretken olmaya çalıştıklarını anlatan Sağlam, pozisyon da bulduklarını ancak bunları değerlendiremediklerini sözlerine ekledi.

Bursasporlu futbolcu Ömer Erdoğan ise iki takımın da ağır zemine rağmen iyi mücadele ettiğini belirterek, bu maçı unutup Fenerbahçe ile yapacakları kupa maçına odaklanacaklarını söyledi.

Şener Özbayraklı ise Sivas'a galibiyet için geldiklerini ancak bunu başaramadıklarını kaydetti.