"Direnç gösterdik ama..."
Aliağa Petkim Başantrenörü Hakan Demir, Beko Basketbol Ligi'nde 59-57 mağlup tamamladıkları Anadolu Efes maçına ilişkin, karşılaşma boyunca rakiplerine direnç gösterdiklerini, ancak kullanamadıkları son topla maçı kaybettiklerini söyledi.Demir, maçın ardından düzenlediği basın toplantısında, zor bir maçı geride bıraktıklarını ifade etti. Maçta son atışı değerlendirmiş olsalar, galip gelebileceklerine işaret eden Demir, şöyle konuştu:

Son atış değerlendirilemedi. Ama bu basketbol oyunu, zaten son atışlar değerlendirilseydi bütün maçlar kazanılırdı. Netice itibarıyla Anadolu Efes'e karşı 19 top kaybına rağmen 2 sayı farkla mağlup olduk. Maçın içinde kaldık. Maç 2 sayıyla bitmiş olabilir, ama maçın kopabileceği yerler de vardı. O anlarda direnç göstererek maçın kopmasına izin vermedik. Kullanamadığımız son topla maçı kaybettik. Kazansaydık bizim açımızdan çok iyi bir galibiyet olacaktı. Kaybettiğimiz bir maçın ardından önümüzdeki maça bakacağız.

Demir, bir gazetecinin göreve gelmesinin ardından takımda neyin değiştiğini sorması üzerine, aynı kadroyla mücadele ettiklerini, hedefinin netice almak olduğunu belirterek, Maç kazanarak takımın güveninin yerine gelmesi gerekiyor. Maç kazanarak gittiğimiz takdirde hem tehlikeli bölgeden çıkıp hem de kendimize olan güvenimiz gelecek. Bazı şeyler gibi kazanmak da bir alışkanlık işi. Bunu sağlayacağız dedi. Aliağa Petkim oyuncusu Burak Yüksel de ellerinden geleni yapmalarına rağmen yine şanssız bir şekilde son topu kullanamayarak maçın sonunu getiremediklerini ifade etti.