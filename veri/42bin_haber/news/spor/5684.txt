"Bir türlü eşiği atlayamıyoruz"
Kayserispor Teknik Direktörü Robert Prosinecki, iyi oynadıkları maçlarda basit hatalar ve atamadıkları goller yüzünden yenilgilerle karşılaştıklarını belirterek, "Puan açısından iç açıcı bir durumda değiliz. İyi oynarken kazanma eşiğini aştığımız takdirde arzuladığımız sonuçları alırız. Oyuncularımızı motive ederek, bulunduğumuz yerden daha yukarılara çıkmak istiyoruz. Antalyaspor maçı da bizim açımızdan böyle bir mücadele olacak" dedi.Antalyaspor hazırlıklarını sarı kırmızılı kulübün Karpuzatan tesislerindeki halı sahasında kondisyon ve çabukluk hareketleri içeren antrenmanla sürdüren Kayserisporlu futbolcuların oldukça moralsiz oldukları görüldü. Kayserispor Teknik Direktörü Prosinecki, 19 puanda olmanın getirdiği sıkıntıyı yaşadıklarını belirterek, içinde bulundukları durumu şöyle özetledi: "İçinde bulunduğumuz durum daha zor bir durum. İyi futbol oynamaya çalışıyoruz. Bizim sorunumuz, rakibe oyunumuzu kabul ettirdiğimizde yaptığımız basit organizasyon eksikliği, pas hataları ve gol atamama yüzünden galibiyetler kaçırdık. Oyunculara güven ve moral aşılamamız lazım. Oyuncularımız çok kaliteli ve iyi bir takımız. İyi oynarken, kazanma eşiğini geçemedik. Yani, bu eşiği bir türlü geçemedik. İçinde bulunduğumuz durumdan çıkmaya yönelik oyuncularımla iletişimler kurmak ve moralimizi en üst düzeyde tutmak istiyoruz. İyi oynarken, topu tutamayıp, basit golleri yedik. Sorunları çözebilmek için oyuncularım ve teknik kadromla birlikte içimizde analiz yapıyoruz. Sorunları antrenmanlarla gidermek istiyoruz. Daha akıllı ve uyum içinde çalışınca, daha az hata yapınca bu sorunlardan kurtuluruz. Puan açısından çok parlak durumda değiliz. Halen, tehlike hattındayız. Kendimizi puanları alabilecek yere çekersek, her şey düzelir. Öncelikle galibiyetler almamız gerekli. Antalya maçı çok önemli bir maç. Elimizden gelen tüm hazırlığı yapacağız"

Öte yandan, Kayserisporun devre arasında Antalya kampına götürmediği ve gözden çıkarttığı Berkay Dabanlı, dün gece Almanyaya döndü.