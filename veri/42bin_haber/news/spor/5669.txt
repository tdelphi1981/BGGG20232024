İki kafa bir yumruk
Fernandes, defalarca sert giren Gökhan Süzen'i uyardı. Kartal'ın yeni transferi 'Sus' işareti yapınca Ferdi, çıldırdı, gidip kafa attı. Gökhan yumrukla karşılık verdi. Portekizli 2. kafayı vurdu
 SAİM BOZER
 G.Saray derbisi öncesi Ümraniye karıştı. Taraftarın sevgilisi Manuel Fernandes ile yeni transfer Gökhan Süzen kavga etti. Basına kapalı yapılan antrenmandaki kavga ile ilgili çok farklı iddialar ortaya atıldı.
 İLK iddiaya göre; Gökhan Süzen, Manuel Fernandes'e çift kalede 2-3 kere sert girdi. Fernandes önce uyardı. Portekizli'nin uyarılarına aldırış etmeyen Gökhan, bir kez daha sert hareket yapınca o an kıyamet koptu.
 FERNANDES, sinirlenip, bağırdı. Gökhan da 'Sus' işareti ile karşılık verdi. Bu hareket Fernandes'i iyice çıldırttı.  
 İDMANI TERK ETTİ
 GÖKHAN Süzen'e kafa attı.  Gökhan da Fernandes'in kafasına yumrukla karşılık verdi. Portekizli yıldız da ikinci kez kafa attı. 
 ARAYA giren futbolcuların ayırması ile Fernandes antrenmanı terk edip, gitti. 
 BİR başka iddiaya göre ise Fernandes, antrenmanı terk ederken 'Seni dışarıda bekleyeceğim' diye bağırdı.  
 KONU BJK OLUNCA
 LİG TV muhabiri Ömer Güvenç ise kavgayı şöyle anlattı: 'İkili mücadele sonrası Fernandes yerden kalkıp Gökhan Süzen'in gırtlağını sıktı. Süzen sert bir şekilde elini itti. 
 İKİLİ birbirlerini iterken araya kaptan İbrahim Toraman ile takım arkadaşları girdi. Olay tatlıya bağlandı.' Beşiktaş'tan yapılan resmi açıklamada da kafa ve yumruktan bahsedilmedi.
 FUTBOL Komitesi üyesi Ahmet Kavalcı, 'Nedense konu Beşiktaş olunca hemen büyütülüyor' vurgusu yaptı. 
 KAVALCI, resmi siteden şu açıklamayı yaptı: 'Çift kale maç sırasında Fernandes ve Gökhan arasında pozisyon gereği bir sertlik yaşanmıştır. 
 Olaya anında müdahale eden Samet Aybaba, her iki futbolcumuzu da daha sakin olmaları konusunda uyarmış ve ardından çalışmaya devam edilmiştir. Fernandes ve Gökhan soyunma odasında el sıkışarak birbirlerinden özür dilemiş ve kısa süreli gerginliği tatlıya bağlamışlardır.'