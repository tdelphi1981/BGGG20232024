Bursaspor'dan TFF'ye tepki
Bursaspor Başkanı İbrahim Yazıcı, tahkim kurulunun Karabüksporlu futbolcu Lualua ile ilgili aldığı karara tepki gösterdi.
İbrahim Yazıcı kulübün internet sitesinden yaptığı yazılı açıklamada şu ifadeleri kullandi: 'Rakibine kasıtlı olarak kafa atan bir futbolcunun, alt sınırdan cezalandırılması ve ardından söz konusu cezanın ertelenmesi eşine hiç rastlanmamış bir kara mizah örneğidir. Futbol Federasyonu'nun adalet dağıtması gereken iki kurulu, zaten uzunca bir süredir birbirini tekzip eden kararlara imza atarak, futbol kamuoyunda tartışılır hale gelmişken, Karabükspor'un yabancı futbolcusu Lomana Tresor Lualua'yla ilgili karar, bütün bu olan bitenin üzerine tüy dikmek anlamına gelmektedir.

Futbol Federasyonunun yönetimiyle birlikte, kurullarınında artık Bursaspor'u hedef aldığını gösterir bu kararını şiddetle kınıyoruz. Bursaspor'un hemen hemen bütün maçlarında ortaya çıkan hatalı hakem kararlarını, maç programında en sıkıntılı gün ve saatlere takımımızın maçlarının konmasını ve hatta kupa organizasyonunda teamüllere aykırı olarak maçımızın rakibimizle aynı gün ve saatte oynatılmamasını bir tesadüf olarak kabul etmeyeceğimiz gibi, bütün bu uygulamaların, Genel Kurul'daki dik duruşumuzun cezalandırılması anlamına geldiğini çok iyi bilmekteyiz.

Şimdi kamuoyunun huzurunda Futbol Federasyonu'na ve kurullarına sesleniyoruz;Elinizden geleni ardınıza koymayın. Bursaspor'un önünü kesmeye çalışanların ekmeğine yağ sürmeye ve bizden intikam almaya devam edin. O makamlar, o mevkiler kimsenin malı değildir ve bu adaletsizliğin ve haksızlığın hesabı elbette bir gün sorulur, elbette bunun bedeli bir gün ödenir.'