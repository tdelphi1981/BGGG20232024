Sapara'nın sorunu uzun sözleşme
Trabzonspor'da Teknik Direktör Şenol Güneş'in yabancı ağırlıklı kadroyu azaltma operasyonu çerçevesinde gönderilebilecek futbolcular arasında yer alan Sapara'nın Orduspor'a transferi 'sözleşme süresi' engeline takıldı. Slovak futbolcunun 2.5 yıllık sözleşme istemesi üzerine mor - beyazlı yönetimin düşünmek için süre istediği belirtildi.Trabzonspor'da sezon başında iyi bir çıkış yakalayan ancak Adrian'ın forma girmesiyle adeta gözden düşen Slovak futbolcu Marek Sapara'yı Gaziantepspor, Karabükspor ve Orduspor'un ısrarla istemesi üzerine Teknik Direktör Şenol Güneş bu futbolcunun gidişine onay vermişti. Sapara'nın tercihini Gaziantepspor'dan yana kullanmasına rağmen en yüksek teklifi Orduspor verince Trabzonspor, mor - beyazlı kulüple anlaşmaya vardı. Sapara ile de görüşen Orduspor, Slovak oyuncunun 2.5 yıllık sözleşme istemesi üzerine düşünmek için süre istedi. Sapara'ya 1 yılı opsiyonlu 2.5 yıllık sözleşme teklif eden Orduspor'un, Hector Cuper'in çok istediği oyuncuyu renklerine bağlamak için her türlü fedakarlığı yapacağı belirtildi. 

FERHAT'A SÜRPRİZ TALİP 

Trabzonspor'da sadece ligin ilk maçı olan Karabükspor karşılaşmasında 30 dakika süreyle forma şansı bulan, daha sonra Teknik Direktör Şenol Güneş tarafından adeta unutulan Ferhat Öztorun'a, Orduspor'un ardından Beşiktaş'ın da talip olduğu belirtildi. Ferhat'la görüşen siyah - beyazlı yöneticilerin önümüzdeki günlerde Trabzonspor'la da temasa geçeceği belirtildi. Marek Cech'in takıma girememesine rağmen Emerson'un ardından yedek bekleyen Ferhat'ın da gitmeye sıcak baktığı vurgulandı. Ancak Teknik Direktör Şenol Güneş'in, Emerson'un herhangi bir sakatlığı durumunda sol kanadın alternatifsiz kalacağını düşünerek, bu mevkiye oyuncu transfer etmeden Ferhat'ın gidişine onay vermeyebileceği öğrenildi. 

YAĞMUR ALTINDA ANTRENMAN 

Trabzonspor, Antalya kampındaki çalışmalarını bu sabah yaptığı antrenmanla sürdürdü. İzinli olan Henrique ve Alanzinho, izinsiz olarak kampa katılmayan Colman, takımdan ayrı çalışan Barış Özbek ile milli takımda bulunan Zokora ve Bamba antremanda yer almadı. Büyük bölümü yağmur altında gerçekleştirilen antrenmana Şenol Güneş çok fazla müdahale etmedi, çalışma yardımcı antrenör Ünal Karaman'ın yönetiminde gerçekleşti. Kondisyona dayalı istasyon çalışması gerçekleşüiren bordo - mavililer daha sonra iki takım halinde şut yarışması yaptı. Onur'un takımı Tolga'nın takımını 3 - 1 mağlup ederken, kaybeden takım oyuncuları arkadaşlarının alkışları arasında mekik ve şınav çekti. Antrenman minik kalelerle yapılan taktik antrenmanıyla sona erdi. 

COLMAN İÇİN NOTER TESPİTİ 

Trabzonspor'un 29 Aralık'ta başladığı Antalya kampına izinli olmamasına rağmen zamanında katılmayan Colman için bu sabahki antrenman öncesinde noter tespiti yapıldı. Sabah antrenmanının yapıldığı sahaya gelen noter, Colman'ın çalışmada olmadığını tespit ettikten sonra ayrıldı. Arjantinli oyuncuya Güneş'in raporu doğrultusunda günlük 10 bin euro ceza verilebileceği öğrenildi. 

SAHA DEĞİŞTİ 

Trabzonspor, Antalya'da antrenman yaptığı sahayı değiştirdi. Kamptaki ilk iki antrenmanını bu yıl inşa edilen Gloria Football Center'da yapan bordo - mavililerde Teknik Direktör Şenol Güneş, ilk kez Trabzonspor'un antrenmana çıktığı sahaların zemininin çok sert olduğunu belirterek değiştirilmesini istedi. Güneş'in, yeni ekilen çimlerin boyunun kısa olması nedeniyle sakatlık olabileceği endişesiyle sahaların değiştirilmesini istemesi üzerine bu sabahki antrenman Belek merkezinde bulunan Gloria Sport Center'de yapıldı. 

EMERSON TEMPO ARTIRDI 

Sakatlığı nedeniyle Antalya'daki ilk antrenmana çıkmayan, dün akşamki çalışmayı da düz koşuyla tamamlayan Emerson, bu sabahki antrenmanda da fizyoterapist Dursun Işık kontrolünde takımdan ayrı olarak düz koşu yaptı. Emerson'un düne göre koşu temposunu artırdığı, 2 Ocak'tan itibaren de takımla birlikte çalışmalara başlamasının beklendiği öğrenildi. 

GİRAY TURP GİBİ 

Antrenmanda göğüs kafesine aldığı darbe sonucu ağrı hisseden ve hastanede kontrolden geçirilen Giray Kaçar, bu sabahki antrenmanda hırsıyla dikkat çekti. Tempolu koşuları büyük başarıyla yapan Giray'ın herhangi bir probleminin bulunmadığı vurgulandı. 

İKİ ANTRENMAN İPTAL 

Trabzonspor Teknik Direktörü Şenol Güneş, bu akşam ve yarın sabah yapılması gereken antrenmanları iptal ederek futbolcularına yeni yıl izni verdi. Aileleriyle birlikte Antalya'ya gelen bordo - mavili oyuncular, kamp yapılan otelin yılbaşı eğlencesine katılacak. Trabzonspor çalışmalarını yarın (1 Ocak) saat 17.30'da yapacağı antrenmanla sürdürecek.