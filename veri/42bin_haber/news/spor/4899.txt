Bursaspor'dan Ozan İpek açıklaması
Bursaspor Kulübü, Ozan İpek hakkında kulüp tarafından yapılan disiplin işlemlerinin, TFF talimatları, sözleşme ve uygulama prensiplerine uygun, yani hukuk çerçevesinde icra edildiğini bildirdi.
Kulübün resmi internet sitesinde yer alan açıklamada, son 24 saat içerisinde kulübün sözleşmeli futbolcusu Ozan İpek'in bazı yerel basın ve televizyon kanallarına yaptığı açıklama ile yorumların dikkatle takip edildiği kaydedildi. Bursaspor'un sistem, karar ve davranışlarında hiçbir zaman kişisel düşünce ve mülahazalarla hareket etmediği belirtilen açıklamada, şu ifadeler kullanıldı:

'Bursaspor, bu anlamda değerli bir futbolcusunu ortada çok gerektirici nedenler bulunmadan asla gözden çıkarmaz. Bu futbolcumuz hakkında kulübümüzce yapılan disiplin işlemleri, TFF talimatları, sözleşme ve uygulama prensiplerine uygun, yani hukuk çerçevesinde icra edilmiştir. Altı çizilerek de belirtilmelidir ki, tamamen teknik heyetimizin bilgisi ve koordinasyonu çerçevesindedir. Futbolcumuz Ozan İpek hakkında teknik heyetimiz ve yönetimimiz, disiplin cezaları öncesinde tolerans sınırlarını defalarca zorlamış, çıkan sorunları her defasında aile içerisinde çözümler aranmıştır. Bu anlamda kendisini kazanmak adına tüm çaba ve özen dikkatle sarf edilmiştir.'

Bursaspor'un menfaat ve prensiplerinin her türlü düşüncenin üzerinde olduğu vurgulanan açıklamada, 'Bu nedenle mevcut polemiklerden uzakta, futbolcumuz Ozan İpek konusunda bir yanda vazgeçilmez kulüp menfaat ve prensipleri, diğer yanda ise özellikle şampiyon kadroda emeği geçmiş bir evladımız olduğu da düşünülerek, kendisinin de menfaatleri ve gelecekteki sportif yaşamının gözetileceği, en uygun nihai kararın da kısa süre içerisinde verileceği hususu kamuoyuna saygı ile duyurulur' denildi.