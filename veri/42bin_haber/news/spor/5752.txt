Ersan tutulamıyor!
Amerikan Ulusal Basketbol Ligi'nde (NBA) 4 maç oynandı.
Doğu Konferansı'nın 7'nci basamağındaki Milwaukee Bucks, play-off'a katılmak için gerekli sırayı elde etmeye çalışan Philadelphia 76ers ile karşılaştı. Evsahibi Bucks, Ersan İlyasova'nın 27 sayı, 16 ribaund ve 3 top çalmayla sahanın en skorer oyuncusu olduğu maçı, 110-102 kazandı.

Üst üste 3'üncü galibiyetini alan Bucks'da guard ikilisi Monta Ellis, 18 sayı, 5 ribaund ve 10 asist, Brandon Jennings de 25 sayı, 7 asist ve 3 top çalmayla İlyasova'ya eşlik etti.

76ers'da ise 23 sayı, 6 ribaund, 7 asist üreten Evan Turner, kenardan gelerek 21 sayı ve 12 ribaundla 'double double' yapan Spencer Hawes ile 20 sayıyla oynayan bir başka yedek oyuncu Nick Young'ın performansı, mağlubiyeti önleyemedi. 76ers'ın guardı Jrue Holiday, 6 ribaund ve 12 asistine rağmen yüzde 25 isabetle 9 sayı atabildi ve 8 top kaybetti.

Doğu takımlarının karşı karşıya geldiği bir diğer maçta, Cleveland Cavaliers, konuk ettiği Boston Celtics'i 95-90 mağlup etti. Cavaliers'da, 11'i son 2,5 dakikada olmak üzere 40 sayı ve 5 asistle oynayan Kyrie Irving maçın yıldızı olurken, Tristan Thompson da 21 sayı, 9 ribaund ve 5 asistle galibiyette önemli rol oynadı.

Üst Üste 4'üncü maçını kaybeden Celtics'de All-Star oyun kurucu Rajon Rondo, 17 sayı, 13 ribaund ve 8 asistle oynarken, benchten oyuna giren çaylak Jared Sullinger, 12 sayı ve 10 ribaundla 'double double' yaptı. Kevin Garnett'in 16 sayı, 5 ribaund ve 5 blok kaydettiği maçta, Paul Pierce, yüzde 20 şut isabetiyle 12 sayı, 7 ribaund ve 7 asist üretti.



-Thunder, Clippers'ı deplasmanda mağlup etti-
Batı Konferansı'nın zirvesinde yer alan iki takımın mücadadelesinde, Oklahoma City Thunder, Los Angeles Clippers deplasmanından 109-97'lik galibiyetle ayrıldı. Thunder'ın yıldız forveti Kevin Durant, 32 sayı, 7 ribaund ve 7 asistle etkili olurken, bir diğer All-Star oyuncu Russell Westbrook, 26 sayı ve 6 asistle oynadı. Serge Ibaka, 17 sayı ve 9 ribaund kaydederken, yedek oyuncu Kevin Martin de 13 sayılık katkı yaptı.

Sağ diz kapağındaki sakatlık nedeniyle yıldız oyun kurucusu Chris Paul'den yoksun sahaya çıkan Clippers cephesindeyse Blake Griffin'in 31 sayı, 11 ribaund ve 5 asistle 'double double' yapması mağlubiyeti önleyemedi. 3 sayılık atışlarda yüzde 25'lik isabet oranıyla maçı tamamlayan Clippers'da yedek oyuncular Jamal Crawford 14 ve Matt Barnes 10 sayı kaydetti.

NBA'e 11 maçla devam edilecek.

Toplu sonuçlar şöyle:

Cleveland Cavaliers-Boston Celtics: 95-90
Detroit Pistons-Orlando Magic: 105-90
Milwaukee Bucks-Philadelphia 76ers: 110-102
Los Angeles Clippers-Oklahoma City Thunder: 97-109