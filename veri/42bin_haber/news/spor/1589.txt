Bizi dünyada kimse yenemez!
Doğan: Bizim felsefemiz, 'Bizi kimse yenemez.' Bu hava önemli. G.Saray bu zor durumlardan çıkma konusunda çok iyi
 GÜLŞAH ÖZYILMAZ
 G.Saraylı yönetici Sedat Doğan, Manchester United galibiyetinin Fatih Terim'in ve G.Saray'ın kurumsal felsefesinin bir eseri olduğunu söyledi. Doğan, 'Bizi kimse yenemez. Bu şu demek: Biz her zaman kazanmak için ve bu hırsla, bu bilinçle oynarız. G.Saray'ın kurum felsefesi de budur. Yeni gelen oyuncuların camianın bu havayı hissetmesi çok önemli. 2 binli yıllarda G.Saray'ın başarısına bakarsanız, hep favori olmayan durumlardayız. Kim derdi 1999'un eylül ayında bir takım çıkacak ve milenyum yılının 3 büyük kupasından 2'sini alacak. 
 G.Saray bu tip durumlarda gösterdiği refleks çok önemli' diye konuştu.
 CAMİANIN Manchester maçından sonraki havasını ise Doğan şöyle anlattı: 'Kulüp çok sessiz. Yüzlerce personel yemek yiyor. 
 SANKİ BİZ OYNADIK
 SESSİZLİK hakim. Stres boşalması ve yorgunluktan. Bu maçı iyi atlatmak için çok uğraştılar.    6 günde bu statta 3 maç oynandı. Stat personeli maçın rahat oynanmasını sağladı. Yönetimden gelen arkadaşlar da o kadar yorgun ki, sanki maçı biz oynadık.'
 Her şey dört dörtlüktü
 G.Saray ikinci başkanı Ali Dürüst, Türk Telekom Arena'daki müthiş ManU zaferini AKŞAM'a değerlendirdi: 
 - Her Şey dört dörtlüktü. Oynadığımız oyun ve aldığımız sonuç süperdi. Özellikle seyircimiz, müthiş bir atmosfer yarattı.  
 - İlk maçta Fatih hocamızı, Alex Ferguson ağırlamıştı. Biz de bu ağırlamaya karşı böyle bir şey yaptık. Ferguson, G.Saray'ın çok iyi bir takım olduğunu söyledi. 
 SEMİH UZUN YILLAR BİZİMLE
 - Türkİye'de hedef her zaman şampiyonluk olmalıdır. Şampiyon olacaksın ki Avrupa'ya gidebilesin. Gruptaki şansımız devam ediyor. Artık her şey bizim elimizde.  
 - TAKIM olarak bir yarışın içerisindeyiz. 34 haftalık maratonda ipi göğüslemek en önemli hedefimizdir. Takım çok iyiye gidiyor. Ligin ikinci yarısı daha çetin geçecek. 
 - SEMİH Kaya, çok kıymetli bir oyuncumuz. Onunla gurur duyuyoruz. Şu anda bize gelen bir teklif yok. Uzun yıllar kalacak.
 Mexes İbo'yu kıskandı!
 ŞAMPİYONLAR Ligi C Grubu'nda Milan, Belçika'da Anderlecht'i 3-1 yenerken maça damgayı Mexes vurdu. 71'de ceza sahası çizgisinde sağ çaprazdan röveşatayla golü atan Mexes, İbrahimovic'e nazire yaptı.
 FIRAT Aydınus'un 5 sarı kart gösterdiği maçta Arsenal, Montpellier'i 2-0 yendi. Diğer sonuçlar şöyle: Porto-D.Zagreb 3-0, D.Kiev-PSG 0-2, Schalke-Olympiakos 1-0, Zenit-Malaga 2-2, Ajax-B.Dortmund 1-4, M.City-R.Madrid 1-1.
 Kiralık kombine!
 G.Saray'ın tarihi M.United maçı taraftarı tribüne çekerken yeni bir de sektör doğurdu. Bu sezon rekor kırarak 40 bin 250 kombine satışı yapan G.Saray'da taraftarlar büyük maç için geriye kalan 10 bin bileti kapıştı. Statta izlemek isteyen binlerce taraftar bilet bulamayınca kombineler internetten satışa çıktı. 200 TL ile 2 bin TL arasında kiralanan kombineler kapışıldı. Bazı taraftarlar bir sezonda kombineye verdiği parayı bir maçta çıkardı. Kombine sahipleri kazanç sağladı.