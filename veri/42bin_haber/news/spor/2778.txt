Erzincanspor Tesisleri karanlığa gömüldü
Erzincan'ın köklü kulüplerinden olan Erzincanspor, biriken elektrik borçları nedeni ile zor günler geçiriyor.
Borç nedeni ile kulübe ait olan ve teknik heyet ile futbolcuların kaldığı Vedat Çimen Spor Tesisleri'nin elektriği kesilirken, futbolcu ve teknik heyet mum ışığında oturuyor.  
1968 yılında kurulan ve Bölgesel Amatör Ligde (BAL) mücadele eden Erzincanspor, 5 yıldır ödenmeyen ve yaklaşık 40 bin lira civarındaki elektrik borcu nedeni ile teknik heyet ve futbolcuların kaldığı Vedat Çimen Spor Tesisleri karanlığa gömüldü. Pazartesi günü TEDAŞ tarafından kesilen elektrikler nedeni ile tesisler mum ışığı ile aydınlatılmaya çalışılırken, teknik direktör Muammer Ayvaz bulundukları duruma isyan etti.  
HALİMİZ İÇLER ACISI 
Kırmızı siyahlı takımın teknik direktörü Muammer Ayvaz, Erzincanspor'un kenti temsil ettiğini belirterek, "Bu soğuk havada elektriklerimiz kesildi. Dört yıllık bir borç varmış. Ben diyorum ki bu borcu neden bizden soruyorlar. Erzincanspor'da daha önce görev yapmış insanlar bu borcu neden ödemediler. TEDAŞ belki haklıdır. Ama neden biz bunun kahrını çekiyoruz. Biz burada Erzincan'ı temsil ediyoruz. Yoksa biz yarın toplanıp gidebiliriz. Gitmiyorsak, spora olan ahlakımızdan dolayıdır. Futbolcular bu kış şartlarında mum ışığında yatıyorlar. Burası oldukça soğuk. Yarın müsabakamız olacak nasıl yapacağız, nasıl edeceğiz. Bu şartlarda burada kalınır mı bilmiyoruz. Erzincanlıların vicdanı rahatsa rahat olsunlar. Ama biz bu şartlarda da olsa mücadelemizi sürdüreceğiz. Kimse heveslenmesin. Kulübün kapanmasını isteyen insanlar var. Biz burada olduğumuz sürece bu istekleri kursaklarında kalacak" diye konuştu. 
Mum ışığında ders çalışan ve kitap okumaya çalışan futbolcular ise takımın yardıma ihtiyacı olduğunu, oyuncular olarak maddi manevi destek beklediklerini belirterek, "Sesimizi duysunlar. Her şey görünüyor. Elektriklerimiz yok. Zor durumdayız" dediler.  
  
 