Rıdvan Dilmen'in kostümüne ceza
NTV’deki futbol programında Rıdvan Dilmen’in, Beymen’den giyindiği duyurulunca, kanala 60 bin lira ceza geldi.
 NTV’deki futbol programında, Rıdvan Dilmen’in kostümü, ceza getirdi. ‘’Reklam’’ anonsu yapılmadan Dilmen’in, Beymen ve Tween mağazalarından giyindiği alt yazı ile duyurulunca, RTÜK de kanala 60 bin lira ceza verdi.
 NTV’de 21 Ekim gecesi yayınlanan ‘’ Yüzde 100 Futbol’’ programında yorumcu Rıdvan Dilmen’in giydiği kıyafetler için, alt yazı ile ‘’Beymen Collection ve Tween" mağazalarının reklamı yapıldı. ‘’R’’ harfi konulmadığı için de yasaya aykırılık oluştu.
 RTÜK üyeleri de yasada yer alan ‘’TV ve radyo yayınlarında reklamlar ile tele-alışveriş, sesli veya görüntülü bir uyarıyla ve program hizmetinin diğer unsurlarından kolaylıkla ayırt edilebilecek biçimde düzenlenir" hükmünün ihlal edildiğine karar verdi. NTV’ye Eylül 2012 ayına ait ticari iletişim gelirinin yüzde biri oranında ve 60 bin 92 lira para cezası uygulandı.
 (Gazeteport)
  