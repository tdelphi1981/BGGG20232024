Beşiktaş'ın rekorunu kırmak istiyorlar!
Üçüncü Lig 1'inci Grup takımı Diyarbakır Büyükşehir Belediyesporlu futbolcular, pazar günü deplasmanında Pazarspor'la oynayacakları maçta üst üste 13'üncü galibiyetini alarak Beşiktaş'ın 12 maçlık rekorunu ellerine geçireceklerini iddia ettiler.
12 MAÇTA 12 GALİBİYET
Bu sezon oynadığı 12 maçın tamamını kazanan 3'üncü Lig 1'inci Grup takımı Diyarbakır Büyükşehir Belediyespor, lige Kayseri Şekerspor galibiyetiyle başladı. Ligde 13'üncü haftaya girilirken, namağlup olarak liderliğini sürdürdü. Geride kalan 12 hafta içerisinde Kayseri Şekerspor, Gölcükspor, Siirtspor, Orhangazispor, Tekirovaspor, Kastamonuspor, Anadolu Üsküdar 1908 Spor, Ankara Demirspor, Belediye Vanspor, Çorumspor, Sandıklıspor ve Beşikdüzüspor'u mağlup etti. Diyarbakır Büyükşehir Belediyespor, bu maçlarda 26 gol atarken, kalesinde ise sadece 4 gol gördü. Türkiye liglerinin en az gol yiyen takımı olma unvanını da elinde bulundurdu.

BEŞİKTAŞ'IN REKORUNU EGALE ETTİLER
Beşiktaş'ın 1959-60 yıllarında Türkiye 1'İnci Ligi'nde 10'uncu haftadan başlayarak üst üste 12 hafta galip gelme rekorunu egale eden Büyükşehir Belediyespor, 13'ncü hafta maçı için Pazarspor'la oynayacak.

SOKAKLAR AFİŞLE DONATILDI
Diyarbakır'daki sivil toplum kuruluşları ve merkez ilçe belediyeleri, sokaklara afişler asarak takıma şampiyonluk yolunda başarı dileklerinde bulunmaya başladılar. Teknik direktörlüğünü Turhan Özyazanlar'ın yaptığı kulübün başkanı Avukat Metin Kılavuz, başarının altında inancın yattığını belirterek şöyle dedi:

"Futbolcu arkadaşlarımın yani kulubümüzün Türkiye'de üst üste galip gelme rekorunu kıracağına inanıyorum. Sezon başından beri teknik heyet, yönetim, futbolcudan tutun malzemecisine kadar disiplinli, ciddi ve başarılı bir çalışma yapıldı. Yönetim olarak da bir uyum gösterdik ve bu uyumun sahaya yansıması var. Bu rekoru kırarak ilk devreyi yenilgisiz kapatacağımıza inanıyorum. Kulüp başarısındaki yaklaşımda, sezona başlarken şu anlayış vardı yenilmeden şampiyonluk. Şimdi bu hedef doğrultusunda ilerliyoruz."