Fenerbahçe maçında Galatasaray taktiği
PTT 1. Lig ekiplerinden 1461 Trabzon, Ziraat Türkiye Kupası A Grubu ikinci maçında yarın sahasında oynayacağı Fenerbahçe maçından puanla ayrılmak istiyor.
Grup maçlarına Galatasaray'ı eleyerek kalan, A Grubu'ndaki ilk maçında ise deplasmanda Bursaspor'a mağlup olan bordo-mavi-beyazlı ekip, Fenerbahçe karşısında ilk puanını almak istiyor. Karadeniz takımı, rakibi favori gösterilse de Galatasaray maçında olduğu gibi Fenerbahçe'ye de sürpriz yapmayı planlıyor.

1461 Trabzon'un başarılı futbolcularından Sercan Kaya, Fenerbahçe'den çekinmediklerini belirterek, maça çok iyi hazırlandıklarını, hedeflerinin 3 puan olduğunu ifade etti. Kağıt üzerinde Fenerbahçe'nin favori göründüğüne değinen başarılı futbolcu, "Ama bizim kimseden korkumuz, çekincemiz yok. Sahaya çıkıp en iyi şekilde mücadelemizi yapacağız. Galatasaray maçında bunu yaptık ve kazandık. O maçta da Galatasaray favoriydi. Biz onları eleyerek buralara kadar geldik." dedi. 

Grup maçlarına mağlubiyetli başladıklarını hatırlatan Sercan, "Bu dezavantaj gibi görünüyor ama bunu avantaja çevirmek için evimizdeki maçları kayıpsız geçmek istiyoruz. Trabzonspor ile Fenerbahçe arasında yaşananlar motivasyonumuzu biraz daha artırıyor. Çünkü biz Trabzonspor camiasının içerisindeyiz. İnşaallah çalışmaların karşılığını alır ve maçtan 3 puanla ayrılırız." diye konuştu.

1461'in başarılı kalecisi Fatih de Fenerbahçe maçının Galatasaray müsabakasından çok daha zorlu geçeceğini ifade etti. Maça iyi hazırlandıklarını söyleyen Fatih, "Futbol seyri yüksek bir maç izlettirmek istiyoruz. Sahadan puanla ayrılmak için elimizden geleni yapacağız." dedi.

Zorlu maçın hazırlıklarını bugün yapacağı son idmanla tamamlayacak olan 1461 Trabzon, maç saatini beklemeye başlayacak. 1461 Trabzon ve Fenerbahçe arasında Hüseyin Avni Aker Stadı'nda oynanacak müsabaka saat 20.30'da başlayacak.