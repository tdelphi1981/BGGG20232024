Fenerbahçe'den taraftara uyarı
Sarı-lacivertli kulüp, UEFA'nın aldığı karar nedeniyle, Plzen'deki maçı izleyecek taraftarlarını dikkatli olmaya çağırdı.Fenerbahçe Kulübü, UEFA Avrupa Ligi'nde bu akşam Viktoria Plzen ile Fenerbahçe arasında oynanacak 3. tur ilk maçında taraftarlarını tribün olaylarına karşı dikkatli olmaya çağırdı.

Sarı-lacivertli kulüpten yapılan açıklamada, Fenerbahçe'nin, UEFA organizasyonları kapsamında seyirci ve saha olayları sebebiyle almış olduğu cezaların kulübe vermiş olduğu zararlar hatırlatılarak, şu ifadelere yer verildi:
Biletli seyircisi olduğunuz Viktoria Plzen-Fenerbahçe arasındaki maç sırasında güvenlik ve disiplin kurallarına dikkatle uyulmasını, buna aykırı eylemde bulunacaklara engel olunmasını ve gerektiğinde ilgili güvenlik birimlerine bilgi verilmesini rica eder, takımımıza vereceğiniz destek için teşekkür ederiz. Yüksek riskli maç kategorisinde değerlendirilen ve UEFA Delegesine eş olarak UEFA Güvenlik Temsilcisi atanan maç için biletsiz taraftarlar stat etrafında bulunan kontrol noktalarına ve stat içerisine kesinlikle alınmayacaklardır.

UEFA Kontrol ve Disiplin Kurulu, Fenerbahçe'nin, UEFA Avrupa Ligi 2. turunda Belarus temsilcisi BATE Borisov ile İstanbul'da yaptığı ve sarı-lacivertlilerin cezası nedeniyle seyircisiz oynanan rövanş maçında, stat dışından atılan ve saha içine düşen aydınlatma fişekleri nedeniyle Fenerbahçe'ye 1 maç seyircisiz oynama cezası vermişti. Ayrıca, Fenerbahçe'nin Avrupa kupalarındaki maçlarında 2 yıl içinde herhangi bir olay yaşanması halinde, sarı-lacivertli takım, katılım hakkı elde etmesi halinde bile UEFA müsabakalarında 1 yıl süreyle yer alamayacak.