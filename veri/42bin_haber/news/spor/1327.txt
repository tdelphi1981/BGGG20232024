"İstanbul'da çok mutluyum"
Hollandalı yıldız Dirk Kuyt, başkent Amsterdam'da dün akşam Almanya ile oynanan ve golsüz sona eren özel karşılaşma sonrası yaptığı açıklamalarda İstanbul'da mutlu olduğunu söyledi.Fenerbahçe'nin Hollandalı yıldız futbolcusu Dirk Kuyt, dün akşam Amstedam ArenA'da Almanya ile oynanan ve golsüz sona eren özel karşılaşma sonrasında yaptığı açıklamada İstanbul'da mutlu olduğunu söyledi. İlk olarak Almanya ile oynanan ve 0-0 biten karşılaşmayı değerlendiren Kuyt, "Aslında çok kötü oynamadık. Almanya karşısında aldığımız bu sonuç pek de kötü sayılmaz. Çok başarılı olan Almanya ile oynadık. Belki seyirciler için sıkıcı bir maç olmuştur. Ama defansta ve orta sahada verilen mücadele ile iyi bir futbol ortaya koyduğumuzu düşünüyorum" dedi. 

Teknik direktör Louis van Gaal'ın kendisini hem kaptan, hem de santrfor olarak görevlendirmesi konusunda yöneltilen bir soruya ise Kuyt, "Öncelikle uzun bir aradan sonra sahaya kaptan olarak çıkmam güzel bir şeydi. Bana verilen görevi maç esnasında başarıyla yerine getirdiğimi düşünüyorum. Almanya karşısında hiç kimse benden 3 gol atmamı bekleyemezdi. Sık sık orta sahaya gelerek arkadaşlarıma yardım ettim. Zaten hocam da benden bunu istemişti" şeklinde cevap verdi. 
Aykut Kocaman'ın kendisini transferinin ilk günlerinde santrfor olarak görevlendirdiğini, fakat son maçlarda genelde kanatlarda görev aldığının kendisine sorulması üzerine yorum yapan Hollandalı futbolcu, "Benim için fark etmiyor. Evet ben satrforum, golcüyüm. Bana verilen görevi en iyi şekilde de yerine getirmeye çalışıyorum. Son karşılaşmalarda genelde hep sağ açık pozisyonunda oynatıldım. Fakat, sağ açıkta da oynamama rağmen yine gollerimi attım ve asistler yaptım. Ben İstanbul'da mutluyum" dedi.