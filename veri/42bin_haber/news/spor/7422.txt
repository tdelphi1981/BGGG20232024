Murray'den doping uyarısı!
 
 Lance Armstrong'un kariyeri boyunca doping yaptığını itiraf etmesi bisiklet sporuna büyük zarar verdi. İskoç tenisçi Andy Murray, benzer bir durumun kendi sporunun başına gelmesini istemiyor.
 
 Dünya 3 numarası, tenisin adının kirlenmemesi için yetkilileri acil önlemler almaya çağırdı. Tenisçilerin daha sık doping testine girmesi çağrısı yapan Murray, anti-doping programlarına gerekirse oyuncuların ödül paralarından kesinti yapılarak yatırımın bir an önce arttırılması gerektiğini dile getirdi.
 
 "Son dönemde sık sık tenis temiz mi değil mi" sorusuyla karşılaştığını ifade eden Murray, "Bana göre 100 sporcudan 1'i bile dopingli olsa o spor temi kabul edilemez. Herkesin aynı şartlar altında mücadele ettiğinden emin olmalıyız. Bunun için de tenisçilere yönelik doping testleri sıklaştırılmalı. Tüm tenisçiler çok yakından izlendiklerini anlamalı" diye konuştu.
 
 Roger Federer ve Novak Djokoviç de geçtiğimiz yıl tenisçilere yönelik doping testlerinin hızla azaldığından yakınmıştı. Son rakamlara göre 2011 yılında sadece 131 kez kan testi yapıldı. Turnuva dışı kan testi sayısı ise 21 ile sınırlı kaldı.
 
 NTV SPor