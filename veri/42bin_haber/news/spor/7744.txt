Ünal Aysal'dan önemli açıklamalar
Galatasaray Başkanı Ünal Aysal, kulübün bedelli sermaye artırımı yapabilmek için bankadan kredi çektiği iddialarına ilişkin, 'Henüz herhangi bir bankadan kredi çekmedik ama bu imkanlarımız mevcut' dedi.
Galatasaray Başkanı Aysal, AA muhabirine son dönemde medyada yer alan haberlere ilişkin değerlendirmelerde bulundu.

Ünal Aysal özellikle Galatasaray futbol takımına devre arasında yapılıp, kamuoyunda geniş yer bulan transferlerin gelişiyle GS Store satışlarında artış yaşandığını kaydetti.

Aysal, 'Son transferlerden sonra GS Store ürünlerine beklemediğimiz bir talep var. Sadece tişört satışlarında değil, diğer ürünlerimiz de büyük rağbet gördü. Ama biz transferleri yapmadan önce o parayı nereden bulacağımızın hesabını yapıp, transferi öyle yapıyoruz. Evvela transferi yapıp sonra parayı nereden buluruz diye dönmüyoruz. Çünkü bu tişört satışları, ürün satışları, bunlar bizim ekstra gelirlerimiz, biz evvela diğer gelirlerle transferi karşılıyoruz. Bu satışların getirileri de bize ekstra kar oluyor' diye konuştu.

Galatasaray Başkanı Aysal, yıl sonunda süresi dolacak olan loca ve VIP koltukların yeniden satışının yapılmasına ilişkin yaptığı değerlendirmede şunları kaydetti:

'Biliyorsunuz 2011 senesinde ben iş başına geldiğim vakit Mart ayında, 3 senelik süreyle hem localarımız hem de VIP koltuklarımızın tamamı satılmıştı, yani bu geçtiğimiz süre içinde bunların gelirlerinden istifade etmedik. Diğer imkanlarımızla yaşamaya çalıştık. Ancak şimdi dönem doluyor. 2013 yılı sonu itibariyle bu yerlerin 2014 yılı ve sonrası için yeniden pazarlanması gerekiyor. Biz o görevimizi yapıyoruz. Bu çalışmalarımda tahmin ediyorum Haziran ayı sonuna kadar devam edecek, ama hakkını, locasını, VIP koltuğunu uzun süreli, önümüzdeki 3 sene için tekrar bağlamak isteyen taraftarlarımız, ellerini çabuk tutup bağlantılarını yaparlarsa yerlerini ya da localarını koruyacaklar. Ama bunu arzu etmezlerse gayet tabii o loca ve yerler başkalarına satılır, burada kimseyi zorlamıyoruz, herkesin eli serbest, vazgeçebilirler ya da devam edebilirler.'

-Bedelli sermaye artışı-

Aysal, kulübün bedelli sermaye artırımı yapabilmek için bankadan kredi çektiğine yönelik kamuoyunda çıkan haberlere şöyle yanıt verdi:

'Henüz herhangi bir bankadan kredi çekmedik, ama bu imkanlarımız mevcut. Kulüp sermaye artırımını yapmak için ya cebinden harcar, ya bir bankadan kredi alır. Bankadan kredi alması için ne gerekir? Elindeki bazı aktifleri yatırımcı olarak bankalara kabul ettirebilirse, banka onu kredilendirir, 3 sene 5 sene 10 sene kredi alır. Bunu götürür Sportif AŞ'ye sermaye olarak yatırır.

Diğer ortaklarda aynı haklara sahiptir. Diğer ortaklarda ister cebinden nakit koyar, nakitleri yoksa gider bankadan kredi alırlar. Bu, bütün yatırımcılar için eşit bir haktır, bu hakkın kullanılması da son derece doğaldır.'

'Bankalara böyle bir girişiminiz oldu mu?' sorusu üzerine ise Aysal, 'Böyle bir imkanımız olmasa bu açıklamayı yapmazdım' dedi.

Galatasaray Kulübü Başkanı Aysal, bedelli sermaye artırımına giderken yatırımcıdan gelen 10 liralık hisse fiyatı eleştirilerini de, 'Sermaye Piyasası Kurulu'na tabii bir şirketimiz var. Bu şirketin her türlü tasarrufu, her türlü açıklama, her türlü konuşma risk unsurudur. Yanlış yönlendirme olarak algılanabilir. Buna yanıt vermem doğru olmaz' diye yanıtladı.

-'Müspet bir izlenim bırakıp, görevimden o şekilde ayrılmak istiyorum'-

Aynı zamanda iş adamı olan Ünal Aysal, iş hayatındaki başarısının kulüp yönetimine entegrasyonuna ilişkin soruya verdiği yanıtta, dönem sonuna gelmeden buna yanıt vermenin zor olduğunu söyledi.

Aysal, görev süresinin bitiminde bunun muhasebesinin yapılması gerektiğine değinerek şu ifadeleri kullandı:

'Bugün için erken, çünkü uzun soluklu bir çalışma yapıyoruz. Ve benim de burada süreli bir çalışmam var, bu sürenin sonuna geldiğim vakit taraftarlarımız, sporseverler bunun muhasebesini benden iyi yapacaklardır. Ben sadece müspet bir izlenim bırakıp görevimden o şekilde bir gün ayrılmayı düşünüyorum. Yaptığım işi de çok seviyorum ama bunun da bir süresi ve bir sonu olduğunu çok iyi biliyorum.'

-'Galatasaray neredeydi, nereye gidiyor?'-

Ünal Aysal, Galatasaray yatırımcısının ve Galatasaray taraftarının, kulübün gelişim tablosunu objektif bir şekilde değerlendirdiğinde sağlıklı kararlar verip, sağlıklı yatırımlar yapabileceğine işaret ederek şunları dile getirdi:

'Galatasaray yatırımcısına ve Galatasaray taraftarına vereceğim tek mesaj: 'Galatasaray neredeydi, nereye gidiyor?' Başka bir şey söylemeyeceğim. Yatırımcımız, taraftarımız Galatasaray'ın gelişim tablosu üzerinde objektif bir bakışla değerlendirmesini yaparsa, ya yatırımına devam eder veya yapmaz. Bu bir risktir. Borsa işlemleri her zaman bir risktir ama hesaplı bir risktir. Bu hesabı yatırımcı zaten o takımı izleyerek, o kulübün gelişimini izleyerek, yöneticilerinin kalitesini, kurumsallaşma, kurumsal yapısına dikkat ederek karar verebilir. Ben burada şu olsun bu olsun deme lüksüne sahip değilim, benim görevim tabloyu göstermek. O tabloyu da herhalde açık ve net olarak, şeffaf bir şekilde hem sporseverlere hem de yatırımcılara gösterdiğimi tahmin ediyorum.'