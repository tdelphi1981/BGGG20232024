"Ciddi bir prova olacak
Galatasaray Teknik Direktörü Fatih Terim, Spor Toto Süper Lig'de 16 Kasım Cuma günü Kardemir Karabükspor'la oynayacakları maçın, UEFA Şampiyonlar Ligi (H) Grubu'nda Manchester United'la yapacakları müsabaka öncesi ciddi bir prova olacağını söyledi.
1905 Galatasaraylı Yönetici ve İş Adamları Derneği'nin (1905 GSYİAD) Sarı-Kırmızılı Kareler başlığıyla düzenlediği fotoğraf yarışmasının, derneğin Levent'teki merkezinde yapılan ödül töreninde konuşan Terim, ligde karşılaşacakları Kardemir Karabükspor'un çok ciddi ve önemli bir takım olduğunu ifade etti.
Terim, yarından itibaren milli takımlarında olan futbolcuların takıma katılacağını dile getirerek, Elmander bugün aramıza katıldı. Kardemir Karabükspor gibi ciddi ve önemli bir rakiple oynayacağız. Dileğimiz bu maçta 3 puan kazanmak. Rakibimizin yeni teknik direktörü Mesut Bakkal'a da başarılar diliyorum. Bu karşılaşma Manchester United maçı öncesi, ciddi bir prova olacak. Seyircimizin önünde oynamayalı epey oldu. İyi bir futbol olmasını temenni ediyorum diye konuştu.

Tecrübeli teknik adam, bugün tarihinin 500. maçında Danimarka ile hazırlık müsabakasında karşılaşacak (A) Milli Futbol Takımı'yla ilgili olarak, Türkiye Futbol Federasyonu'nun böyle bir organizasyon düzenlemesi çok hoş. Ay-yıldıza hizmet etmek hepimizin görevi. Allah bana, hem teknik adam hem de oyuncu olarak bu formaya hizmet etmeyi nasip etti. Daha uzun yıllar böyle güzel maçlar olur ve Türk futbolu her gün biraz daha mesafe kateder ifadelerini kullandı. 
KABAYEL'E ÖDÜL 
Hürriyet Gazetesi Foto Muhabiri Adem Kabayel de mansiyon ödülünü Galatasaray Teknik Direktörü Faih Terim ve Kulüp Başkanı Ünal Aysal'dan aldı