Batuhan, Eskişehirspor'u icraya verdi!
Beşiktaşlı Batuhan Karadeniz ile sezon başında olaylı bir şekilde ayrıldığı Eskişehirspor arasında şimdi de icra krizi ortaya çıktı.
Antrenman sırasında 'küfür' nedeniyle tartıştığı Teknik Direktör Ersun Yanal tarafından kadro dışı bırakıldıktan sonra Beşiktaş'a giden Karadeniz, kalan transfer ücreti karşılığında aldığı çek'in karşılıksız çıkması üzerine Eskişehirspor'u icraya verdi. Avukatı aracılığıyla Eskişehir İcra Müdürlüğü'ne başvuran Karadeniz'in 170 bin liralık kalan transfer ücretinin yasal faiziyle birlikte en kısa sürede ödenmesi için Eskişehirspor Kulübüne tebligat gönderildi. Söz konusu paranın ödenmemesi halinde Eskişehirspor Kulübü hakkında haciz işlemi başlatılacak.

Alınan bilgiye göre, Eskişehirspor Teknik Direktör Ersun Yanal ile futbolcu Batuhan Karadeniz arasında, sezon öncesi antrenman sırasında 'küfür' nedeniyle tartışma yaşandı. Bu gelişme üzerine futbolcu Karadeniz, teknik direktör Yanal tarafından kadro dışı bırakıldı.

Bu durum takımda tatsızlık oluştururken, Karadeniz sosyal paylaşım sitesindeki hesabından "Aramızda çok büyük sıkıntılar oldu, artık birlikte çalışamayız, satış listesine konulsun" diyerek takımdan gitmek istediğini bildirdi. Bunun üzerine devreye Kulüp Başkanı Halil Ünal girdi. Ancak, ikilinin görüşmesinden olumlu bir netice çıkmadı ve Karadeniz takımdan ayrılma kararı aldı. Ardından eski takımı olan Beşiktaş'a transfer oldu.

Yaşanan bu gelişmenin ardından Karadeniz'e kalan alacakları için Eskişehirspor Kulübü tarafından 30 Ekim 2012 tarihli 170 bin liralık banka çeki verildi. Ancak Karadeniz, kendisine verilen çeki tahsil amacıyla bankaya gittiğinde söz konusu çek'in karşılıksız olduğunu öğrendi. 

Bunun üzerine genç forvet, avukatı Sami Dinç ile yaptığı durum değerlendirmesinde Eskişehirspor ile ilgili haciz işlemi başlatılmasına karar verdi. Akabinde, avukatı Dinç aracılığıyla Eskişehir İcra Müdürlüğüne bir dilekçeyle başvurarak Eskişehirspor Kulübü hakkında gerekli haciz işlemlerinin başlatılmasını istedi.

Karadeniz'in bu başvurusu üzerine Eskişehir İcra Müdürlüğü'nce 170 bin liralık ücretin yasal faizi ve gerekli cezalarla birlikte en kısa sürede Karadeniz'e ödenmesi için Eskişehirspor Kulübüne 'ödeme emri' gönderildi. Söz konusu paranın tanınan süre içerisinde ödenmemesi halinde Eskişehirspor Kulübü hakkında haciz işlemi başlatılacağı öğrenildi.