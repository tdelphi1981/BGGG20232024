'Sneijder'in kararına saygılıyım'
Inter'in başarılı savunma oyuncusu Christian Chivu geçtiğimiz günlerde Galatasaray ile sözleşme imzalayan Wesley Sneijder hakkında konuştu.
 Inter'in tecrübeli savunma oyuncusu Christian Chivu geçtiğimiz günlerde Galatasaray'a transfer olan eski takım arkadaşı Wesley Sneijder hakkında konuştu ve Sneijder'in kararına saygı duyduğunu söyledi.
 Konuyla ilgili olarak Inter Channel'a konuşan Chivu yaşadığı sorunların ardından Inter'den ayrılan Sneijder'i aldığı karardan dolayı yargılamanın yanlış olacağını belirterek, "Bu hassas bir konu. Her oyuncuya takımında forma giydiği süre boyunca bir miktar para teklif edilir ve herkes aldığı bu ücrette bir indirime gitmek zorunda değil. Bu yüzden Sneijder'i aldığı kararla ilgili yargılamıyorum çünkü insanların bu konudaki tepkileri farklı olabilir. Şahsen Inter'de çok mutluyum ve takımda forma giymeye devam etmek istiyorum." ifadelerini kullandı.
 Chivu ayrıca teknik direktör Andrea Stramaccioni ile anlaştıklarını ifade ederek, "Stramaccioni herkesle iyi iletişim kurabilen bir teknik direktör. Genç fakat görevine iyi hazırlanmış bir isim. Takım olarak yeniden yapılanma sürecinden geçiyoruz ancak tüm zorlukların üstesinden gelebilecek güçteyiz." şeklinde konuştu.
 Inter Pazar günü ligde Torino ile karşılaşacak.