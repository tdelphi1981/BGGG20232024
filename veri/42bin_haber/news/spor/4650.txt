Galatasaray bilet satışlarını kendisi yapacak
Galatasaray Kulübü, takımlarının maç biletleri satışını direkt olarak kendisi yapmaya hazırlanıyor.
Sarı-kırmızılı kulüpten yapılan açıklamada, resmi bilet satış sitesinin yarından itibaren hizmete gireceği duyuruldu. Sitede, bilet satışı, kombine satışı ve bilet devir işlemlerinin yanı sıra, ağırlama paketleri ile çeşitli etkinlik satışları gerçekleştirileceği de belirtildi.

'bilet.galatasaray.org' internet adresi üzerinden hizmet verecek siteden satın alınan biletlerin, istenirse sistem üzerinden aile ve arkadaşların hesabına tanıtılabileceği, teslimatların yine isteğe göre kargo ile veya ilgili GS Store'lardan yapılacağı aktarıldı.

Yeni uygulamayla ilgili olarak, şu bilgilere yer verildi:

'Resmi bilet satış sitesi, kombine sahiplerine büyük bir avantaj sağlayan 'bilet devir' sistemini de devreye sokmaktadır. Kombine sahibi, gelemeyeceği maç veya maçlar için kombinelerini sistem üzerinden kulübe devredebilecektir. Devredilen koltuk bir başka taraftara satıldığı takdirde, bilet gelirinin yüzde 50'si kadar puan kombine sahibine verilecektir. Toplanan puanlar, lira cinsinden hesaplanarak kombine yenileme döneminde kartını yenileyenlere indirim sağlayacaktır. Biletleme ile ilgili tecrübeli yerli ve yabancı iş ortaklarıyla projeyi yürüten Galatasaray, biletleme sistemi ile eş zamanlı çalışabilecek stadyum giriş kontrol sistemlerini yenilemiştir.'

-İkinci yarı kombine fiyatları-
Galatasaray Futbol Takımı'nın sezonun ikinci yarısında yapacağı karşılaşmalar için hazırlanan kombine biletler, 18 Ocak Cuma günü satışa sunulacak.

Yarım sezonluk kombinelerin, yeni bilet sitesi üzerinden 18 Ocak Cuma günü GS Bonus sahipleri için satışa sunulacağı, 19 Ocak Cumartesi günü ise genel satışın başlayacağı aktarıldı.

Yarım sezonluk kombinelerin fiyatları şöyle:

Doğu 1. kat
1. Kategori: 2000 lira
2. Kategori: 1500 lira
3. Kategori: 1250 lira

Doğu 4. kat
1. Kategori: 875 lira
2. Kategori: 750 lira
3. Kategori: 625 lira
4. Kategori: 425 lira

Batı 4. kat
1. Kategori: 875 lira
2. Kategori: 750 lira
3. Kategori: 625 lira
4. Kategori: 425 lira