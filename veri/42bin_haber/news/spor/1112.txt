Bülent Korkmaz ilk antrenmanına çıktı
Spor Toto Süper Lig ekiplerinden İstanbul Büyükşehir Belediyespor'da teknik direktör Bülent Korkmaz yeni takımıyla ilk idmanına çıktı. 
Süper Lig'in 12. haftasında 17 Kasım Cumartesi günü sahasında Sanica Boru Elazığspor ile karşılaşacak olan İstanbul Büyükşehir Belediyespor'da hazırlıklar sürüyor.

Takımın yeni teknik patronu Bülent Korkmaz'ın lacivert-turunculuların başında ilk idmanına çıkarak, çalışma öncesi futbolcularla saha ortasında kısa bir toplantı yaptığı bildirildi.

Kulübün Langa Tesisleri'nde basına kapalı olarak gerçekleştirilen antrenmanın ısınma hareketleriyle başladığı, çabukluk ve taktiksel çalışma ile devam ettiği, 7'şerli 3 takım halinde yapılan turnuva maçıyla sona erdiği ifade edildi.

Lacivert-turunculu ekibin idmanında kendi ülkelerinin milli takımlarında olan Webo, Holmen, Cenk Şahin ve Eduardo'nun yanı sıra sakat olan Turgay Bahadır'ın yer almadığı kaydedildi.