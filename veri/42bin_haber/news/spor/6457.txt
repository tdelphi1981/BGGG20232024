Karabük Beşiktaş'ı gözüne kestirdi
Kardemir Karabükspor teknik direktörü Mesut Bakkal, ligde Fenerbahçe, Galatasaray ve Trabzonspor'u yendiklerini, Beşiktaş galibiyetinin eksik kaldığını belirterek, "Bu hafta onu da tamamlarız" dedi.
Karabükspor, cuma akşamı deplasmanda karşılaşacağı Beşiktaş maçının hazırlıklarına 2 günlük iznin ardından bu akşam kendi tesislerinde başladı. Mesut Bakkal gözetiminde yapılan antrenmana sakatlıkları devam eden Uğur Uçar katılmazken Gökhan Ünal düz koşu yaptı. Mesut Bakkal, Kasımpaşa karşılaşmasında hiç ummadıkları bir yenilgi aldıklarını belirterek şuları söyledi:

"Bir mağlubiyetle umutsuzluğa kapılmanın anlamı yok. İyi bir takımız. Bu maçta biraz sallantıya girdik ama iyi gidiyoruz. Kasımpaşa iyi bir futbol oynadı ve hakkını vermek lazım. Hep biz mi oynayacağız? Yukarıyla aramızda çok az bir puan farkı var. Şimdi Beşiktaş maçına gidiyoruz. Herkes haftalar öncesinden bu maçı merak eder bir haldeydi. Şimdi öyle bir maça çıkacağız."

Beşiktaş karşısında coşkulu oynamak istediklerini söyleyen Mesut Bakkal, şöyle devam etti:

"İnşallah bizden beklenen pozitif futbolu bu maçta sahaya yansıtacağımızı düşünüyorum. Kasımpaşa karşısındaki takımdan daha iyi bir takımın sahada olacağını düşünüyorum. Öyle olması gerekiyor. Çünkü bizim oyunumuz o değildi. İnşallah gerçek oyunumuzu oynarız. Üst sıralardaki hedef belirleme adına iyi bir galibiyet alırız."

Fenerbahçe, Galatasaray ve Trabzonspor'dtan sonra Beşiktaş'ı da yenmek istediklerini vurgulayan Mesut Bakkal, "Beşiktaş'ın kadrosu çok geniş. Taraftarlarının önünde coşkulu oynayacaklardır. İyi bir maç olacak" diye konuştu.

Takımdaki sakat oyuncuların durumlarını da değerlendiren Mesut Bakkal, bu konuda şöyle konuştu:

"Hamroun takımla birlikte çalışmalara başladı. Gökhan Ünal ve Shelton'un durumu belirsiz. Ama büyük bir ihtimalle bu maçta olmayacaklar. Afrika kupasında yer alan Lua Lua ve Mabiala'nın bugünkü maçlarının sonucunu bekliyoruz. Elenirlerse eğer bu 2 oyuncuyu bekleyeceğiz. Uğur Uçar'ın 3 haftalık bir iyileşme süresi daha olabilir."

Ertuğrul Sağlam ve Şenol Güneş'in istifalarını da değerlendiren Mesut Bakkal, "Keşke olmasaydı. Onların 3,5 senede yaptıkları ortada. Bazı şeylerin bu kadar ucuz olmaması gerektiğini düşünüyorum. Ama maalesef bunları yaşıyoruz. Ülkemizde bundan sonra da yaşayacağız" dedi.