Galatasaray 2-0 MP Antalyaspor
Spor Toto Süper Lig'in 21. haftasında Galatasaray, sahasında ağırladığı MP Antalyaspor'u, Fatih Terim'in 3 maç sonra ilk 11'de şans verdiği geçen sezonun gol kralı Burak Yılmaz'ın iki golüyle 2-0 mağlup etti.
MAÇIN CANLI ANLATIMI

Türk Telekom Arena'da oynanan mücadeleyi Barış Şimşek yönetirken, yardımcılıklarını ise İsmail Köse ve Mehmet Metin yaptı. Galatasaray, taraftarların yoğun ilgi gösterdiği karşılaşmaya 8. dakikada Burak Yılmaz'ın golüyle hızlı başladı. Ardından bir gol de 62. dakikada Amrabat'ın asistiyle kaydeden Burak Yılmaz maçın skorunu tayin etti. 

Bu sonuçlar Galatasaray en yakın rakibi Beşiktaş'ın 5, Fenerbahçe'nin ise 6 puan önünde zirvedeki yerini korudu. Antalyaspor ise aldığı mağlubiyet ile ikinci sırada başladığı haftada 4 sıraya geriledi. 
KADROLAR

Galatasaray: Muslera, Sabri, Semih, Dany, Riera, Hamit(Dk. 86 Engin Baytar), Yekta, Selçuk, Amrabat(Dk. 79 Umut Bulut), Sneijder(Dk. 80 Emre Çolak), Burak
MP Antalyaspor:  Hakan Arıkan, Ali Tandoğan, Deniz  Barış, Musa Nizam, Ergün, Zeki Yıldırım(Dk. 86 Okan Özçelik), Uğur İnceman, Mehmet Eren Boyraz, Aissati, Emrah Başsan(Dk. 70 İbrahim Dağaşan), Diarra(Dk. 65 Isaac)

MAÇIN AYRINTILARI

Dk. 62: Amrabat savunmanın ayağından kaptığı topta Burak Yılmaz'ı gördü.. Burak ceza sahasına girer girmez çok sert bir vuruş çıkarttı ve golü buldu... 2-0
Ve hakemin düdüğü ile ikinci 45 dakika başlıyor...
İlk yarı 1-0 Galatasaray'ın üstünlüğü ile sona eriyor... 
Dk. 8: Hamit Altıntop'un serbest vuruşunda Semih'e çarpan top Burak Yılmaz'a asist oldu ve tecrübeli golcü de topu filelere gönderdi. 1-0
Karşılaşma MP Antalyasporlu futbolcuların vuruşu ile başlıyor...

Drogba, Türk Telekom Arena'da

Galatasaray'ın yeni transferi Fildişi Sahilli yıldız oyuncu Didier Drogba, Türk Telekom Arena'da Medical Park Antalyaspor maçını izledi. Karşılaşmayı izlemek üzere stada gelen Drogba, kulüp başkanı Ünal Aysal'ın locasından mücadeleyi takip etti. Başkan Aysal'ın yanında oturan Fildişi Sahilli yıldız oyuncu, maç öncesi kendisine sevgi gösterisinde bulunan taraftarlarını el sallayarak selamladı. Öte yandan, sarı-kırmızılı taraftarlar ise Drogba için stat tribünlerine, Şimdi sen 'yeniden', aslan gibi savaş Didier Drogba ve Alınacak bütün kupalara atıyoruz bir gol daha! Hoşgeldin Didier Drogba yazılı dev pankartlar astılar.

Fatih Terim'den revizyon

Spor Toto Süper Lig'in 21. haftasında Medical Park Antalyaspor'u konuk eden Galatasaray'ın kadrosunda önemli değişiklikler dikkati çekti. Teknik direktör Fatih Terim, son oynanan Bursaspor maçının ilk 11'ine göre Medical Park Antalyaspor karşısına 4 değişiklikle çıktı.

Sarı-kırmızılı teknik adam, Bursaspor maçının ilk 11'inde yer alan Johan Elmander, Umut Bulut, Emre Çolak ve Engin Baytar'ı, Medical Park Antalyaspor karşısında ilk 11'de sahaya sürmedi. Umut Bulut, Emre Çolak ve Engin Baytar yedekler arasında bulunurken, Elmander ise kadroya giremedi. Bu oyuncuların yerine Sneijder, Burak Yılmaz, Hamit Altıntop ve Amrabat kadroya girdiler.

Sneijder ilk 11'de

Galatasaray'ın devre arası transfer döneminde kadrosuna kattığı Hollandalı yıldız Wesley Sneijder, Medical Park Antalyaspor karşısında ilk 11'de sahaya çıktı. Sarı-kırmızılı formayı ilk kez Beşiktaş derbisinde giyen ve ikinci yarı oyuna dahil olan Sneijder, Bursaspor maçına da yedekler arasında başladıktan sonra Medical Park Antalyaspor mücadelesiyle ilk kez ilk 11'de yer aldı. Hollandalı futbolcu, maç öncesi ısınma bölümünde taraftarların tezahüratları üzerine her iki kale arkası tribününe de giderek Üçlü çektirdi.

Burak Yılmaz, 2 maç aradan sonra şans buldu

Son iki maçta forma şansı bulamayan Burak Yılmaz, Medical Park Antalyaspor mücadelesinde yeniden formasına kavuştu. Golcü oyuncu, Beşiktaş ve Bursaspor maçlarının yedekleri arasında olmasına karşın sahaya çıkamadı, ancak Medical Park Antalyaspor maçının ilk 11'inde şans buldu.

Hamit cezasını doldurdu ve takımdaki yerini aldı

Beşiktaş derbisinde sarı kart görerek cezalı duruma düşen Hamit Altıntop, bir maç aradan sonra yeniden takıma döndü. Cezası nedeniyle son yapılan Bursaspor karşılaşmasında oynayamayan Hamit, Medical Park Antalyaspor maçının ilk 11'inde yer aldı.

Eboue, kadroda yok

Afrika Uluslar Kupası'nda ülkesi Fildişi Sahili'nin formasını giyen Emmanuel Eboue, dönüşünde kendisine kadroda yer bulamadı. Savunmanın sağında Sabri Sarıoğlu ile devam eden Fatih Terim, Medical Park Antalyaspor maçında bu mevkide değişikliğe gitmedi. Eboue, sarı-kırmızılı formayla ligde son olarak 17. haftadaki Trabzonsor maçında sahaya çıkmış ve son oynanan 3 maçta milli takımda bulunması nedeniyle forma giyememişti.

Selçuk İnan 28. doğum gününü kutladı

Galatasaray takımının başarılı oyuncusu Selçuk İnan, 28. doğum gününü kutladı. Florya Metin Oktay Tesisleri'nde, 10 Şubat 1985 doğumlu oyuncu için pasta kesildiği, takım arkadaşları ve çalışanların kendisini kutladığı bildirildi.

GS Store'a büyük ilgi

Sneijder ve Drogba transferleriyle büyük coşku yaşayan Galatasaray taraftarları, kulübün lisanslı ürünlerinin satıldığı mağazaya adeta akın etti. Türk Telekom Arena'nın hemen yanında bulunan GS Store mağazasına maçın başlamasından saatler önce gelmeyen başlayan taraftarlar, özellikle Sneijder ve Drogba'nın formalarına büyük ilgi gösterdi. Maç öncesi mağazayı tıklım tıklım dolduran taraftarların, formalara isim yazdırılan bölümde ve kasalarda uzun kuyruklar oluşturdukları görüldü.

Diyarbakırspor'a destek

Galatasaray taraftarları, yaşanılan mali sorunlar nedeniyle sıkıntılı bir dönem geçiren Diyarbakırspor'a destek verdi. Taraftarların tribüne astıkları dev pankartta, Dayan DiyarbakırSPOR kardeşliktir ifadeleri yer aldı.

Taraftarlar yalnız bırakmadı

Galatasaray-Medical Park Antalyaspor maçında Türk Telekom Arena tribünleri büyük ölçüde doldu. Maç öncesi tezahüratlar yaparak takımlarına destek veren Galatasaray taraftarları, oyuncuları da tek tek tribünlere çağırdılar.
Öte yandan, yaklaşık 1000 kişilik Medical Park Antalyasporlu taraftar grubu da kendilerine ayrılan bölümden takımlarına tezahüratlarda bulundular. Ayrıca, vefat eden eski Türkiye Futbol Federasyonu başkanlarından Doğan Andaç için 1 dakikalık saygı duruşunda bulunuldu.