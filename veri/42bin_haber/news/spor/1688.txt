RTÜK harekete geçti!
Radyo Televizyon Üst Kurulu (RTÜK), spor programlarındaki yayın ihlallerinin önlenmesine yönelik değerlendirme toplantısı yapacak.
RTÜK'ten yapılan yazılı açıklamada, 'Son dönemlerde spor programlarının bazıları spor programı olmanın ötesinde geçmiş sporcu, teknik heyet, kulüp yöneticileri, taraftar ve hakemlere karşı kullanılan içerik, dil ve üslup ile toplumsal kin ve nefret duygularını körüklemeye başlamıştır' ifadesine yer verilerek, 19-21 Kasım tarihleri arasında sadece iki spor programına yönelik 4 bin 464 adet şikayet geldiğinin tespit edildiği vurgulandı.

Açıklamada, RTÜK'ün spor programlarında yaşanan olumsuzlukların ve izleyicilerin şikayetlerinin artması nedeniyle Türkiye Futbol Federasyonu ve Kulüpler Birliği'nin de işbirliğiyle spor programlarının yapımcı, sunucu ve yorumcularının katılacağı değerlendirme toplantısı yapılması için hazırlıklara başladığı belirtildi.

Aralık ayında yapılması planlanan toplantıda, yayınlarla ilgili tespitlerin paylaşılacağı ve yayın ihlallerinin önlenmesi için alınacak tedbirlerin değerlendirileceği ifade edildi.