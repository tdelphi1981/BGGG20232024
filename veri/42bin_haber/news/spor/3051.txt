Demirel: İlk tercihimiz yabancı
Türkiye Basketbol Federasyonu Başkanı Turgay Demirel, milli takım başantrenörlüğü için önceliklerinin yabancı koç olduğunu söyledi.Türkiye Spor Yazarları Derneği (TSYD) tarafından düzenlenen 50. Yıl Sporun Zirvesi seminerinin öğleden sonraki oturumunda konuşan Türkiye Basketbol Federasyonu Başkanı Turgay Demirel, federasyon olarak Türkiye'yi bir numaralı basketbol ülkesi haline getirmeyi hedeflediklerini anlattı. Demirel, misyonlarının da basketbolun etkisini artırmak olduğunu belirterek, Türk basketbolu üç güç merkezinden birisi olacak. Bizim arzumuz, hedefimiz bu dedi.

Bunu başarmak için öncelikle sportif performans, organizasyonlar ve bütün bunların pazarlanması üzerinde yoğunlaşacaklarını vurgulayan Demirel, basketbol ürünlerinin gelirleri de artırmayı istediklerini vurguladı. Beko Basketbol Ligi'nin Avrupa'nın gelir yaratan önde gelen liglerinden olduğuna işaret eden Demirel, şöyle konuştu:

Beko Basketbol Ligi gerek isim hakkı geliri, gerek televizyon yayın hakları ve gerekse İddaa'nın sağladığı gelirlerle Avrupa'da diğer liglerin gelir açısından çok daha önünde gidiyor. Bize en yakın olan İspanya Basketbol Ligi. Onlar da bir isim sponsoru buldular. Onların da televizyon yayın geliri var ancak Beko Basketbol Ligi'nde kulüplerimizin toplam gelirinin daha fazla olduğunu memnuniyetle ifade edebilirim. Gelirin çok olması, bunun ne kadar iyi harcandığıyla ilgili olarak başarı getiriyor.

Milli Takım'ın hoca arayışı

Turgay Demirel, 2012-2013 sezonunda Avrupa kupalarına katılan 11 takımın yollarına devam ettiğini, Euro Lig'de 16 takım arasına katılan 3 Türk takımı olduğunu hatırlattı. Galatasaray'ın, Beşiktaş'ın geçen sene elde ettiği başarının peşinden gittiğine işaret eden Demirel, Türk kulüplerinin hem erkeklerde hem de kadınlarda Avrupa'da büyük başarılar elde ettiğini söyledi. Avrupa Basketbol Şampiyonası için kura çekiminde güçlü bir gruba düştüklerini vurgulayan Demirel, grupta Rusya, İtalya, Yunanistan, Finlandiya ve İsveç'in bulunduğunu kaydetti. Demirel, 6 takım arasında 3'e girme mücadelesinde Milli Takım'ımızın çok hazır ve iyi durumda olması gerekecek dedi.

Avrupa Şampiyonası için teknik kadronun da önemli olduğuna değinen Demirel, Milli Takım'ın başına gelecek hoca konusunda çalışma yaptıklarını kaydetti. Türk basketbolunu ileri götürecek bir hoca aradıklarını belirten Turgay Demirel, Şubat sonuna kadar bu konuyu sonuçlandıracağımızı düşünüyorum. Şu aşamada hem yabancı hem yerli hocalar gündemimizde. İnşallah bizim bakış açımız uzun vadeli olduğu için 4 senelik bir anlaşma peşindeyiz. Adaylar var, konuştuğumuz arkadaşlar var. Birinci önceliğimiz yabancı. Yerli ve yabancı 6 kişilik bir listemiz var. Onların üzerinde çalışıyoruz.

Milli Takım'a verilen prim

Turgay Demirel, Dünya Basketbol Şampiyonası'nın ardından Başbakan Recep Tayyip Erdoğan tarafından Milli Takım'a verilen 28 milyon liralık prim ile ilgili tartışmalara da değindi. Prim konusunun uzun süre polemik konusu yapılmak istendiğini, federasyon olarak bu polemiklere uzun süre cevap vermediklerini anlatan Demirel, Bilgilendirme Yasası'na göre gönderdiğimiz bilgileri gazetede yazan arkadaş, gazetecilik ödülü kazandı. Bu da trajikomik bir durumdu diye konuştu.

Demirel, sportif karşılaşmalarda bazı taraftarların siyasileri protesto etmelerini hatırlatarak, bu tepkilerin nasıl önleneceğini sorması üzerine, Dünya Basketbol Şampiyonası'nın ödül töreninde yaşanan olaya dikkati çekti. Yaşananlardan çok büyük üzüntü duyduklarını belirten Demirel, bu protestonun ABD'de, ABD Milli Takımı'nın protestosu gibi algılandığını vurguladı. Demirel, Spor karşılaşmalarını izlemeye gelen herkesin olgun ve daha anlayışlı olabilmesi lazım. Orası spor sahası. Orası kişilerin kendi siyasi görüşlerini belli etme veya yargılama yeri değil dedi.