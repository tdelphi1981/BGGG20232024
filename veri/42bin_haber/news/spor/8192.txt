Akhisar Belediyespor para basacak
Akhisar Belediyespor yönetimi, Manisa 19 Mayıs Stadı'nda cuma günü oynanacak maçta kadrosunda Sneijder ile Drogba bulanan Galatasaray maçından 1 milyon TL'nin üzerinde hasılat hedefliyor.16 bin 597 seyirci kapasiteli statta tüm biletlerin satılması halinde 920 bin TL gişe geliri elde edecek yeşil siyahlı kulüp, dev karşılaşmaya özel reklam panolarının satışı ile rakamı 1 milyon TL'nin üzerine çıkarmayı planlıyor.

İNDİRİM YAPILDI

İlk yarıda yine Manisa'da Fenerbahçe ile oynanan maçta 80 ile 140 TL arasında değişen bilet fiyatlarının tepki görmesi ve müsabakayı yaklaşık 8 bin futbolseverin izlemesini dikkate alan yönetim, Galatasaray randevusu öncesi indirime gitti. Buna göre kale arkası biletleri 60, Tarzan Tribünü 80, kapalı ve VIP tribün biletleri 100 TL'den satılacak. Gediz yönündeki 3500 kişi kapasiteli kale arkası Galatasaray taraftarına tahsis edilecek.

Biletlerin yarından itibaren Akhisar'da Akhisarspor Store ve Belediye Beyaz Masa'da satışa çıkacağını açıklayan Basın Sözcüsü İbrahim Evren Acar, çarşamba gününden itibaren de Manisa'daki Magnesia AVM'de yer alan 
Köfteci Ramiz'den bilet alınabileceğini belirtti. Bu maçta online bilet satışı yapılmayacağını kaydeden Acar, daha önce yaşanan sahte bilet satışına önlem olarak, barkodun dışında özel bir güvenlik sistemi uygulanacağını söyledi.