4 Eylül Belediye, F.Bahçe'yi gözüne kestirdi
Acıbadem Erkekler Voleybol Ligi ekiplerinden 4 Eylül Belediye'nin antrenörü Levent Zoroğlu, Kupa maçında yendiğimiz Fenerbahçe'yi ligde de yenmek istiyoruz dedi.Zoroğlu  yaptığı açıklamada, 9 Aralık Pazar günü saat 17.00'de 4 Eylül Spor Salonu'nda konuk edecekleri Fenerbahçe Grundig karşılaşmasının hazırlıklarını sürdürdüklerini söyledi.

Geçtiğimiz hafta deplasmanda karşılaştıkları Galatasaray'dan 1 puan aldıkları için morallerinin iyi olduğunu belirten Zoroğlu, hafta içerisinde kulüp tarafından oyunculara bir miktar ödeme yapıldığını ifade etti.

Fenerbahçe Grundig maçının zor geçeceğini, tek amaçlarının galip gelmek olduğunu söyleyen Zoroğlu, Fenerbahçe maçında elimizden geleni yapıp, puan ya da puanlar almayı amaçlıyoruz. Teledünya Erkekler Türkiye Kupası 2. tur maçında yendiğimiz Fenerbahçe'yi bu maçta da yenmek istiyoruz dedi.

Levent Zoroğlu, ligin ilk yarısının bitimine 3 hafta kaldığını hatırlatarak, Ligin ilk yarısını iyi bir yerde bitirmeyi amaçlıyoruz. Onun için kalan üç maçımızda toplayabildiğimiz kadar puan toplamak istiyoruz diye konuştu.

4 Eylül Belediye, ligde 8 puanla 8. sırada yer alıyor.