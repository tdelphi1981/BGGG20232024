Taraftardan takıma baklavalı moral ziyareti
Bursa Büyükşehir Belediyespor Kulübü Bayan Voleybol ve Basketbol takımlarına taraftardan baklavalı moral desteği geldi.
Son haftalarda iyi bir grafik yakalayan Büyükşehir'li filenin sultanları, yoğun tempoda hazırlandıkları TED Kolej maçını da kazanıp, çıkışı sürdürmeyi hedefliyor. 
Geçen yıl ikinci ligde sergilediği başarılı performansın ardından bu yıl Acıbadem Bayanlar Voleybol birinci liginde mücadele eden Bursa Büyükşehir Belediyespor Kulübü, yeni takım olmaktan kaynaklanan uyum sorununu aşmaya başladı. Sezona kötü bir başlangıç yapan Büyükşehir'li filenin sultanları, Türkiye Kupası'nda ilk 8 takım arasına girerek moral bulurken, bu moralle İlbank ve Bakırköy Belediyesi Yeşilyurt maçlarını da kazanıp iyi bir çıkış grafiği yakaladı. Hafta sonu oynanacak TED Kolej maçına da yoğun bir tempoda hazırlanan filenin sultanlara, galibiyete kilitlendi. 
Büyükşehir Belediyespor Kulübü baş antrenörü Eyüp Emin İmen, peşpeşe gelen galibiyetlerle oyuncuların moral bulduğunu, büyük bir disiplin içinde hazırlandıkları TED Kolej maçını da alıp, ilk yarıyı üst sıralarda tamamlamayı hedeflediklerini söyledi. 
Bu arada taraftardan hem filenin sultanları hem de ligi kayıpsız sürdüren potanın perilerine baklavalı sürpriz geldi. Voleybol takımının idmanı sırasında salona gelen taraftarlar bayan basketbol ve voleybolcular ile teknik kadroya baklava ikram etti.