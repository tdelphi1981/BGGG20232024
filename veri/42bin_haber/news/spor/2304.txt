Türk yüzücü İskender, Finale yükseldi
11. Dünya Kısa Kulvar Yüzme Şampiyonası'nın üçüncü gün akşam seansındaki erkekler 50 metre sırtüstü yarı finalinde Türk yüzücü İskender Başlakov, 23.50'lik derecesiyle Türkiye rekorunu geliştirerek genel klasmanda 7. oldu ve finale yükseldi.
Sinan Erdem Spor Salonu'nda gerçekleştirilen şampiyonanın üçüncü gün akşam seansındaki 50 metre sırtüstü yarı finalinde yarışan Başlakov, 23.50'lik derecesiyle Türkiye rekorunu geliştirerek yarıştığı seride 3., genel klasmanda da 16 sporcu arasında 7. olarak finale çıktı. İskender, geçtiğimiz ay Fransa'da düzenlenen Avrupa Kısa Kulvar Yüzme Şampiyonası'nda 23.69'luk zamanıyla Türkiye rekoru kırmıştı.

Erkekler 50 metre sırtüstü yarı finalinde Rus Stanislav Donets ve Avustralyalı Robert Hurley, 23.14'lük zamanlarla en iyi dereceyi yapıp genel sıralamada birinci olarak finale kaldı.

Toplam 16 sporcunun katıldığı bu kategorinin yarı final yarışları sonunda, ilk 8 sporcu finale yükseldi. İskender Başlakov'un da mücadele edeceği erkekler 50 metre sırtüstü finali, yarın akşam seansında yapılacak.