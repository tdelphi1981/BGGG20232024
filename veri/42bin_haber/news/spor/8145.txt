Trabzonspor'un kalesi düştü
Spor Toto Süper Lig'de deplasmanda Sivasspor'a 2-0 mağlup olan Trabzonspor, kalesini korumakta ilk yarıdaki başarısını gösteremezken aldığı sonuçlarla da zirveden uzaklaştı.
Ligin ilk yarısında 17 maçta 15 golle en az gol yiyen takım olan bordo-mavililer, ikinci yarıda ise oynadığı 4 maçta 9 gol yiyerek ligin en fazla gol yiyen takımları arasında yer aldı.

İlk yarıda kalesinde gördüğü 0.88 gol ortalaması ile Avrupa'da bu bakımdan önde gelen takımlar arasında yer alan Karadeniz ekibi, ikinci yarıda ise kalesinde gördüğü 2.25 gol ortalaması ile kötü performans çizdi.

Ligde 18. haftada sahasında Kardemir Karabükspor maçında ve 19. haftada deplasmandaki Sanica Boru Elazığspor maçlarında 3, ligin 20. haftasında Hüseyin Avni Aker Stadı'nda oynanan Gaziantepspor maçında 1, dün de Sivasspor karşısında 2 gol yiyen bordo-mavililer, ikinci yarıda kendisi gibi 9 gol yiyen Medical Park Antalyaspor ve Kardemir Karabükspor takımlarıyla ligde en fazla gol yiyen takımı oldu.

Ligin ikinci yarısında 4 maçta 9 gol yiyen bordo-mavililer, ilk yarıda 12 hafta boyunca kalesinde 9 gol görmüştü.

-En az gol yiyen takım unvanını kaybetti-

Ligin ilk yarısında en az gol yiyen takım unvanını elde eden Trabzonspor, özellikle ligin ikinci yarısında yediği gollerle 21. hafta sonunda kalesinde gördüğü gol sayısı 24'e çıkınca bu unvanını yitirdi.

Ligde bir maç eksiği bulunan Kasımpaşa'nın 20, Orduspor ise 21 hafta sonunda 22 gol yiyerek bordo-mavili takımdan daha az gol kalesinde gördü.

-Giray ve Bamba da ilaç olmadı-

Trabzonspor'da ikinci yarıda kalp rahatsızlığı nedeniyle Giray ile Afrika Uluslar Kupası'na katıldığı için forma giyemeyen Bamba ve Zokora, Sivasspor maçıyla tekrar formalarına kavuşmalarına rağmen savunmadaki kötü gidişe engel olamadılar.

Mustafa, Celustka ve Emerson gibi oyuncuları stoper olarak kullanan bordo-mavililer, Giray ve Bamba'nın dönmesiyle bu mevkide ideal düzenine dönmesine karşın gol yemeyi durduramadı. Savunmanın önünde oynayan Zokora da ikinci yarıda oynadığı ilk maçta kırmızı kart görerek Fenerbahçe maçı öncesi cezalı konumuna düştü.

-4'ü savunma oyuncusu olmak üzere 5 kırmızı kart-

Trabzonspor, kart bakımından da ilk yarıya oranla farklı bir görüntü ortaya koydu. Ligin ilk yarısında hiç kırmızı kart görmeyen bordo-mavili takım, ikinci yarıda kupa ve lig maçlarıyla birlikte toplam 8 maçta 5 kırmızı kart gördü.

Bordo-mavili takımda 12 Ocak'ta Medical Park Antalyaspor ile oynanan Ziraat Türkiye Kupası maçında Adrian bu sezonun ilk kırmızı kartını gördü. Serkan ligdeki Kardemir Karabükspor, Celustka Sanica Boru Elazığspor, Aykut Ziraat Türkiye Kupası'ndaki Eskişehirspor, Zokora da Sivasspor maçıyla kırmızı kart gören oyuncular oldu.

5 kırmızı kart gören oyuncuların Adrian haricindeki 4'ünün savunma oyuncusu olması ise dikkat çekti.