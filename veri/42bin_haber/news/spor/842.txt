"Antalya da Barcelona gibi olmalı"
Medical Park Antalyaspor Başkanı Hasan Akıncıoğlu, Hedefimiz Avrupa kupalarında mücadele etmek dedi.Hasan Akıncıoğlu, yaptığı açıklamada lig başında 14 futbolcu gönderip 14 futbolcu alarak yeni bir takım oluşturduklarını hatırlattı. Bu oyuncuların kısa sürede birbirlerine uyum sağladığını belirten Akıncıoğlu, takımın yaş ortalamasının düştüğünü ve teknik kapasitesinin de arttığını ifade etti. Takımdaki yeni ve eski oyuncuların çok güzel kaynaştığını ve bu nedenle başarılı sonuçların gelmeye başladığını anlatan Akıncıoğlu, kendileri için öncelikli planın süper ligde kalıcı olmak olduğunu dile getirdi. Anadolu takımlarının en önemli hedefinin ligden düşmemek olduğunu kaydeden Akıncıoğlu, Şuanki durumumuz memnuniyet verici. Önemli olan bu başarının sürdürülebilirliği. Lig 3 puan sistemli uzun bir maraton. Dolayısıyla futbolcularımıza teknik heyetimize güveniyoruz. Ligi iyi bir yerde bitireceğimize inanıyorum dedi.

Başarılı sonuçlar geldikten sonra hedeflerini değiştirdiklerini vurgulayan Akıncıoğlu, Hedefimiz Avrupa kupalarında mücadele etmek. Antalya'nın takımı da Barcelona ve Marsilya gibi turizm kentlerinin takımları gibi Avrupa'da şampiyonluklar alan bir takım olması gerekiyor. Antalya'nın buna ihtiyacı var. 10 milyon turist ağırlayan bir kentin takımı bunu hakediyor diye konuştu.

Maddi güçlüklerinin devam ettiğini söyleyen Akıncıoğlu, kulübün kurumsallaşma yolunda önemli bir mesafe katettiğini belirtti. Mali disiplin içinde hareket etmeye çalıştıklarını kaydeden Akıncıoğlu, aynı ciddiyet ve kararlılıkla takımın ekonomik alt yapısını kuvvetlendirmeye çalıştıklarının altını çizdi.

Medical Park Antalyaspor taraftarının bu yıl takıma önemli destek verdiğini anlatan Akıncıoğlu, başarı için taraftarın önemli olduğunu ve başarıda payı olan taraftarlara teşekkür etti. Kasımpaşaspor ile karşılaşacaklarını hatırlatan Akıncıoğlu, bundan sonraki her maçın önemli olduğunu kaydetti. Kasımpaşaspor'un kadrosunu yenileyerek lige başladığını belirten Akıncıoğlu, zor bir deplasmandan 3 puan alarak galibiyet serisini sürdürmek istediklerini sözlerine ekledi.