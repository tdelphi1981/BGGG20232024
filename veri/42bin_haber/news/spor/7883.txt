Gekas şov devam ediyor!
Spor Toto Süper Lig'de İstanbul Büyükşehir Belediyespor ile Akhisar Belediyespor arasında oynanan karşılaşma konuk ekibin 2-0 üstünlüğüyle tamamlandı. İkinci devrenin 8. saniyesinde ağları sarsan yeni transfer Gekas, 2 maçta 3 gole ulaştı.
Ligin 21. haftasına 16 puanla son sırada giren Ege temsilcisi, Yunan golcüsü Gekas'ın golleriyle İstanbul'da galip gelerek, çok önemli 3 puan elde etti.

İstanbul Büyükşehir Belediyespor: 0 - Akhisar Belediyespor: 2

Stat: Atatürk Olimpiyat
Hakemler: Bülent Yıldırım, Mustafa Sönmez, Asım Yusuf Öz

İstanbul Büyükşehir Belediyespor: Eduardo, Geraldes, Zayatte (Dk. 63 Zenke), Metin Depe, Rızvan Şahin, Visca, Cihan Haspolatlı (Dk. 33 Taner Yalçın), Zeki Korkmaz (Dk. 63 Mahmut Tekdemir), Holmen, Doka, Tevfik Köse

Akhisar Belediyespor: Oğuz Dağlaroğlu, Emrah Eren, Sonko, Uğur Demirok, Çağdaş Atan (Dk. 46 Güray Vural), Emin Aladağ, Bilal Kısa (Dk. 83 Mustafa Aşan), Kenan Özer, Bruno (Dk. 70 Merter Yüce), Sertan Vardar, Gekas

Goller: Dk. 31 ve 46 Gekas (Akhisar Belediyespor)

Sarı kartlar: Dk. 16 Çağdaş Atan, Dk. 83 Sonko (Akhisar Belediyespor), Dk. 20 Cihan Haspolatlı, Dk. 33 Zayatte, Dk. 51 Zeki Korkmaz (İstanbul Büyükşehir Belediyespor)

10. dakikada Tevfik, Rızvan'ın ara pasıyla ceza alanı içi sol çaprazında topla buluştu. Bu oyuncunun şık bir şekilde dönerek yaptığı vuruşta kaleci Oğuz topu kornere çeldi.

19. dakikada Bruno'nun kafayla indirdiği topu Zayatte'den kurtaran Gekas, sağ taraftan ceza alanına girdi. Kaleciyle karşı karşıya kalan Yunan oyuncunun yerden şutunda meşin yuvarlak uzak direğin dibinden dışarı gitti.

27. dakikada Sertan'ın sol kanattan orta şut karışımı vuruşunda top kaleye yöneldi. Kaleci Eduardo, üst direğin altına gelen meşin yuvarlağı son anda kornere çeldi.

30. dakikada Akhisar Belediyesporlu oyuncuların rakip yarı alanda kaptırdığı top, kontra atağa dönüştü. Yaklaşık 35 metre meşin yuvarlağı süren Doka, ceza alanı yayı gerisinden şut çekti. Brezilyalı oyuncunun vuruşunda kaleci Oğuz topu kornere çeldi.

31. dakikada konuk takım Gekas'ın golüyle öne geçti. Emrah'ın sağ kanattan savunmanın arkasına gönderdiği topa şık bir kafa vuruşu yapan Gekas, meşin yuvarlak köşeden ağlara gönderdi: 0-1

Kalan sürede iki takım adına da önemli bir gol pozisyonu olmadı ve karşılaşmanın ilk yarısı konuk takımın 1-0 üstünlüğüyle sona erdi.

46. dakikada Akhisar Belediyespor, yine Gekas ile golü buldu. Yapılan santra sonrasında Bilal, topu rakip yarı alana gönderdi. Pozisyonu takip eden Gekas, ceza alanı içinde aşırtma vuruşla meşin yuvarlağı filelere gönderdi: 0-2

51. dakikada Kenan Özer'in ceza sahası dışından yaptığı sert vuruşta kaleci Eduardo topu kontrol etti.

65. dakikada sağ kanattan ceza alanına giren Visca'nın son çizgiye inerek yaptığı vuruşta meşin yuvarlak yan kale direğinden dışarı gitti.

72. dakikada Güray'ın sol kanattan yaptığı ortada meşin yuvarlağa arka direkte gelişine vuran Gekas'ın şutunda top auta gitti.

Mücadelenin kalan dakikalarında iki takım adına da önemli bir pozisyon olmadı ve mücadele konuk ekibin 2-0 üstünlüğüyle sona erdi.