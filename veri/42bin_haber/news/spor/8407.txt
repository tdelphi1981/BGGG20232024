"Bursa'dan 3 puan almamız gerekiyor"
Sanica Boru Elazığspor Teknik Direktörü Yılmaz Vural, hafta sonunda deplasmanda oynayacakları Bursaspor maçından 3 puan almaları gerektiğini söyledi.Sanica Boru Elazığspor, hafta sonunda deplasmanda oynayacakları Bursaspor maçının hazırlıklarını teknik direktör Yılmaz Vural nezaretinde sürdürüyor. Vural, 3-1 yenildikleri Beşiktaş maçının hakemi İlker Meral'e sitemlerini sürdürüp, halen içinin yandığını söyledi. 

Vural, "Hepimizin üzüldüğü ve halen üzüntüsünü yaşadığımız konu, 3-1 yenilen bir takımın ezilmesi hiçbir şey üretmemesi gerekirken, sonuç böyle olsun. Tam aksi olmuş. Çok iyi oynayan çok iyi şeyler yapan kaybetmiş. İyi oynamayan... Hakem yardımıyla, hakemin vermiş olduğu kritik kararlarla maç kazanan bir takım olmuş. Yani bizim değerlendirmemiz bu ve sonuç olarak da üzüntümüz halen devam ediyor. Benim içim yanıyor. Bu konuda buradan tekrar İlker Meral'e sitem etmeye devam edeceğim ve her zaman her yerde de konuşacağım" dedi. 

Vural, Bursa maçından mutlak üç puan almak istediklerini belirterek, "Şimdi karşımıza geçen hafta yeni antrenörüyle puan almış bir takımla oynayacağız. Benim özellikle çok yakın olduğum bir camiadır çünkü 4 yıllık bir emeğim oldu orada. Başarıları bizleri mutlu ediyor, çok iyi işler yapmış bir Anadolu takımımız ama rakip olacağız ve bu 90 dakikalık sürede de tabi ki bizim de niyetimiz kazanmak. Çünkü bu hafta sonu sonuçları ortaya çıktıktan sonra, aşağıda 19-20-21 yukarısı 24-25 böyle gidiyor. Siz kazanmazsanız yukarıdakiler kazanırsa artık yakalamak zor olur. İsteğimiz camiamızın yöneticilerimizin isteği aman buradan üç puanla dönün. Tabi ki Bursaspor'da diyor ki aman 31 puanım oldu bende yeneyim ki ilk 4 e girip UEFA kupasını tekrar almam mümkün olsun. Medyadan takip ediyorum kardeşimiz Hikmet Hoca, 'ben bu güne kadar donanımlı ve imkAnlı bir kulüpte çalışmadım. Bu imkanı yakaladım bende bu takımla hayalim olan başarıyı istiyorum. Şampiyonluklar yaşayayım burada' diyor. 

Şimdi karşısında da biz varız diyoruz ki sen böyle düşünüyorsun ama bizde buradan üç puan almamız gerekiyor. Bizde başarmak zorunda olan bir takımız. İki taraftan da böyle demeçler geliyor. Biz bu maçtan başarıyla çıkmak istiyoruz" diye konuştu. 

Sanica Boru Elazığsporlu futbolcular da Bursa'nın önemli bir deplasman olduğunu belirterek, 3 puanla dönmek istediklerini söyledi.