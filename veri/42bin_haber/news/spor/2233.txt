"Hedefimiz sporla konuşulan bir kent olmak"
Bursa Büyükşehir Belediye Başkanı Recep Altepe, Hedefimiz, herkesin spor yapabilmesi ve sporla konuşulan bir kent olmak dedi.Altepe, Merinos Parkı'ndaki Gönül Dostları Sofrası'nda Türkiye Kano Federasyonu Başkanı Prof. Dr. Sami Mengütay'ı ağırladı. Mengütay ile belediyenin spor yatırımları hakkında görüşen Altepe, Bursa'nın bu dönemde spor kenti olmasını istediklerini ve yaptıkları yatırımlarla bu hedefi eyleme döktüklerini söyledi.
Tamamlanma aşamasına gelen Timsah Arena ve sayısı 102'yi bulan spor tesisleriyle 250 milyar dolarlık spor turizmi pastasına aday olduklarını dile getiren Altepe, şunları söyledi:

Spor turizmi, kitlelerin hareket ettiği çok önemli bir alan. Biz niye bu turizmden üzerimize düşen payı almayalım? Yatırımlarımızı buna göre yapıyoruz. Bursa'da her alanda spor tesislerinin kurulması ve spor yapılabilmesi için gerekli alt yapıyı hazırlama yönünde çalışmalarımız sürüyor. Bursa'da şu anda biten ve bitmek üzere olan 102 spor tesisi var. Daha fazlası da inşallah, bu dönem içerisinde tamamlanmış ve hizmete alınmış olacak. Hedefimiz, herkesin spor yapabilmesi ve sporla konuşulan bir kent olmak.

Bursa'da spor yatırımlarını gerçekleştirirken deniz ve su sporları için gerekli olan düzenlemeleri de yaptıklarını ifade eden Altepe, kano sporu için Türkiye Kano Federasyonu'yla ortak çalışmalara imza attıklarını sözlerine ekledi.