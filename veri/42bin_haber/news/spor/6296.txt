"Şampiyon" testlerden çok memnun
Dünya Supersport şampiyonu milli motosikletçi Kenan Sofuoğlu, yeni takımı Mahi Racing Team Hindistan ile İspanya'da yaptığı test yarışından son derece memnun kaldığını belirtti.Dünya Supersport şampiyonu milli motosikletçi Kenan Sofuoğlu, yeni takımı Mahi Racing Team Hindistan ile İspanya'da yaptığı test yarışından son derece memnun kaldığını belirterek, Rakiplerimin aksine, sert lastiklerle yarışmama karşın ilk günü üçüncü, ikinci günü birinci bitirdim dedi.

Dünya Supersport Şampiyonası'nda sezon açılmadan önceki son test yarışını, İspanya'da Jerez Pisti'nde yapan Sofuoğlu, testleri AA muhabirine değerlendirdi.
İlk günün çok yağmurlu geçtiğini ve yerlerin ıslak olduğunu belirten milli motosikletçi, günü üçüncü tamamladığını söyledi. Ertesi gün ise güneşin açtığını, yerlerin kuruduğunu ifade eden Sofuoğlu, O günü ise birinci tamamladım. Testlerim çok güzel geçti, motosikletimin ayarlarını çok iyi buldum diye konuştu.

Takımıyla iki ay önce yaptığı test sürüşlerinde, motosikletinden memnun kalmadığını hatırlatan Sofuoğlu, Bu defa ise çok iyiydi. Motorumun ayarlarını bulmak açısından olsun, dereceler açısından olsun çok iyiydi. Sonuçlardan takımım da ben de çok memnunuz. Bu test, sezon açılmadan önceki son test olması açısından önemliydi ifadelerini kullandı.

Kenan Sofuoğlu, İspanya'daki test sürüşünün tıpkı yarış anı gibi olduğunu söyledi. Tüm takımların, tüm rakiplerinin orada olduğunu söyleyen başarılı motosikletçi, Rakiplerim yumuşak lastiklerle derece yaparken, ben yarış lastikleriyle, yani sert olanlarla dereceler elde ettim. Sert lastiklere rağmen birinci oldum dedi.

Sofuoğlu, Dünya Supersport Şampiyonası'nda yeni sezona 24 Şubat'ta Avustralya'nın Phillip Island pistinde Merhaba diyecek.

Sofuoğlu'nun 2013 yarış programı

23 Haziran'daki yarış yerinin daha sonra açıklanacağı Dünya Supersport Şampiyonası yarış takvimi şöyle:

24 Şubat: Avustralya-Phillip Island
10 Mart: Hindistan-Buddh Circuit
14 Nisan: İspanya-Aragon
28 Nisan: Hollanda-Assen
12 Mayıs: Italya-Monza
26 Mayıs: İngiltere-Donington
9 Haziran: Portekiz-Portimao
23 Haziran: (Açıklanacak)
30 Haziran: İtalya-Imola
21 Temmuz: Rusya-Moskova Raceway
4 Ağustos: İngiltere-Silverstone
1 Eylül: Almanya-Nurburgring
6 Ekim: Fransa-Magny Cours
20 Ekim: İspanya-Jerez