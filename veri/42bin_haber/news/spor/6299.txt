Djokovic kimsenin yapamadığını yaptı
Sezonun ilk Grand Slam turnuvası olan Avustralya Açık Tenis Turnuvası tek erkekler finalinde, 1 numaralı seri başı Novak Djokovic, 3 numaralı seri başı Andy Murray'i 3-1 yendi. Böylece Sırp raket, modern tenis tarihinde hiçbir tenisçinin ulaşamadığı bir başarıya ulaşarak üst üste 3. kez Avustralya Açık'ı kazandı.
Avustralya Açık Tenis Turnuvası'nda tek erkeklerde Sırp Novak Djokovic, Büyük Britanyalı Andy Murray'yi 6-7, 7-6, 6-3 ve 6-2'lik setlerle 3-1 yenerek, üst üste 3'üncü kez şampiyon olan ilk erkek tenisçi olarak tarihe geçti.

Tek erkeklerde 1 numaralı seribaşı Sırp Novak Djokovic ile 3 numaralı seribaşı Büyük Britanyalı Andy Murray, geçen sezonun ABD Açık finalinin rövanşı niteliğindeki final maçında karşılaştı.

Djokovic'in, basit hataları nedeniyle iki ve üçüncü servis oyunlarında biraz zorlanmasına ve Murray'nin, üçüncü servis oyununda 4, dördüncü servis oyununda ise 1 servis kırma puanı çevirmesine rağmen ilk set, servis kırılmaksızın geçildi ve setin kazananını belirlemek için 'tie break'e gidildi. Djokovic'in 'tie break'e çift hatayla başlaması sonrası servis kullandığı puanları da kazanan Murray, 3-0 üstünlük sağladı. Setin aksine oyunu yönlendiren taraf olan Murray, 'tie break'i 7-2 aldı ve maçta 1-0 öne geçti.

İkinci setin ikinci oyununda, maçın başından beri ayakkabılarının kaymasından mustarip Sırp tenisçi, 40-0 geriye düştüğü servis oyununa tutundu ve maça yeniden konsantre oldu. Tenisçiler, ikinci sette de servis kırmayı başaramayınca ikinci set de 'tie break'e gitti. 'Tie break'in beşinci puanında Murray, çift hata yaptı. Djokovic, bu noktadan sonra rakibine yalnızca 1 puan verdi ve 'tie break'i 7-3 kazanarak, durumu 1-1'e getirdi.

Taraflar, üçüncü sete de iyi servis kullanarak başladı. Ancak Murray, fiziksel olarak maçtan düşme sinyalleri verdi. Sekizinci oyunda 3 kez servis kırma şansı yakalayan Djokovic, sonuncusunda başarılı oldu ve maçta ilk kez servis kırıldı (5-3 Djokovic). Set için servis kullanan dünya 1 numarası, seti 6-3 aldı ve 2-1 üstünlük yakaladı.

Üçüncü setin sonlarına doğru acı çektiği gözlenen Murray, dördüncü setin başında da birkaç pozisyondan sonra sol kalçasını tuttu. Djokovic, üçüncü oyunda bir kez daha servis kırdı. Servis oyununu da kazanan Sırp tenisçi, sette durumu 3-1'e getirdi. Djokovic, beşinci oyunda sette 2'nci kez servis kırarak 4-1 öne geçti. İki servis kırmalık avantajı koruyan Djokovic, seti 6-2, 3 saat 40 dakika süren maçı ise 3-1 kazandı ve şampiyon oldu.

2008, 2011 ve 2012 şampiyonu Djokovic, Avustralya Açık'ı üst üste 3 kez kazanan ilk erkek tenisçi olarak tarihe geçti. Djokovic aynı zamanda ABD'li Andre Agassi ve İsviçreli Roger Federer'in ardından şampiyonluk kupasını 4'üncü kez kaldıran 3'üncü isim oldu.

-Notlar-

Djokovic, ilk setin yedinci oyununda 'forehand' kanadında ters ayakta yakalanınca (kaleci gibi) topa doğru uçtu ve topu, rakip sahaya gönderdi. Dünya 1 numarası, pozisyonun devamında puanı kazandı.

İkinci setin beşinci oyununda tenisiyle olmasa da sahnede yine Djokovic vardı. Djokovic, Murray'nin servis kullandığı oyunda, rakibinin üzerinde baskı oluşturacağı sırada topu auta gönderdi. Sırp tenisçi, Murray'nin refleks olarak karşı alana geçirdiği topa ayağıyla vurdu. Seyircinin şaşkınlıkla izlediği pozisyondan sonraki puanda ise topu filede kalınca raketini fırlattı.