Kayyum başvurusu
Spor Toto 2. Lig Kırmızı Grup'ta mücadele eden Sakaryaspor, kulübe kayyum atanması için mahkemeye başvurdu.Tuncay Şanlı, Aykut Yiğit, Hakan Şükür, Aykut Kocaman, Oğuz Çetin ve Bülent Uygun gibi çok sayıda futbolcuyu Türk futboluna kazandıran Sakarya temsilcisi, kötü günler geçiriyor.

İş adamı Vedat Yaşlıca başkanlığındaki yönetim kurulunun 16 Ekim'de istifasını açıklamasının ardından, olağanüstü genel kurul kararı alınan Sakaryaspor'da 2 Kasım'da yapılan kongrede yeterli çoğunluk sağlanamadı. Borç yükü altında bulunan kulübün yönetimi için 9 Kasım'da yapılan genel kurulda da aday çıkmayınca, yeşil-siyahlı kulüp için kayyum atanması süreci başladı.

Yönetim, kayyum atanması için Sakarya 1. Sulh Hukuk Mahkemesi'ne müracaat etti.

Futbol Şube Sorumlusu Ömer Bektaş, AA muhabirine kulübe kayyum atanmasını beklediklerini belirterek, Mahkemenin yönetim için ön araştırma yapması gerekebilir. Elzem bir durum olduğu için kayyum atanmasında gecikme olmaz, mahkeme bir hafta içinde atama yapar diye düşünüyorum şeklinde konuştu.

Sakarya temsilcisi, 5 puanla grubunun son sırasında bulunuyor.