14 Kasım'da Türk günü
Milli Takımlarımız, 14 Kasım Çarşamba günü 4 hazırlık karşılaşması yapacak.
Yoğun maç mesaisi ilk olarak U20 Milli Takımı ile başlayacak. 
Haziran 2013'te ev sahipliğimizde düzenlenecek FIFA U20 Dünya Kupası'na hazırlanan U20 Milli Takımımız, özel maçta Danimarka'yı ağırlayacak. Karşılaşma Çarşamba günü saat 13.30'da Gebze Alaettin Kurt Stadı'nda oynanacak. 
Ümit Milli Takımımız ise aynı gün Almanya ile deplasmanda bir hazırlık maçı oynayacak. Bochum kentindeki karşılaşma TSİ 19.00'da başlayacak.  
Günün üçüncü karşılaşmasında ise U18 Milli Takımımız sahaya çıkacak. Hollanda'nın Eindhoven kentinde Hollanda U18 Milli Takımı ile karşılaşacak olan U18 Milli Takımımızın maçı TSİ 20.00'de başlayacak. 
14 Kasım'daki milli maçların sonuncusunu ise A Milli Takımımız oynayacak. 89 yıllık tarihindeki 500. maça çıkacak olan A Milli Takımı'nın rakibi Danimarka olacak. Ali Sami Yen Spor Kompleksi Türk Telekom Arena'da oynanacak maç saat 21.00'de başlayacak.