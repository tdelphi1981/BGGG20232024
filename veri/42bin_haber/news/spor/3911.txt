Tek eksiğimiz kar
Türkiye'nin önemli kayak merkezleri arasında yer alan Konaklı'da pistlerin yeterli kar seviyesine ulaşması için gece gündüz suni kar çalışması yapılıyor.Türkiye'nin önemli kayak merkezleri arasında yer alan Konaklı'da pistlerin yeterli kar seviyesine ulaşması için gece gündüz suni kar çalışması yapılıyor.

Erzurum Gençlik Hizmetleri ve Spor İl Müdürü Fatih Çintimar, dünyanın en uzun pistlerine sahip olan Konaklı'da, pistlerin suni karla doldurulduğunu söyledi.

Palandöken ve Konaklı kayak merkezlerinde bütün mekanik tesislerin sorunsuz olarak çalıştığını belirten Çintimar, Tek eksiğimiz bazı pistlerde kar seviyesinin az olması. Gençlik ve Spor İl Müdürlüğü'ne devredilen, kayak merkezlerimizden Konaklı'da pistlerde gece gündüz suni kar çalışması var. Kar seviyesi istenilen seviyeye gelen pistlerimiz, düzeltilerek turizmin ve sporun hizmetine sunuluyor. Konaklı'da suni kar sistemlerinin tamamı çalışıyor. Süper G, yani büyük pistler suni karla hazır hale gelecek. Pistlerdeki kar, istenilen seviye gelmesi halinde Konaklı'yı da turizmin ve sporun hizmetine sunacağız diye konuştu.

Çintimar, Türkiye Kayak Federasyonu'ndan Gençlik Hizmetleri ve Spor İl Müdürlüğü'ne devredilen tesislerde herhangi bir değişimin olmayacağını ifade etti.

Kentte düzenlenebilecek kış organizasyonlarında en büyük tercihin, gelir getiren organizasyonlar olduğunu vurgulayan Çintimar, şunları aktardı:

En büyük amacımız, Gençlik ve Spor Bakanımız Suat Kılıç'ın talimatı doğrultusunda kentimizde düzenlenebilecek uluslararası organizasyonları en iyi şekilde yerine getirmektir. Tabii Erzurum'un uluslararası organizasyonları alırken, bu organizasyonların şehre getireceği katkıyı da düşünmek gerekiyor. Bu organizasyonlardan en rantabl olanını alarak, onu en iyi şekilde yapmamız gerektiğini düşünüyorum. Düzenlenecek olan spor organizasyonları, kayak merkezlerimizin tanıtımı ve dünyaya açılımı için büyük önem taşıyor.

-Mart ayı için hazırlıklar şimdiden başladı-

Fatih Çintimar, Mart ayında Erzurum Palandöken'de düzenlenecek olan Dünya Gençler Snowboard Şampiyonası için hazırlıkların başladığını belirterek, sözlerini şöyle tamamladı:

Bize düşen, Gençlik ve Spor Bakanlığımızın uygun gördüğü, federasyonlar aracılığıyla alınan uluslararası organizasyonları en güzel şekilde yerine getirmektir. Hangi federasyon hangi organizasyonu alırsa alsın, biz bu organizasyonları en iyi şekilde yapmaya hazırız. En iyi şekilde yapacağımıza inanıyorum. Mart ayında ilimizde yapılacak Dünya Gençler Snowboard Şampiyonası bizim için çok önemli. Bilindiği üzere snowboard yarışları suni kar sistemiyle hazır hale getirilen parkurda yapılıyor. O güne kadar da bütün hazırlıklarımızı tamamlayarak, güzel bir organizasyon yapacağız.