Lider Manisaspor'un rakibi Karşıyaka
PTT 1. Lig'de ilk devreyi 31 puanla lider tamamlayan Manisaspor, yarın Karşıyaka'yı konuk edecek.
Ligde ilk devrede aldığı istikrarlı sonuçlarla son haftada liderlik koltuğuna oturan Manisaspor, ikinci yarının ilk maçında 19 Mayıs Stadı'nda yarın Karşıyaka ile mücadele edecek. Ara transfer döneminde şimdiye kadar Turgutluspor'dan Ümit Yasin Arslan'ı kadrosuna katan Manisaspor, ilk yarıdaki kadrosunu bozmadı.
Manisaspor'da sarı kart cezalıları İsmail Dinler ile Ümit Yasin Arslan yarınki maçta forma giyemeyecek.
 
Profesyonel liglerde bugüne kadar 31 kez karşılaşan iki ekipten Karşıyaka'nın 14, Manisaspor'un 8 galibiyeti bulunurken 9 karşılaşma da berabere tamamlandı. Bu maçlarda Manisaspor 30 gol atarken, Karşıyaka 48 gol kaydetti. Ligin ilk devresinde İzmir'deki müsabaka Kahe ve Fatih Şen'in karşılıklı golleriyle 1-1 sona ermişti.