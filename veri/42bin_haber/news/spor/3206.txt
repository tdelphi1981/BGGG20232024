Şampiyon anne-babanın şampiyon çocukları
Türkiye Wushu Federasyonu Yönetim Kurulu üyesi ve milli sporcu Abdurrahman Akyüz ile milli takım antrenörü Fatma Akyüz'ün dünya şampiyonu 3 çocuğu, olimpiyat şampiyonu olmayı hedefliyor.Küçük yaşta wushu sporuyla tanışan Elif (16), Zeynep (14) ve Necmettin Erbakan (12), milli takım antrenörü annelerinin gözetiminde şampiyonalara hazırlanıyor. Elif, Türkiye'de düzenlenen Dünya Wushu Şampiyonası'nda, Zeynep ve Necmettin Erbakan da Dünya Wushu Gençler Şampiyonası'nda altın madalya kazandı.

Anne Akyüz, çocuklarıyla beraber günün her saati çalıştıklarını ve başarıyı yakaladıklarını belirterek, antrenör olduğu için çocuklarının spor salonlarında büyüdüğünü söyledi.

Akyüz, hem anneliği hem de antrenörlüğü aynı anda yürütebildiğini kaydederek, Normal hayatta da çok disiplinliyim. Böyle olunca salon ve ev fark etmiyor. Olaya profesyonel açıdan bakmak lazım. Çocuğunuzun başarılı olmasını istiyorsanız annenin de disiplinli olması gerekiyor. Disiplin ve çok çalışmayı bir araya getirirseniz de şampiyonluklar ortaya çıkar diye konuştu.

3 çocuğunun da dünya şampiyonu olduğuna dikkati çeken Akyüz, Bu, çok gurur verici, gerçekten tarif edilemez bir mutluluk. Çocuklarım ve ben bu başarıyı çok kolay elde etmedik, günün her saati antrenman yaparak şampiyon olmayı başardık. 5 senedir çok yoğun şekilde çalışıyoruz ifadelerini kullandı.

Çin'e hicret ettik

Wushu sporunun Çin'den dünyaya yayıldığına işaret eden Akyüz, çocuklarının daha başarılı olabilmesi için Çin'e taşındıklarını anlattı.

Çocuklarım kendini geliştirsin diye Çin'e hicret ettik diyen anne Akyüz, şöyle konuştu: Çünkü bu sporun başkenti Çin. 4 çocuğumla beraber orada yaşıyorum, herhangi bir tercüman da yok. Sabahın ilk ışıklarından itibaren antrenmana başlayıp, akşam saatlerine kadar spor yapıyoruz. Kızım Elif, sakatlanmasına rağmen antrenmanlarını aksatmayarak Türkiye'ye dünya şampiyonasında ilk altın madalyayı getirdi.

Çocuklarım daha çok küçük ve çok büyük hedeflerimiz var. İnşallah önümüzdeki dönemde dünya ve Avrupa şampiyonalarını da kazanarak başarılarımızı istikrar haline getirmek istiyoruz. Wushu, bizim için artık aile sporu haline geldi, 3 yaşındaki kızım da wushu yapmaya başladı. Ailece bu sporun neferleriyiz.

Kardeşlerin yeni hedefi olimpiyat altını

Dünya Büyükler Wushu Şampiyonası'nda Türkiye'ye gösteri (taolu) kategorisinde şampiyonluk getiren Elif Akyüz ise küçük yaşta dünya şampiyonu olmanın büyük bir mutluluk olduğunu söyledi.

Kardeşleriyle birçok şampiyonluk kazanacaklarını vurgulayan Akyüz, Annemin nezaretinde çalışmalarımızı yapıyoruz. Annemin öğrencisi olmak çok daha zor çünkü daha başarılımı olmamızı çok istiyor ve bu şekilde yoğun olarak çalışıyoruz. Bundan sonrasında da inşallah annem ve kardeşlerimle beraber olimpiyat şampiyonluğu için çalışacağız diye konuştu.

Zeynep Akyüz ise annesinin diğer antrenörlere göre daha sıkı çalıştığını ve bu sayede başarılı olduklarını anlattı.

Kardeşlerimle beraber çok yoğun şekilde çalışıyoruz diyen Akyüz, Günün büyük bölümünde birlikte antrenman yapıyoruz. Çok şükür bu yoğun çabamızın karşılığını da şampiyon olarak aldık. Annem en büyük destekçimiz. Onun öğrencisi olmak başarımı artırıyor. Annem kadar sıkı çalıştıran başka bir antrenör yok ifadelerini kullandı.

Ailenin en küçük şampiyonu Necmettin Erbakan Akyüz de daha büyük başarılar elde etmek için yoğun şekilde çalıştıklarını dile getirdi.
Akyüz, kardeşleriyle beraber her gün antrenman yaptıklarını dile getirerek, Annem de bize yol gösterici. Çok iyi bir anne ve çok iyi bir antrenör. Onun öğrettikleriyle daha da başarılı olacağımıza inanıyorum. İnşallah önümüzdeki yıllarda ailece olimpiyat madalyalarını kazanırız şeklinde konuştu.