Öğrenciler, yarış temposuna dayanamadı
Muğla'da düzenlenen Atletizm Geliştirme Projesi Kros Yarışması'na katılan bazı öğrenciler, yarışmanın temposuna dayanamayarak baygınlık geçirdi.Muğla Gençlik Hizmetleri ve Spor İl Müdürlüğü tarafından organize edilen Atletizm Geliştirme Projesi Kros Yarışması, kent merkezindeki Düğerek Mahallesi'nde trafiğe kapalı alanda yapıldı. Yarışlarda, 2001-2002 doğumlu kızlar ve erkekler kategorisinde yarışan sporcular, 1500 metre, 1999-2000 doğumlu kız ve erkekler kategorisinde yarışan sporcular ise 2000 metre koştu.

Kent merkezi ve ilçelerden 90 öğrencinin katılımıyla yapılan yarışmada, öğrenciler dereceye girmek için birbirleriyle kıyasıya mücadele etti. Öğrencilerden bazıları varış çizgisine güçlükle ulaşırken, bazıları da yarışı tamamlayamadan baygınlık geçirdi.

Bayılan öğrencilere yarış sırasında hazır bekletilen sağlık ekiplerince ilk müdahale yapıldı. Bitiş çizgisinde baygınlık geçiren öğrencileri ise aileleri ve arkadaşları teselli etti. Yarışlarda 2001-2002 doğumlu kızlar kategorisinde Melisa İnci birinci, erkekler kategorisinde ise Selçuk Barlas birinci oldu. 1999-2000 doğumlu kızlar kategorisinde ise Esra Oğuz birinci, erkekler kategorisinde de Orhan Ceylan birinciliği elde etti.