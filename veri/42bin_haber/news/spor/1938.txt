Turgay Demirel'in hedefi yükseklerde
Türkiye Basketbol Federasyonu Başkanı Turgay Demirel, Türkiye'deki lisanslı basketbolcu sayısını, 5 yıl içinde 500 bine çıkarmayı hedeflediklerini söyledi.Demirel, Afyonkarahisar Ticaret Borsası tarafından Afyonkarahisar Spor Salonu'nda düzenlenen Başarılı Bin Sporcuya Bin Eşofman törenine katılmak için geldiği Afyonkarahisar'da, gazetecilerin sorularını yanıtladı.

Afyonkarahisar Ticaret Borsası tarafından bin başarılı sporcuya bin adet eşofman dağıtılmasının spor adına çok hoş bir etkinlik olduğunu ifade eden Demirel, Sosyal sorunluluk kapsamında her yıl başarılı olan gençlere, sporculara eşofman dağıtılması hem iyi öğrenci hem iyi sporcu olmaları şeklinde bir motivasyonla Afyonkarahisar için çok önemli. Biz de buna destek vermek istedik. İnanıyorum ki; Afyonkarahisar'da da hem basketbolcu hem de diğer spor dallarında iyi sporcular çıkacaktır dedi.

Demirel, basketbolu sevdirmek için öncelikle basketbolda göz önünde olan milli takımların ve kulüp takımlarının başarılı olması gerektiğini anlatarak, şöyle konuştu: Ne kadar başarılı olursanız o spora ilgi o kadar artıyor. Türkiye'de zaten çok uzun yıllardır bunu başarıyla uyguluyoruz. FIBA sıralamasında 6'ncı sıradayız. Basketbol diğer spor dallarına göre çok önde ve dünyada en çok sevilen spor dallarından biri durumunda. Dolayısıyla Türkiye'de de gençler arasında basketbola çok fazla ilgi var. Yapılan araştırmalarda birinci spor olarak geçiyor. Ailelerin çocuklarının yapmasını istediği spor olarak basketbolu tercih ediliyor. Biz de bu gençlerimize '12 Dev Adam Basketbol Okulları'nda açık hava turnuvalarında ve okul müsabakalarında yardımcı olmaya çalışıyoruz.

Basketbolun çok üst düzey bir spor dalı olduğunu vurgulayan Demirel, şöyle devam etti: Basketbolcuların hem fiziki yeteneklerinin iyi olması hem de oyunda başarılı olmak için mutlaka çok akıllı, kapasiteli insanlar olmaları gerekiyor. Türkiye'de basketbolcu sayısını artırmak için çok uğraşıyoruz. Hedeflerimizden biri lisanslı basketbolcu sayını artırmak. Şu anda 60 bin civarında lisanslı basketbolcumuz var. 12 Dev Adam Basketbolcu Okulları'na gidenler, okullardaki sporcular buna dahil değil. Hepsini koyduğumuz zaman bu sayı, biraz daha artacak. Türkiye'deki lisanslı basketbolcu sayısını önümüzdeki 5 yıl içerisinde 500 bine çıkarmayı hedefliyoruz.