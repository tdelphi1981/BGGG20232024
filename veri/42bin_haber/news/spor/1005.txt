Tavşanlı Linyitspor ve Göztepe fobiyi yendi
PTT 1. Lig'de, sezonun ilk 10 haftasında deplasman galibiyeti bulunmayan ve düşme hattında yer alan 3 takımdan TKİ Tavşanlı Linyitspor ile Göztepe, 11'inci haftada deplasmanlarda kazanarak rakip sahalardaki ilk 3 puanlarını aldı.Düşme hattında yer alan TKİ Tavşanlı Linyitspor, Göztepe ve MKE Ankaragücü dışındaki 15 takım, sezonun ilk 10 haftasında deplasmanda en az bir kez galibiyet sevinci yaşadı.

Daha önce deplasmanlarda Samsunspor ve Adanaspor ile 1-1 berabere kalarak, Çaykur Rizespor ve Manisaspor'a 4-0, Torku Konyaspor'a 2-0 yenilen Kütahya temsilcisi, 6'ncı deplasman maçında MKE Ankaragücü'ne konuk oldu.

Rakibini 1-0 mağlup eden kırmızı-siyahlılar, hem bir dönem MKE Ankaragücü'nün altyapısında görev yapan yeni teknik direktörü Arif Peçenek'in ilk maçında ilk galibiyetini aldı hem de ilk deplasman galibiyetini elde etti.

İzmir'in sarı-kırmızılı ekibi Göztepe de dün rakip sahada Şanlıurfaspor'u 2-0 yenerek, ilk deplasman galibiyetini kazandı.

Göztepe daha önce deplasmanlarda Kartalspor'a 2-1, Boluspor'a 3-0, Denizlispor'a 1-0, Kayseri Erciyesspor ve Karşıyaka'ya 2-0 yenilmişti.

Sezonun 10 haftasında toplam 2 golü bulunan Göztepe, aynı sayıda golü sadece Şanlıurfaspor maçında kaydetti. 23 Eylül'de sahasında Çaykur Rizespor'u 1-0 yendikten sonra 6 maçta rakip ağları havalandıramayan sarı-kırmızılılar, 48 günlük gol orucuna Şanlıurfa'da son verdi.

TKİ Tavşanlı Linyitspor ve Göztepe'nin 11'nci haftada ilk deplasman galibiyetlerini almasıyla deplasmanda kazanamayan tek takım olarak MKE Ankaragücü kaldı.

Son sırada bulunan sarı-lacivertliler, şu ana kadar deplasmanlarda Kayseri Erciyesspor'a 2-1, Karşıyaka'ya 2-0, Şanlıurfaspor'a 3-2, 1461 Trabzon'a 1-0, Adana Demirspor'a 4-1 mağlup oldu.