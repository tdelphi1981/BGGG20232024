Milli Takım özel mesaide
 
 A Milli Takım, Dünya Kupası Elemeleri'nde oynayacağı Andorra ve Macaristan maçları öncesinde, Çek Cumhuriyeti ile hazırlık maçında karşılaşacak. Bugün saat 20:15'te başlayacak mücadele, Manisa 19 Mayıs Stadı'nda oynanacak.
 
 MİLLİLER'İN ÖZEL MAÇ KARNESİ
 
 Özel maçta bugün Manisa'da Çek Cumhuriyeti ile karşılaşacak A Milli Futbol Takımı, son 36 özel maçından 18'ini kazandı, 10'unu yitirdi, 8'inde ise berabere kaldı.
 
 26'sı yurt dışı, 10'u Türkiye sınırları içindeki son 36 özel maçta, 20'si Fatih Terim, 4'ü Oğuz Çetin, 4'ü Guus Hiddink, 8'i de Abdullah Avcı yönetiminde rakiplerine toplam 51 gol atan Türk Milli Takımı, kalesinde ise 31 gol gördü.
 
 SON 23 ÖZEL MAÇTA 6 YENİLGİ
 
 Geçmişte özel maçlarda galip gelmekte zorlanan ve bu yönüyle eleştirilen Türk Milli Takımı, yaptığı son 23 özel müsabakanın 14'ünü kazanıp, 3'ünde berabere kaldı ve rakiplerine sadece 6 kez yenildi.
 
 Milliler, son 23 özel randevuda Finlandiya, Şili, Avusturya, Azerbaycan, Ukrayna, Honduras, Çek Cumhuriyeti, Kuzey İrlanda, Romanya, Estonya, Gürcistan, Bulgaristan, Portekiz ve Ukrayna'yı mağlup edip, Fildişi Sahili, Güney Kore ve Danimarka ile berabere kaldı. Bu süre içinde Fransa, ABD, Hollanda, Slovakya, Finlandiya ve Avusturya'ya kaybetti.
 
 ABDULLAH AVCI'NIN 13. SINAVI
 
 A Milli Futbol Takımı, Çek Cumhuriyeti ile yapacağı maçla birlikte, teknik direktör Abdullah Avcı yönetiminde 13. karşılaşmasına çıkacak.
 
 2012 Avrupa Şampiyonası Elemeleri'nin bitiminde Hollandalı teknik adam Guus Hiddink'in yerine göreve getirilen Abdullah Avcı yönetiminde 4'ü resmi, 8'i özel olmak üzere 12 maç yapan milliler, bunlardan 5'ini kazandı, 6'sını yitirdi, 1'inde de berabere kaldı.
 
 Abdullah Avcı yönetimindeki maçlarda toplam 18 kez fileleri havalandıran milliler, kalesinde ise 16 gol gördü.
 
 TÜRKİYE İLE ÇEK CUMHURİYETİ 7. RANDEVUDA
 
 Türkiye ile Çek Cumhuriyeti A Milli Futbol Takımları, Manisa'da yapacakları özel maçla birlikte 7. kez karşı karşıya gelecek.
 
 Türk Milli Futbol Takımı, Çek Cumhuriyeti ile şimdiye dek 5'i özel, 1'i resmi olmak üzere 6 kez karşılaştı, bu müsabakaların 3'ünü yitirdi, 2'sini kazandı, 1'inde de berabere kaldı.
 
 Bu maçlarda 8 gol atabilen ay-yıldızlı ekip, kalesinde ise toplam 16 gol gördü.
 
 İki ülke milli takımları ilk kez 23 Şubat 1994'te, İstanbul İnönü Stadı'nda karşılaştı. Ertuğrul Sağlam'ın 7. dakikada penaltıdan attığı golle 1-0 öne geçen milliler, daha sonraki dakikalarda Novotny, Nemecek ve Siegl'ın (2) gollerine engel olamayınca, sahadan 4-1 yenik ayrıldı.
 
 27 Mart 1996'da Ostrava'da yapılan maçta ise Türkiye, bu kez 3-0 mağlup oldu. Çek Cumhuriyeti'nin gollerini Suchoparek ve 1'i penaltıdan olmak üzere Kuka (2) attı.
 
 30 Nisan 2003'te Teplice'de yapılan karşılaşmayı ise Çek Cumhuriyeti, Rosicky, Koller, Smicer ve Baros'un golleriyle 4-0 kazandı.
 
 İki ülke A milli futbol takımları 1 Mart 2006 tarihinde İzmir'de karşı karşıya geldi. Atatürk Stadı'nda 2-2 biten maçta Çek Cumhuriyeti Poborsky'nin penaltıdan ve Stajner'in golleriyle 2-0 öne geçmesine rağmen Türkiye, Ümit Karan'ın son dakikalardaki iki golüyle beraberliği yakalamayı başardı.
 
 Türkiye ile Çek Cumhuriyeti A milli futbol takımları 15 Haziran 2008 tarihinde, EURO 2008'de, Cenevre'de tarihe geçen maçta karşılaştı. Milliler, Koller ve Plasil'in golleriyle 2-0 yenik duruma düştüğü maçı son 15 dakikada Arda Turan ve Nihat Kahveci'nin (2) attığı gollerle 3-2 kazanarak, gruptan çıkıp, çeyrek finalde mücadele etme hakkını elde etti.
 
 İki ülke milli takımları arasındaki son maç 22 Mayıs 2010 tarihinde ABD'de oynandı. New Jersey'deki özel maçı Türkiye, Arda Turan ve Nihat Kahveci'nin golleriyle 2-1 kazandı. Çek Cumhuriyeti'nin tek golünü Cerny attı. 
 
 Diğer yandan Türkiye, dağılmadan önceki Çekoslovakya ile yaptığı 10 maçta ise 1 galibiyet, 2 beraberlik, 7 de yenilgi aldı, 5 gol atıp, 24 gol yedi. 
 NTV Spor