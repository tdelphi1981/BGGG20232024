Beşiktaş potada avantaj peşinde
Basketbol THY Avrupa Ligi (D) Grubu 7. maçında Almanya'nın Brose Baskets takımını konuk edecek Beşiktaş, rakibini mağlup ederek, gruptan çıkma adına avantaj yakalamayı hedefliyor.

Siyah-beyazlılar, Brose Baskets'i mağlup ederek hem rakibine rövanşı vermemeye hem de galibiyet sayısını 4'e çıkartıp gruptan çıkma şansını güçlendirmeye çalışacak. 'Kara Kartallar', öncelikle Alman ekibini yenip, ardından gruptaki diğer maçların sonuçlarını bekleyecek. Partizan mt:s ve Lietuvos Rytas'ın maçlarını kaybetmesi halinde siyah-beyazlı ekip, gruptan çıkmayı garantileyecek.

Beşiktaş ile Alman ekibi arasındaki karşılaşma yarın saat 20.00'de Abdi İpekçi Spor Salonu'nda oynanacak.

-Tutku ve Cevher oynayamayacak-
Beşiktaş'ta sakatlıkları bulunan Tutku Açık ve Cevher Özer, yarınki maçta forma giyemeyecek.

Beko Basketbol Ligi'nde Banvit ile deplasmanda yapılan maçta sakatlanan bu iki oyuncu Brose Baskets karşısında takımlarını yalnız bırakacak. Sol kasık adalesinde yırtık tespit edilen ve 3 hafta sahalardan uzak kalacağı açıklanan Tutku'nun yanı sıra, sağ ayak bileğinde burkulma ve kemik ödemi tespit edilen Cevher'in yaklaşık 10 gün forma giymeyeceği bildirildi.

-3 galibiyetle 3. sırada-
Tarihinde ilk kez THY Avrupa Ligi'nde mücadele eden Beşiktaş, (D) Grubu'nda yaptığı 6 maçta 3 galibiyet ve 3 yenilgi alarak, üçüncü sırada bulunuyor.

Grup mücadelesine iyi başlayan ve ilk iki karşılaşmasını kazanan 'Kara Kartallar', sonraki 4 maçta ise 1 kez galip gelebildi. Sırbistan'ın Partizan mt:s takımını İstanbul'da 81-65 yenen Beşiktaş, deplasmanda ise Brose Baskets'i 86-71, Litvanya'nın Lietuvos Rytas ekibini 73-67 mağlup etmeyi başardı. Grubun güçlü takımlarından Barcelona Regal'a İspanya'da 72-60 yenilen siyah-beyazlı takım, kendi sahasında ise Rus temsilcisi CSKA Moskova'ya 85-58 mağlup oldu. Beşiktaş, Partizan mt:s ile deplasmanda yaptığı gruptaki son maçından ise 87-72 mağlup ayrıldı.

-Puan durumu-
Beşiktaş'ın da yer aldığı THY Avrupa Ligi (D) Grubu'nda puan durumu şöyle: Takımlar O G M A Y P Av. 1-Barcelona Regal 6 6 0 463 377 12 86 2-CSKA Moskova 6 5 1 443 412 11 31 3-Beşiktaş 6 3 3 430 447 9 -17 4-Brose Baskets 6 2 4 425 470 8 -45 5-Partizan mt:s 6 1 5 398 460 7 -22 6-Lietuvos Rytas 6 1 5 398 431 7 -33