Lochte minikleri ağlattı
Lochte'nin çocuk hayranları, rekortmen yüzücünün madalyasını alabilmek için birbirleriyle yarıştı.
Bu sene İstanbul'un ev sahipliğini yaptığı 11. Dünya Kısa Kulvar Yüzme Şampiyonası'nda, Ryan Lochte'nin altın madalyasını Arda isimli çocuk hayranına hediye etmesinin ardından tribünleri dolduran minik izleyiciler, şampiyon yüzücünün madalyasını kendilerine hediye etmesi için adeta birbirleriyle yarıştı. Lochte'nin madalyasını, coçuk hayranlarının olduğu tribüne koşarak tesadüfen bu kez başka bir Arda'nın boynuna asması, madalyayı kapabilme umuduyla bekleyen diğer minikleri göz yaşlarına boğdu. Madalya ile fotograf çekilmek isteyen Lochte hayranları Arda'nın etrafında izdiham oluştururken, tribünde ağlayan minikleri ise anneleri teselli etti.

"Çocuğumun yüzücü olmasını istiyorum" 
Sinan Erdem Spor Salonu'nda gerçekleştirilen 11.Dünya Kısa Kulvar Yüzme Şampiyonası'nın üçüncü gününde Ryan Lochte, rekor kırarak kazandığı 200 metre bireysel karışıkta rekor kırarak yarışının ardından çocuk hayranlarının olduğu tribünlere koşarak aldığı altın madalyayı yine bir minik hayranına hediye etti. Madalyanın yeni sahibi 9 yaşındaki Arda Çakmak ve annesi Azize Çakmak yoğun ilgi karşısında zaman zaman zor anlar yaşadı. 

Lochte'nin madalyasını boynuna asmasının ardından çok şaşkın ama çok mutlu olduğunu söyleyen Arda "Madalyayı ben de çok istiyordum, biraz da bana hediye edeceğini hissetmiştim. Çok mutluyum."diyerek hislerini ifade etti. 

Ataköy İlköğretim Okulu'nda okuyan 9 yaşındaki Lochte hayranı Arda kendisinin de yüzücü olduğunu söyledi. Avrupa Yüzme İhtisas'ta kelebek stilde yüzen Arda da, hayranı olduğu Lochte gibi bir yüzücü olabilmeyi istediğini dile getirdi. Annesi Azize Çakmak " Ben de tabi ki oğlumun yüzücü olmasını istiyorum, zaten bunun için çabalıyorum." diyerek oğluna destek olduğunu belirtti.