Beşiktaş'ta sakat futbolcuların durumu
Beşiktaş Kulübü Doktoru İsmail Başöz, Portekizli futbolcu Manuel Fernandes'in İstanbul Büyükşehir Belediyespor karşısında oynayıp oynamayacağına teknik heyetle gerçekleştirecekleri görüşmenin ardından karar vereceklerini söyledi.
Dr. Başöz, kulübün internet sitesinde yer alan açıklamasında, Fernandes'in çift antrenman gerçekleştirilmediği zamanda yine bir sahada, bir salonda çalıştığını belirterek, 'Fernandes'in programında bir yandan kuvvetlendirme çalışmaları devam ediyor. Yaklaşık 6 hafta sahalardan uzak kalmasından diz ağrısı nedeniyle yeteri kadar çalışamadığı için koordinasyonunu ve kuvvetini yeniden kazandırmak zorundayız. Hafta sonu İstanbul Büyükşehir Belediyespor maçında oynayıp oynamayacağına teknik heyetle birlikte yapacağımız görüşmeler sonucunda karar vereceğiz. Ne kadar oynatıp oynatamayacağımızın son kararını hocamız verecek' ifadelerini kullandı.

-İbrahim Toraman ve Ersan'ın durumu-
İsmail Başöz, ağrıları arttığı için MR'ları çekilen Ersan Adem Gülüm ve kaptan İbrahim Toraman'ın sakatlıkları konusunda ise şunları kaydetti:

'İbrahim Toraman ile ilgili menisküs yırtığından bahsediliyor. Yaptığımız incelemelerde ve MR tetkikinde bunun doğruluğunu kanıtladık. Ancak her menisküs yırtığı ameliyat olacak demek değildir. Yapılan, uygulanan tedaviler ile sporcunun futbol hayatını sürdürmesi mümkündür. Menisküsün yeri ve büyüklüğü bakımından şu anda acil ameliyat gerektiren bir yırtık olarak düşünmüyoruz. Oynayıp oynamayacağını takip edip göreceğiz. Sadece menisküs yırtığı değil, o darbe ile yaşadığı kemik eziği var. Ağrılarının gerilemesi gerekiyor. Şu an için ön planda olan kemik ezilmesinin durumu, onu da takip ediyoruz.

Ersan'ın 3. ve 4. bel omurgalarının arasında fıtık var. Yaptığımız tedavilerle ağrılarını durduramadık. Bunun üzerine direkt fıtık bölgesine yapılacak enjeksiyon tedavisine geçmeye karar verdik. Uygulanan tedavilerden bir tanesi diskin içine medikal ozon enjeksiyonu yapmak. Bu tedavi yöntemini Prof. Dr. Süleyman Özyalçın hocamızla beraber daha önce takımımızdaki birkaç oyuncumuza daha uygulamıştık. Diskin küçülmesine, fıtığın bir miktar daha küçülmesine yol açacak bir tedavi uygulayacağız. Ersan'ı da yine hafta sonu için yetiştirmeyi planlıyoruz. Ağrıları geçerse daha iyi duruma geleceğine inanıyorum.'

-Veli Kavlak-
Kulüp doktoru Başöz, bir diğer sakat oyuncu Veli Kavlak'ın sağlık durumu hakkında ise 'Veli yaklaşık bir hafta önce kalçasında çok nadir görülen bir kas yaralanması yaşadı. Bir kas yırtığıdır bu. Kalçanın dönme hareketlerine yardım eden bir kas. Veli'de de oldukça iyi bir ilerleme var. Hafta sonu oynaması çok kolay değil ama her zaman söylediğimiz gibi her maç için elimizden geleni yaparak futbolcularımızı yetiştirmeye çalışıyoruz' ifadelerini kullandı.