Galatasaraylılar kızdı, Fenerliler sevindi
Başkan Aziz Yıldırım'ın 2009'da transfer etmek istediği, daha sonra bir kez daha almak için girişimde bulunduğu Arda'nın dün Emre'yle birlikte Fenerbahçe Ülker kampını ziyaret etmesi, Fenerbahçeliler'i sevindirdi, Galatasaraylılar'ı kızdırdı 
 THY Avrupa Ligi’nde dün akşam Real Madrid ile karşı karşıya gelen Fenerbahçe Ülker’in iki önemli konuğu vardı. Atletico Madrid takımında forma giyen Emre Belözoğlu ve Arda Turan, sürpriz bir şekilde Fenerbahçe Ülker kampını ziyaret etmiş, basketbolculara Real Madrid karşısında başarı dileyip, kendilerinin de bugün İspanya Ligi’nde Real Madrid ile karşılaşacaklarını hatırlatıp, çifte galibiyet temennisinde bulunmuştu. Kaptan Ömer Onan da, ziyaretlerinden dolayı Emre ve Arda’ya teşekkür edip, Real Madrid karşısında başarı dilemişti. Bu ziyaretin, FBTV’de yayınlanması, Sarı-Lacivertliler arasında sevinç yaratırken, “Arda sonunda bu formayı giyecek” yorumları yapılmaya başlandı.
 
 YILDIRIM'IN BÜYÜK UĞRAŞI
 
 Çünkü Başkan Aziz Yıldırım, 2009’da Arda Turan’ı transfer edebilmek için o zamanki Galatasaray Başkanı Adnan Polat’a resmen teklifte bulunup, 15 milyon Euro ödemeye hazır olduğunu söylemişti. Hatta, “Bizi Arda ile yarım saat başbaşa bırakın yeter” demişti. Polat ise Yıldırım’ın Arda’ya 5 yıl için 25 milyon Euro ödemeye hazır olduğunu aktarmıştı. Kafayı taktığı ismi mutlaka transfer etmesiyle bilinen Aziz Yıldırım’ın, bu sezon başında yeniden Arda için girişimde bulunduğu iddia edilmiş ancak transfer gerçekleşmemişti. Dünkü ziyaret bu transfer dedikodularının yeniden yapılmasına neden olurken, Galatasaray taraftarları çılgına döndü.
 
 İşte o tepkiler
 
 - Bu Arda Turan bir gün Fenerbahçe forması giymezse, ben de birşey bilmiyorum.
 - Hiç şaşırtmıyorsun Arda Turan, tek eksiğin kaldı o da formalarını giymen.
 - Arda son olayıyla Galatasaray’a dönüşünün kapılarını kendisi kapatmış bence.
 - Arda’nın Madrid deplasmanındaki Fenerbahçe Ülker idmanına gidecek yüzü var. Pekii, Emre’nin Galatasaray idmanına gelecek yüzü var mı?
 - Arda Turan Galatasaray’a gelirse üzülürüm. Son orada kal, keyfimizi bozma.
 - Arda her şeyi yap ama FBTV’ye çıkmak nedir ya? İyice nefret ettir kendini şu taraftara, aferin. Bizim çocuk dediğimiz adama bak.
 - Arda’nın en çok üzdüğü anlara dair Top 10 yapılsa, şu hareketiyle ilk 3’e giremez. Sayesinde şaşırmamayı da öğrendik.
 - Real Madrid 8 atar inşallah, anlayana!
 - Arda’dan bana ne ya. Yapılan en büyük hata Metin Oktay gibi büyük bir adamla özdeşleştirmekti. Çabuk dönüldü şükür. Kimi ziyaret ediyorsa etsin.
 
 Bu arada hem Fenerbahçeli hem Galatasaraylı bazı taraftarlar ise ziyarete destek verip, Arda ve Emre’nin rekabetin sadece kavgadan ibaret olmadığını gösterdiğini dile getirdi.
 
 Fanatik