Terim, polis gözetiminde stadyuma girdi
Spor Toto Süper Lig'in 24. haftasında Eskişehirspor ile karşılaşacak olan lider Galatasaray, Eskişehir'de stadyuma geldi. Sarı - kırmızılı taraftarların yoğun tezahüratıyla stadyuma giriş yapan Galatasaray'da 3 maç ceza alan Fatih Terim ve Hasan Şaş polis gözetiminde stadyuma alındı.
Spor Toto Süper Lig'de 46 puanla birinci sırada yer alan Galatasaray, Eskişehir'de 3 puan alarak liderliğine devam etmek istiyor. Dün Eskişehir'e özel uçakla gelerek kampa giren sarı - kırmızılı takım, maça bir buçuk saat kala stadyuma geldi. Girişte taraftarların yoğun ilgisiyle karşılanan takım stadyuma girerek maç saatini beklemeye başladı. 

Öte yandan, Galatasaray Teknik Direktörü Fatih Terim'e, Profesyonel Futbol Disiplin Kurulu (PFDK) tarafından geçen hafta oynanan Orduspor müsabakasının ardından verilen 3 maçlık ceza uygulamaya başlandı. Bilindiği gibi maçın hakemine yönelik sportmenliğe aykırı hareketi, ihraç sonrası ile müsabaka esnasındaki sportmenliğe aykırı hareketleri ve ihraç sonrası müsabaka hakemine yönelik sportmenliğe aykırı hareketi nedeniyle 3 resmi müsabakada soyunma odasına ve yedek kulübesine giriş yasağı, 30 bin lira da para cezası verilmişti.

Terim ve ceza alan Hasan Şaş, otobüsten indikten sonra oyuncularıyla tokalaşarak tek tek moral verdi. Daha sonra Terim, çevik kuvvet polisleri tarafından maçı izleyeceği localara götürüldü.