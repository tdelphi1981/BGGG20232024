Fair Play'le ansınlar
Aziz Yıldırım: AEL'e teşekkürler. Ada'da futbol ve centilmenlik kazandı. Biz de rövanşta ülkemizi, F.Bahçemizi, Fair Play anlayışı içinde hatırlamalarını sağlamalıyız
 Başkan Aziz Yıldırım, F.Bahçe Dergisi'ndeki yazısında, taraftarlara Avrupa Ligi'ndeki AEL maçı için Fair Play çağrısı yaptı:
 'AVRUPA Ligi'ndeki son maçımızda bizleri Güney Kıbrıs'ta en iyi şekilde ağırlayan başta AEL Başkanı olmak üzere, AEL Limassol Kulübü yetkililerine, çalışanlarına, dostlarımıza da teşekkür etmek istiyorum. F.Bahçe kafilesinin güvenliğinden sorumlu olan ve bu görevlerini eksiksiz olarak yerine getiren tüm güvenlik güçlerine, resmi görevlilere de teşekkür ederiz. Maç öncesinde ve sonrasındaki örnek tutum ve davranışlarıyla göğsümüzü kabartan yavru vatan KKTC'li taraftarlarımıza da şükranlarımızı sunuyorum.
 ALTINDA KALMAYALIM
 MAÇ öncesinde yapılan her türlü kışkırtıcı habere, dedikoduya rağmen takımımızı 90 dakika boyunca Türk ve F.Bahçe bayraklarıyla destekleyerek galibiyette pay sahibi oldular. Rakip takım taraftarları da aynı şekilde son derece güzel ve anlamlı bir futbol akşamı geçirmemize katkıda bulundular.
 ŞİMDİ SIRA TARAFTARDA
 HERKESE tebrikler, teşekkürler, adada futbol kazandı, centilmenlik kazandı. Biz de kendi sahamızda 8 Kasım'da oynanacak rövanş maçında bu dostluk gösterisine taraftarlarımızın da desteği ile karşılık vermeli; ülkemizi, Fenerbahçemizi, Fair Play anlayışı içinde hatırlamalarını sağlamalıyız.'