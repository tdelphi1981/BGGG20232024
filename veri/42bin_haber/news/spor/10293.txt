Runtalya'da iki şampiyon
Antalya'da düzenlenen 8. Uluslararası Runtalya Maratonu'nda kadınlarda Lütfiye Kaya, erkeklerde de Murat Kaya birinci oldu.
Uluslararası Runtalya Maratonu'na kayıt yaptıran 3 bin 950 sporcunun 3 bin 870'i yarışa katıldı. Sporcuların 3 bin 548'i parkuru tamamlamayı başardı.

Toplam 578 sporcunun katıldığı 42 kilometrelik maratonda kadınlarda Türkiye'den Lütfiye Kaya 3.01.11'lik derecesiyle birinci, Rus Marina Zhalybina 3.03.46'lık derecesiyle ikinci, Türkiye'den Ezgi Akdeşir de 3.05.45'lik derecesiyle üçüncülüğü kazandı. Erkeklerde ise Türkiye'den Murat Kaya 2.36.33'lük dereceyle birinci, Alman Wolfgang Lenz 2.38.55'lik derece ile ikinci, Bulgar Yordan Petron ise 2.39.14'lük dereceyle üçüncülük elde etti.

Yarışlarda bin 655 sporcunun katıldığı 21 kilometre yarı maratonda bayanlarda Rus Olesya Nurgalıeva 1.16.23'lik dereceyle birinci oldu. İkinciliği kardeşi Elena Nurgalıeva 1.16.24 dereceyle, üçüncülüğü de Türk sporcu Nursel Yıldız 1.20.17'lik dereceyle kazandı.

Erkeklerde ise ilk üçü sırayı Türk sporcular elde etti. Ali Haydar Tekgöz 1.11.48'lik dereceyle birinci, Üzeyir Söylemez 1.12.12'lik dereceyle ikinci, Mustafa Küçük de 1.16.30'luk dereceyle üçüncü sırada yer aldı.

Maraton kapsamında bin 637 sporcunun katıldığı 10 kilometre koşuda ise erkeklerde ilk 3 sırayı Türk sporcular aldı. Levent Ateş 33.09'luk dereceyle birinci, Arif Delen 33.21'lik dereceyle ikinci, Samet Türker 34.00'lık dereceyle üçüncü oldu. Kadınlarda da Türkiye'den Seyran Adanır 36.04'lük dereceyle birinci oldu. Yarışı 43.29'luk derece ile aynı zamanda tamamlayan sporculardan Avusturya'dan Siesand Burg ikinci, Alman Annika Grabenkamp da üçüncülüğü elde etti.
Yarışlar sonunda sporculara madalya ile dereceye girenlere ödülleri verildi.