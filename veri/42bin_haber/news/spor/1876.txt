Fenerbahçe'den PFDK kararlarına tepki
Fenerbahçe Kulübü Yönetim Kurulu Üyesi Tolga Deniz Aytöre, Profesyonel Futbol Disiplin Kurulu (PFDK) tarafından teknik direktör Aykut Kocaman ve Caner Erkin'e verilen cezalara tepki gösterdi. Aytöre, FB TV'ye yaptığı açıklamada, "Bu karar Fenerbahçe'nin adil yarışmasına engel olmak amacıyla verilmiş bir karar" dedi. Fenerbahçe'ye haksızlık yapıldığını savunan Aytöre, "Türkiye Futbol Federasyonu tarafından Fenerbahçe ile ilgili alınan tüm kararlar, bu şekilde alınıyor. Bu dakikadan sonra gereken ne ise yapılacaktır. Çok önemli bir maç öncesinde olmamıza rağmen buna bile hassasiyet gösterilmiyor. Diğerlerine gösterilen hassasiyetin hiçbiri Aykut Kocaman'a gösterilmiyor. Aykut Kocaman'ın suçu Fenerbahçeli olması mıdır? Fenerbahçe'nin suçu bu ise söylesinler bir çözüm bulalım. Fenerbahçe'ye yapılan haksızlıkların sebebi nedir?" şeklinde konuştu.

Aytöre, her şeyin farkında olduklarını ifade ederek, şunları söyledi:

"Bizim bugüne kadarki suskunluğumuzun sebebi farklı hukuki mücadelelere kanalize olmamızdandır. Ama anlaşılıyor ki bu suskunluğumuz yanlış anlaşılmış. Bu konuda da gereğini yapacağız, susmayacağız. Bize yapılan bu eşitsizliği ve Türk sporuna bu kadar katkı yapan bir kulüp olarak yapılan bu haksızlıkları hak etmiyoruz. Fenerbahçe'yi ya hasım olarak görüyorlar ya da önemli bir Avrupa maçı öncesi gerekli hassasiyeti gösterecek kadar Fenerbahçe'yi değerli bulmuyorlar. Bu bir yarış ve bu yarış adil olmak zorunda. Fenerbahçe'ye kesinleşmemiş yargı kararları üzerinden vurmaya çalışıyorlar. Bu kararlar kesinleşinceye kadar hiç kimse ama hiç kimse ne Fenerbahçe'yi ne yöneticilerini bu şekilde suçlayamaz. Biz, 'Fenerbahçe hakkında her türlü kararı alabiliriz' diye düşünenlere, bunun böyle olamayacağını açıkça göstereceğiz, TFF kararları ile ilgili ne gerekiyorsa yapacağız."