Kayseri KASKİ'nin kritik virajı
Kayseri KASKİ Kadın Basketbol Takımı, FIBA Kadınlar Avrupa Kupası finali rövanş maçında, Dinamo Moskova takımını konuk edecek.Kayseri KASKİ Genel Menajeri Ahmet Bozbey, yaptığı açıklamada, Rusya'da oynanan finalin ilk maçında Dinamo Moskova'ya 5 sayı farkla 66-61 mağlup olduklarını hatırlattı. Rövanş maçını 6 ve daha üstü sayı farkıyla kazanarak, kupaya sahip olmak istediklerini belirten Bozbey, şöyle devam etti:

Sezon başında yaptığımız yatırımlar ve çalışmaların karşılığını FIBA Kadınlar Avrupa Kupası'nda finale kalarak almış olduk. Şimdi kupaya uzanmak için bir maç kaldı. Yarın, 80 dakikalık karşılaşmanın ikinci yarısına çıkacağız. İlk yarıyı 5 sayı farkla mağlup kapatmıştık. İkinci yarıda bu farkı kapatıp şampiyon olmak istiyoruz. Biz bunu hak ettik. Üst üste iki yıl final oynayarak bir ilki başardık, tarihe geçtik. Bunu kupayla taçlandırmayı arzu ediyoruz. Hak eden takım biziz. Maça her şeyimizle hazırız. İnşallah iyi bir oyunun sonuncunda kazanan taraf oluruz. Buna inancımız tam. Kupa Kayseri'de kalacak.

Bozbey, takımda eksik oyuncu bulunmadığını sözlerine ekledi. Kadir Has Spor Salonu'nda oynanacak karşılaşma yarın saat 19.00'da başlayacak.