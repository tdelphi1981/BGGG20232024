Turgay Şeren'in eşi toprağa verildi
Profesyonel Futbolcular Derneği Başkanı, Galatasaray'ın eski milli kalecisi Turgay Şeren'in dün vefat eden eşi Fatma Füsun Şeren'in cenazesi İstanbul'da toprağa verildi.
Fatma Füsun Şeren'in cenazesi, Levent'teki Afet Yolal Camisi'nde cuma namazı sonrası kılınan cenaze namazının ardından Zincirlikuyu Mezarlığı'na defnedildi.

Cenaze törenine, Turgay Şeren ve ailesinin yanı sıra, Türkiye Futbol Federasyonu (TFF) Başkan Vekili Ufuk Özerten, Merkez Hakem Kurulu Başkanı Zekeriya Alp, Galatasaray Kulübü İkinci Başkanı Ali Dürüst ve yönetim kurulundan bazı üyeler, sarı-kırmızılı kulübün eski başkanlarından Selahattin Beyazıt ve Adnan Polat, Fenerbahçe Kulübü Başkanı Aziz Yıldırım, sarı-lacivertli kulübün eski başkanlarından Ali Şen ile spor camiasından çok sayıda kişi katıldı.

Aziz Yıldırım, üzgün olduğu gözlenen ve ayakta durmakta zorlandığı için başsağlığı dileklerini oturarak kabul eden Turgay Şeren'in elinden tutarak teselli etmeye çalıştı. Yıldırım'la konuşan Şeren'in ağlaması üzerine başkan Aziz Yıldırım'ın da duygulandığı gözlendi. Turgay Şeren, cenaze namazı sırasında da ayakta durmakta zorlanırken, namazı yakınlarının koluna girerek kılabildi.

Bu arada törene, TFF Başkanı Yıldırım Demirören, Galatasaray Kulübü Başkanı Ünal Aysal, TFF eski başkanlarından Haluk Ulusoy, Galatasaray Teknik Direktörü Fatih Terim ve eşi Fulya Terim, Çaykur Rizespor Teknik Direktörü Mustafa Denizli ile Şişli Belediye Başkanı Mustafa Sarıgül çelenk gönderdi.