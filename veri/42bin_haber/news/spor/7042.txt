Yılmaz Vural: Fenerbahçe'yi 1 puana sevindirdik
 
 Karşılaşmadan sonra düzenlenen basın toplantısında konuşan Yılmaz Vural, maçın hakkının beraberlik olduğunu ve taraftarlara kalite olarak Türkiye liginin üstünde bir maç seyrettirdiklerini söyledi. 
 İki takımın da maç genelinde birbirini çok ciddiye aldığını dile getiren Vural, "İki takımdan biri kaybetseydi iyi olmazdı. İki takım da kaybedecek kadar kötü oynamadı. Kasımpaşa’nın kaçırdığı penaltı öncesinde biz de net bir pozisyon kaçırdık. Zorlu bir maç trafiğindeyiz. Bugün aldığımız 1 puan altın değerinde. Çünkü Akhisar Belediyespor kaybetti. Mersin İdman Yurdu’nun zor maçı var" diye konuştu. 
 Çok iyi bir transfer politikası izlediklerini ve kulübe 4,5 milyon avro kazandırdıklarına dikkati çeken deneyimli teknik adam, şunları söyledi: "Fiziksel olarak yeterli değiliz. Kampta eksik çalıştık. Şu an da 27 kişilik iyi bir kadro oluşturduk. Çok karakterli bir ekiple çalışıyorum. Gönderdiğimiz ve yaptığımız transferlerle kulübe 4,5 milyona avroya yakın tasarruf sağladık. Elazığ’ın geleceğini kurtartan transferler yaptık." 
 Futbolun sadece bir spor olmadığını aynı zamanda önemli bir sosyal sorumluluk olduğunu aktaran Vural, "Şehirde farkındalık uyandırdık. Bırakın bizi tüm doğunun futbol merkezi olması için sosyal sorumluluk projesi başlattık. Bunun için Elazığ’daki herkesin bu projenin içine maddi manevi destek vermesi gerekir. Takımın ligde kalmasından çok, başarılı olması bu projenin hayata geçmesi için önemli" şeklinde konuştu. 
 "Fenerbahçe’yi 1 puana sevindirdik" 
  
 Son 6 haftaya 35 puanla girmeyi hedeflediklerini dile getiren Vural, "39 puan barajı için bunu yapmamız lazım. Haftaya Beşiktaş’ı da yenmek için oynayacağız. O maçta sahanın büyüğü olmak istiyoruz. Koskoca Fenerbahçe camiasını bizden 1 puan aldı diye sevindirdik. Böyle bir takım haline geldik. İkinci devreye iyi başladık ve bu sezon sonuna kadar devam eder inşallah" ifadelerini kullandı. 
 Maçtan önce Kasımpaşa taraftarının kendisini tribünlere çağırmasına da değinen Yılmaz Vural, "Çok duyguluyum. Türkiye’de vefa denen şeyi unutuyoruz. Kasımpaşalı öyle bir Kasımpaşalı ki Allah razı olsun onlardan. Kendilerine hizmet etmiş bir arkadaşlarını unutmadılar. Onların bu davranışı tüm Türkiye’ye örnek olsun. Kasımpaşa bundan sonra Elazığ’ın kardeş takımıdır. Bunu ömrüm boyunca unutmayacağım" diyerek sözlerini tamamladı. Bordo-beyazlı futbolculardan Sinan Kaloğlu ile Orhan Ak ise, zorlu bir deplasmanda 1 puan aldıklarını ve ligde kalacaklarının sinyalini verdiklerini kaydetti. Bu arada Kasımpaşa karşısında sarı kart gören Bilica, cezalı duruma düştü. Ligdeki 4. sarı kartını gören Bilica, gelecek hafta oynanacak Beşiktaş maçında forma giyemeyecek. 
 AA