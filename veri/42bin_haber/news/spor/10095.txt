Necip ile Oğuzhan kadroda
Spor Toto Süper Lig'in 24. haftasından yarın İnönü Stadı'nda Fenerbahçe ile karşılaşacak olan Beşiktaş, derbi mücadelesinin hazırlıklarını bu akşam yapacağı antrenman ile tamamlayarak kampa girecek. Yarın saat 19.00'da başlayacak mücadeleyi hakem Mete Kalkavan yönetecek.
Siyah-Beyazlı takımda sakatlıkları süren Almeida, Dentinho, Uğur Boral, İsmali Köybaşı ve Mustafa Pektemek karşılaşmada görev yapamayacaklar. Tedavileri tamamlanan Oğuzhan ve Necip ise maç kadrosunda yer alacaklar. Teknik direkrtör Aybaba'nın kadroya alacağı iki genç oyuncuya ilk 11'de forma şansı vermesi beklenmiyor.

NECİP VE OĞUZHAN MAÇ KADROSUNDA YER ALACAKLAR ANCAK İKİ FUTBOLCU DA KARŞILAŞMAYA 11'DE BAŞLAYAMAYACAKLAR

Ligin geride kalan 23. haftasında topladığı 39 puan ile 3. sırada yer alan Beşiktaş'ta tek hedef galibet. 40 puan ile ligde 2. sırada bulunan Fenerbahçe'yi mağlup ederek ezeli rakibini lig yarışında geride bırakmayı amaçlayan Siyah Beyazlı takımda sakat oyuncuların yokluğu teknik direktör Aybaba'nın kadroda bazı değişikliklere gitmesi bekleniyor. Tecrübeli teknik adam Necip ve Oğuzhan'ın fiziki olarak hazır olmamaları nedeniyle orta sahada Veli ile birlikte İbrahim Toraman'a şans verecek. Defans hattını ise Sivok ve Ersan'dan oluşturacak. 2010-2011 sezonunda Fenerbahçe forması giyen Niang ise eski takımına karşı ilk 11'de mücadele verecek.

NECİP VE HOLOSKO SARI KART CEZA SINIRINDALAR

3 sarı kartları bulunan Necip ve Holosko derbi maçta sarı kart görmeleri halinde bir sonraki hafta oynanacak Trabzonspor-Beşiktaş maçında görev yapamayacaklar.

Teknik direktör Aybaba'nın takımını Fenerbahçe karşısına şu ilk 11 ile çıkarması bekleniyor:

McGregor, Hilbert, Sivok, Ersan, Gökhan, İbrahim Toraman, Veli, Fernandes, Olcay, Holosko ve Niang.

İKİ TAKIM 89 YILLIK REKABETTE 334. KEZ KARŞI KARŞIYA GELECEKLER

İki takım arasında 28 Kasım 1924 tarihinde, Fenerbahçe'nin 4-0'lık galibiyetiyle başlayan rekabette 89 yıl geride kaldı. Bugüne dek oynanan 333 mücadelenin 121'ni Beşiktaş, 126'sını Fenerbahçe kazanırken, 86 karşılaşma berabere sonuçlandı. Bu maçlarda Siyah-Beyazlıların toplam 419 golüne, Sarı-Lacivertli takım 455 golle karşılık verdi.

İki takım son olarak ligin ilk yarısında 7 Ekim tarihinde ve mücade 3-0 Fenerbahçe'nin üstünlüğü ile sonuçlanmıştı.