Spor hayatımızın göz bebeği olmalı
Bu yıl ikincisi düzenlenen Uluslararası Herkes İçin Spor ve Spor Turizmi Kongresi, Antalya'da başladı.Gençlik ve Spor Bakanlığı ile Türkiye Herkes İçin Spor Federasyonu (THİSF) tarafından organize edilen kongreye, 17 ülkeden 650 kişi katılıyor.

Aynı zamanda Balkan Herkes İçin Spor Federasyonu Başkanı da olan THİSF Başkanı Prof. Dr. Erdal Zorba, Limak Limra Otel'de düzenlenen kongrenin açılışında yaptığı konuşmada, kongrenin bu yılki konusunun Sağlıklı aktif yaşlanma ve nesiller arası dayanışmanın arttırılması olduğunu söyledi.

Herkesin spor yapabilme özgürlüğü olduğunu, sağlıklı ve doğru beslenerek her yerde spor yapılması gerektiğini dile getiren Zorba, Spor sadece karşılıklı dövüşmek değildir. İnsanlara sporla sevmeyi, saygıyı, hoş görülü olmayı, paylaşmayı, tribünlerde nasıl spor seyredilir, onu öğreteceğiz. Birbirini bıçaklayan, iteleyen değil, birbirini seven paylaşan bir toplum olmasını arzu ediyoruz dedi.

Spor hayatımızın göz bebeği olmalı diyen Zorba, bunu yaparken sadece bedensel değil, ahlak ve gelenek göreneğe de dikkat edilmesi gerektiğini anlattı.

Sporda marka olmak istediklerini vurgulayan Zorba, Marka olmak için her kesimi harekete geçirmeliyiz. Obeziteden uzak, sağlıklı bir nesil yetiştirmek istiyoruz. Sağlıklı, huzurlu, birbirini seven, güvenen, paylaşan ve herkes için sporda, spor turizminde dünya markası bir ülke olmak istiyoruz diye konuştu.

Zorba, kongrede spor felsefesi, psikolojisi, yönetimi, tarihi, hukuku, ekonomisi ve turizmi gibi konular çerçevesinde sempozyumlar, paneller düzenleneceğini bildirdi.

Uluslararası Herkes için Spor Federasyonu (TAFISA) Genel Sekreteri Wolfgang Baumann da kongrenin TAFISA ile THİSF arasındaki ilişkileri geliştireceğini söyledi.

Baumann, insanlar arasında sporu daha geniş tabana yaymak zorunda olduklarını vurgulayarak, İnsanları yeni spor türlerine adapte ederek yeni birliktelikler oluşturulması gerekir. Bu kongre dünya, Avrupa ve Balkan ülkelerinde düzenlenen 'Herkes için spor' faaliyetlerine yön verecektir dedi.

Antalya Vali Yardımcısı Ali Nazım Balcıoğlu ise Antalya'nın turizm ve sportif anlamda önemli organizasyonlara ev sahipliği yaptığını anlatarak, Antalya'ya yılda yaklaşık 11 milyon turist geliyor. Geçen yıl 10 uluslararası sportif organizasyon gerçekleştirdik. Kış sezonunda ise bin 600 civarında takım kamp için kente geliyor diye konuştu.

Farklı ülkelerden federasyon temsilcileri ile akademisyenlerin katıldığı kongre, 11 Kasım Pazar günü sona erecek.