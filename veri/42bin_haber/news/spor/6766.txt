Aysal'dan Galatasaraylılara müjde
Almanya'nın Hamburg şehrinde çeşitli temaslarda bulunan Galatasaray Başkanı Ünal Aysal, Türkiye spor kamuoyuna yönelik çeşitli açıklamalar yaptı.
Aysal "Çin'in Shanghai Shenhua Kulübü'nün Drogba transferi sonrası FIFA'ya gitmesi bizim için sürpriz olmadı, bekliyorduk. Ama Drogba Galatasaray'ın oyuncusudur" dedi. 
Galatasaray Başkanı Ünal Aysal ve beraberindeki yönetici heyeti, Hamburg Eyalet Spor Bakanı Michael Neumann ve Hamburg Spor Kulübü (HSV) Başkanı Carl-Edgar Jarchow ile görüştü. Aysal, "Almanya'daki Türk gençlerini de kapsayan Avrupa çapında bir spor okulunu Hamburg'a açmak istiyoruz" diye konuştu. 

HAMBURG'A SPOR OKULU
Almanya ve Türkiye arasında tarihsel ve kültürel bir bağ olduğunu söyleyen Aysal, "İki ülke arasında spor ve futbol anlamında görüşlerimizi ortaya koyduk. Hamburg'da Avrupa çapında bir spor okuluna nasıl ortak bir şekilde kurabiliriz diye tartıştık. Görüşmelerimiz son derece olumlu geçti. Bundan sonraki ikinci tur görüşmemiz İstanbul'da olacak. Tesislerle ilgili buradaki diğer kulüplerle de konuşacağız. Sayın senatörümüz bu konuda bir ön çalışma yapacak" şeklinde konuştu. 

NEUMANN: "İSTANBUL DÜNYA ŞEHRİ"
Galatasaray'ın Spor Okulu projesine destek verdiğini belirten Hamburg Spor Bakanı Neumann, "Hamburg ve İstanbul gibi iki şehrin böyle bir ortaklığını çok önemsiyoruz. Bu konuda HSV ve St. Pauli kulüpleriyle konuşmalıyız. İstanbul bir dünya şehri ve bu anlamıyla İstanbul'u Almanya'ya ait olduğunu göstermek istiyoruz. Galatasaray'ın bu projesi entegrasyona da çok fayda sağlar. Bu yüzden Galatasaray'a teşekkür ediyorum" dedi.

IRKÇILIK KARŞITI TURNUVA YAPACAĞIZ
Hamburg Spor Kulübü (HSV) Başkanı Carl-Edgar Jarchow yaptıkları görüşmenin iki kulüp arasındaki dostluğun pekiştiğini vurgulayan Aysal, "Alt yapı olarak nasıl bir iş birliği yaparız ürerinde durduk. Mevsim arası hazırlıklarında bir hazırlık maçı yapmayı planlıyoruz" diye konuştu. 

Hamburg Altona SPD meclis üyesi Behçet Algan'ın sporda ırkçılığa karşı organize etmeyi planladığı turnuvayı da konuştuklarını belirten Aysal, "Buraya hazırlık maçı için geldiğimiz zaman bu turnuvayı hayata geçirebiliriz. Maçın ilk 10 dakikasına kadar takımların birbirlerinin formalarını giymeleri çok güzel ve sempatik olur. Futbolda ve her alanda ırkçılığa karşı birlik olduğumuzu dünyaya gösteririz" ifadelerini kullandı. 

DROGBA BİZİM OYUNCUMUZ
Çin ekibi Shanghai Shenhua, Galatasaray'ın Drogba transferi sonrası FIFA'ya gitmesini değerlendiren Aysal, "Doğal bir şey. Siz doğal vecibelerinizi kaybettiğiniz yani kontratınızdaki şartları yerine getirmediğiniz zaman bunu tekrar yakalamaya çalışırsınız. Burada yapılan şey de bu. Ama bu hiç şeyi değiştirmez. Drogba Galatasaray'ın oyuncusudur. Bu bizim beklediğimiz bir şeydi. Sürpriz olmadı" dedi.

BURAK HİÇ BİR YERE GİTMİYOR
Basında yer alan Burak Yılmaz'ın transfer haberlerine ilişkin de açıklamalar yapan Aysal, "Drogba gibi yıldız bir oyuncu devreye girince, Burak gibi başka bir yıldızın fazla olduğu görüntüsü veriliyor. Galatasaray'da fazlalık diye bir şey mevzu bahis değil. Bizim kadro derinliğimize ihtiyacımız var. Bütün oyuncularımızın hepsinin oynayacak yeri ve zamanı var. Şu anda Burak için ne bir teklif var ne de bizde böyle bir düşünce var" diye konuştu. 

EMRE FENERBAHÇE'YE HAYIRLI OLSUN
Fenerbahçe'nin Atletico Madrid takımından transfer ettiği eski oyuncusu Emre Belözoğlu'nu değerlendiren Aysal, "Emre çok iyi bir oyuncu, iyi bir seçim yaptı. Fenerbahçe devre arasında alınabilecek en iyi transferden birini yaptı. Hayırlı olsun" şeklinde konuştu.