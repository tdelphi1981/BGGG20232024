Elazığspor'dan hakem isyanı
Elazığspor Genel Menajeri Öztürk: "İki hafta önce takımımızın Fenerbahçe'yle olan maçını hatalı yöneten hakemin bu karşılaşmaya gönderilmesini kulüp olarak anlayamıyoruz" dedi.Sanica Boru Elazığspor Genel Menajeri Özgür Öztürk, dün 3-1 mağlup oldukları Beşiktaş maçına ilişkin, İki hafta önce takımımızın Fenerbahçe'yle olan maçını hatalı yöneten hakemin bu karşılaşmaya gönderilmesini kulüp olarak anlayamıyoruz dedi.

Öztürk, yaptığı açıklamada, karşılaşmanın ilk yarısında çok iyi bir performans sergilediklerini ancak uzatma dakikalarını aşan sürede yedikleri golle birlikte oyuncuların morallerinin bozulduğunu belirtti.
Maçın ikinci yarısında korner pozisyonunda hatalı adam paylaşımından dolayı ikinci golü kalelerinde gördüklerini ve beraberliği aradıkları sırada ofsayt pozisyonundan gelen golle takımın iyice demoralize olduğunu savunan Öztürk, konuşmasına şöyle devam etti:

Sonuç olarak biz düşmemeye oynayan, Beşiktaş da şampiyonluğa oynayan bir ekip olarak, futbolun gereklerini yerine getirmeye çalıştık. Yalnız hakemin de maça etki ettiğini düşünüyoruz. İki hafta önce takımımızın Fenerbahçe'yle olan maçını hatalı yöneten hakemin tekrardan bu karşılaşmaya gönderilmesini kulüp olarak anlamıyoruz. Hakemin sezon performansını bilmiyorum ama İlker Meral'in, çok iyi yönettiği için mi yoksa hata yaptığı için mi bu maça verildiğini bilmiyoruz.

AA foto muhabiri Yakut'un yaralanması-

Özgür Öztürk, Beşiktaş seyircisinin maçın sonuna kadar kötü tezahüratlarda bulunduğunu ileri sürdü. Anadolu Ajansı (AA) foto muhabiri İbrahim Yakut'un, siyah-beyazlıların tribününden atılan bir meşalenin başına isabet etmesi sonucu yaralanmasının kendilerini çok üzdüğünü dile getiren Öztürk, AA'ya ve Yakut'a Sanica Boru Elazığspor adına geçmiş olsun dileklerini iletti.