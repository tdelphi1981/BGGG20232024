Durmuş: "Telafisi Kayseri'de olsun"
PTT 1. Lig'de hafta sonu deplasmanda Kayseri Erciyesspor ile karşılaşacak Samsunspor'un teknik direktörü Besim Durmuş, Sahamızda kaybettiğimiz puanları Kayseri'de telafi etmek için mücadele edeceğiz dedi.
Durmuş yaptığı açıklamada, geçen hafta sahalarında aldıkları beraberliğin üzüntüsünü yaşadıklarını belirterek, Mutlaka kazanmak istediğimiz Torku Konyaspor maçında sahamızda 2 puan kaybettik. Özellikle alt sıralardan kurtulmak adına önemliydi ama rakiplerimizin puan kaybettiği haftada biz de 2 puan kaybettik. Bunun için deplasmanda oynayacağımız Kayseri Erciyesspor maçı daha da önem kazandı diye konuştu.

Kayseri Erciyesspor'un lider olması ve iyi pas yapması nedeniyle zorlu bir maç oynayacaklarını dile getiren Durmuş, şunları kaydetti: Biz de iyi pas yapıyoruz, iyi oynuyoruz. Bu ligde tüm maçlar dengeli geçiyor. Kimin ne yapacağı asla belli olmuyor. Her hafta olduğu gibi 3 puanı almak için oynayacağız. Zor olduğunu biliyoruz, kazanamasak da inşallah kaybetmeyeceğiz. Sahamızda kaybettiğimiz puanları Kayseri'de telafi etmek için mücadele edeceğiz. Bu maçı kazanırsak ligde daha güvenli hale geliriz. Ligin boyu kısaldıkça heyecan ve tereddütler artıyor. Bu stresli ortamdan bir an önce uzaklaşmak istiyoruz. Bunu da yapabileceğimize inanıyoruz.