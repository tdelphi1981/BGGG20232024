Suat Kaya yeni takımıyla ilk antrenmanına çıktı
PTT 1. Lig ekiplerinden Gaziantep Büyükşehir Belediyespor'da teknik direktörlüğe getirilen Suat Kaya, takımıyla ilk antrenmanına çıktı.
GASKİ Tesisleri'nde gerçekleştirilen antrenman koşu ve egzersizlerle başladı. Antrenman taktik çalışmalarıyla tamamlandı.

Gaziantep Büyükşehir Belediyespor Başkanı Ünsal Göksen, antrenmanda gazetecilere yaptığı açıklamada, takımı tanıyan bir teknik direktörle çalışmak istediklerini, bu nedenle Suat Kaya'yı takımın başına getirdiklerini belirtti.

Mehmet Şahan'ın istifasının ardından teknik direktör arayışlarına başladıklarını hatırlatan Göksen, bu sürede 10-12 teknik direktör ismi üzerinde durduklarını söyledi. Göksen, 'Takımı kısa sürede tanıyacak bir hocaya ihtiyacımız vardı. Yapılan toplantıların ardından Suat Kaya üzerinde karar kıldık. Hocamızı aradık ve şehre davet ettik. Bugün takımın başında ilk antrenmana çıktı. Kendisi ve bizim için yeni bir sayfa ve yeni bir dönemin başlamasını temenni ediyorum' diye konuştu.

-Teknik Direktör Kaya-
Gaziantep Büyükşehir Belediyespor Teknik Direktörü Suat Kaya da takımını layık olduğu yere çıkarmak için çalışacağını söyledi.

Kendisine güvenenlere teşekkür eden Kaya, şunları kaydetti:

'Herkesin beğenisini kazanan bu takımın fikstürde 11. sırada olmaması gerekiyor. Başarılamayanı başarmaya çalışacağım. Yapabileceğimizin en iyisini yapacağız. Kadronun yüzde 90'ı benim eski oyuncum. Futbolcuların hepsini çok iyi tanıyorum. Onlar da beni tanıyor.'