Trabzonspor'da devre arasında gidecekler belli oldu
TRABZONSPOR'da Barış Özbek, Marek Cech ve Vittek takımdan ayrı olarak çalışmaya başladı.
Teknik direktör Şenol Güneş, görüşme yaptığı 3 futbolcuya, "Takımdaki futbolcu sayısı zaten çok fazla. İkinci yarı için sizi düşünmüyorum. Kendinize takım bulun" dedi. Yardımcı antrenörler eşliğinde bugün öğle saatlerinde Mehmet Ali Yılmaz Tesisleri'nde bir çalışma yaptıkları öğrenilen Barış, Vittek ve Cech'in, menajerlerine kulüp bulmaları için bilgi verildi. Cech'in aynı zamanda menajeri olan kardeşi Richard Cech'in geçtiğimiz günlerde Trabzon'a gelerek bordo–mavili yöneticilerle bir görüşme yaptığı belirtildi.

TAKIMIN ŞUT LİDERİ ADRİAN

Polonyalı oyuncu Adrian, İstanbul Büyükşehir Belediye maçında bordo–mavili takımın en çok şut çeken oyuncusu oldu. 90 dakika sahadan kalan Adrian, 6 kez rakip kaleye şut çekerken bunların 3'ünde isabet buldu. Bordo–mavililer Adrian'ın şutunda Henrique'nin kaleciden dönen topu tamamlamasıyla deplasmandaki tek sayısına ulaşmıştı.