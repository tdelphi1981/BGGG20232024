Milli futbolcu kadro dışı bırakıldı
Belçika'da futbol kariyerini sürdüren file bekçisi Sinan Bolat, uzun yıllar ter döktüğü Standard Liege ekibi tarafından kadro dışı bırakıldı.
Genk'in alt yapısından yetişen ve ardından Standard Liege kulübüne transfer olan 24 yaşındaki Bolat, gösterdiği başarıyla Türkiye A Milli Futbol Takımı'na kadar yükselmişti. Sene başında geçirdiği sakatlık sonrasında uzun süre sahalardan uzak kalan Bolat, sakatlıktan kurtulmasına rağmen takımında artık kadroya giremiyor. 

Standard Liege Teknik Direktörü Jean-Francois De Sart, Sinan Bolat'ı bu sezon için kadroda düşünmediklerini, alınan bu kararın takım yönetimi tarafından verildiğini açıkladı. Bolat'ın sözleşmesi sezon sonunda bitecek. 

HİÇBİR TAKIMLA GÖRÜŞMÜYOR

Kalecinin menajerliğini yapan Kısmet Eriş, Bolat'ın kadro dışı bırakılmasının üstünde fazla durmadıklarını belirterek, "Sinan şu an Standard Liege'in resmi kalecisi ve Standard Liege'in Sinan gibi bir kaleciye ihtiyacı var. Sadece Standard'ın değil, Belçika'daki birçok kulüp, Sinan gibi bir file bekçisinin olmasını ister" dedi. Eriş, şuan için ne Türkiye'den ne de Avrupa'dan hiçbir transfer görüşmesinde bulunmadıklarını da sözlerine ekledi. Bolat, Türkiye'de hafta içinde oynanacak hazırlık maçı için A Milli Futbol Takımı'nın kampında bulunuyor.