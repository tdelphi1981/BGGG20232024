"Yükselişimizi sürdürmek istiyoruz"
Sanica Boru Elazığspor ile Gaziantepspor, Süper Lig'de yarın 5. kez karşı karşıya gelecek.İki ekip arasında Süper Lig'de bugüne dek oynanan 4 maçı, Gaziantep temsilcisi kazandı. Elazığ ekibi, 2002-2003 sezonunda iç sahada 3-1 yenildiği Gaziantepspor'a, Gaziantep'teki rövanşta da 4-0 mağlup oldu. Elazığspor, 2003-2004 sezonunda ise rakibine deplasmanda 3-1, evinde ise 2-1 yenildi.

Geride kalan 4 maçta Elazığspor rakip fileleri 3 kez havalandırırken, kalesinde 12 gol gördü. Elazığ ekibi, yarınki maçı kazanarak rakibine karşı ligdeki ilk galibiyetini elde etmeyi hedefliyor.

Ligde 15 puanla 16. sırada bulunan Elazığspor ile 16 puanla 14. sırada yer alan Gaziantepspor arasında oynanacak karşılaşma, ligin alt sıraları açısından büyük önem taşıyor.

Bu sezon ligde yaptığı 15 maçın 3'ünden galibiyetle, 6'sından beraberlikle, 6'sından mağlubiyetle ayrılan Elazığspor ile 15 haftalık periyotta 4 galibiyet, 4 beraberlik ve 7 mağlubiyet alan Gaziantepspor arasındaki maçı, hakem Serkan Çınar yönetecek. Çınar'ın yardımcılıklarını Ali Saygın Ögel ve Erdem Bayık'ın yapacağı maçta, Tayfur Özkan da dördüncü hakem olarak görev alacak.

Elazığspor çıkışını sürdürmek istiyor

Ligin ilk yarısının bitimine iki hafta kala, alt sıralardan kurtulmak için Gaziantepspor'a karşı önemli bir maça çıkacak olan Sanica Boru Elazığspor, son 2 haftadaki çıkışını sürdürmek istiyor. Son iki haftada Kardemir Karabükspor ve Mersin İdmanyurdu'nu yenen Elazığ ekibi, galibiyet serisini sürdürme peşinde.
Ligin 14. haftasında deplasmanda Galatasaray ile 1-1 berabere kalan, ardından da evinde Kardemir Karabükspor'a 2-0 mağlup olan Gaziantepspor ise 2 maçlık galibiyet hasretine son vermeyi hedefliyor.

Elazığspor Genel Menajeri Öztürk: Yükselişimizi sürdürmek istiyoruz

Sanica Boru Elazığspor Genel Menajeri Özgür Öztürk, yaptığı açıklamada, Gaziantepspor maçına çok iyi hazırlandıklarını, takımda önemli eksikleri bulunmadığını söyledi.

Öztürk, Takım olarak hazırız. Eksiklere rağmen arzulu olduğumuzu son iki maçta gösterdik. Karşımızdaki takımın kim olduğu önemli değil. Biz yarınki karşılaşmadan galip ayrılarak yükselişimizi sürdürmek istiyoruz dedi.