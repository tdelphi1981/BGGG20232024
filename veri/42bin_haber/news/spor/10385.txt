Karabükspor galibiyete hasret
Spor Toto Süper Ligi'nde Galatasaray, Fenerbahçe, Beşiktaş ve Trabzonspor'dan deplasmanda puan almayı başaran Kardemir Karabükspor, son 6 haftadır galibiyete hasret kaldı.
Ligin ikinci yarısının ilk haftasında deplasmanda Trabzonspor karşısında aldığı galibiyetin ardından bir daha galip gelemeyen Karadeniz ekibi, 19. haftada sahasında Kasımpaşa'ya 3-0 yenilirken 20. haftada Beşiktaş'la deplasmanda 2-2 berabere kaldı. 21. haftada yine sahasında Bursaspor'a 3-0 yenilen Kardemir Karabükspor, 22. haftada deplasmanda Medical Park Antalyaspor ile 0-0 berabere kaldı. Kırmızı-Mavili takım 23. haftada sahasında Akhisar Belediyespor'a 2-0, 24. haftada ise deplasmanda Orduspor'a 3-2 yenildi.
 
24 hafta sonunda 8 galibiyet, 5 beraberlik ve 11 mağlubiyet sonunda topladığı 29 puan ile Spor Toto Süper Ligi'nin 13. sırasında yer alan Kardemir Karabükspor, kalesinde gördüğü 40 golle ligin en çok gol yiyen takımı unvanına sahip. Kırmızı-mavili takımın kalecisi Vjekoslav Tomic, oynadığı 19 maçta kalesinde 34 gole engel olamazken, yedek kaleci Bora Körk ise sahaya çıktığı 6 maçta 6 gol yedi.

İnişli çıkışlı performans
Sezona Alman çalıştırıcı Micheal Skibbe ile başlayan Kardemir Karabükspor, ligin 10. haftasında geldiğinde 9 puanla ligin 16. sırasında yer aldı. 10. haftada alınan 3-0'lık Kayserispor mağlubiyetinden sonra takımın başına Mesut Bakkal'ın getirilmesiyle çıkışa geçen mavi ateşler, ligin ilk yarısını topladığı 24 puanla 8. sırada tamamladı. Ligin son 6 haftasında galibiyet yüzü göremeyen takım bu hafta sahasında Eskişehirspor'u ağırlayacak.