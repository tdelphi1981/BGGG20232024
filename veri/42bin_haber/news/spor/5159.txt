Peçenek: "İyi bir başlangıç yapmak istiyoruz"
PTT 1. Lig ekiplerinden TKİ Tavşanlı Linyitspor'un teknik direktörü Arif Peçenek, ikinci yarı hedeflerini açıkladı.PTT 1. Lig ekiplerinden TKİ Tavşanlı Linyitspor'un teknik direktörü Arif Peçenek, bir an önce üst sıralara çıkabilmek ve ikinci yarının ortalarına doğru daha rahat bir nefes alabilmek için Samsunspor'u yenerek iyi bir başlangıç yapmayı hedeflediklerini bildirdi.

Peçenek, devre arasında ilk kamp dönemini 2-12 Ocak'ta Antalya'da gerçekleştirerek, ikinci dönem hazırlıklarına Tavşanlı ilçesinde başladıklarını söyledi.

İlk yarıda kendisinin göreve gelmesinin ardından çıktıkları 7 maçta 3 galibiyet ve 1 beraberlik alıp 3 kez yenildiklerini belirten Peçenek, şöyle devam etti:

Göreve başladığımızda 10 maçta 24 gol yiyen bir takım vardı. Sahaya çıkan oyuncular anlamında değişiklikler yaptık ve 7 maçta 4 gol yiyerek ilk yarıyı tamamladık. Zor yenilen bir takım yapısına büründük. Bunun yanında hücum gücümüzü de artırmamız gerekiyordu. Bu amaçla Finlandiya'dan santrfor Drilon Shala'yı transfer ettik. Sağ kanadımızı güçlendirmek için Medical Park Antalyaspor'dan Deniz Aslan'ı kiraladık. Kayseri Erciyesspor'dan Mehmet Ayaz, Denizlispor'dan Sakıb Aytaç, Almanya'dan Murat Yılmaz, Boluspor'dan Volkan Koçaloğlu, Sancaktepe Belediyespor'dan Volkan Dikmen'i de kadromuza kattık. Kadromuzu güçlendirdiğimiz için topu ileride daha fazla tutabileceğimize, hem savunmayı bilen hem de hücum edebilen bir ekip haline geldiğimize inanıyoruz.

Peçenek, ikinci yarıdaki 17 maçtan bazılarını stratejik olarak kaybetmemeye oynayabileceklerini, ancak yüzde 80'inde kazanmaya dönük mücadele edebileceklerini anlattı.

İkinci yarının ilk maçını, 20 Ocak'ta Kütahya'da Samsunspor ile yapacaklarını hatırlatan Peçenek, bu maçla 17 haftalık zorlu bir sürece gireceklerini bildirdi.
Hem kendilerinin hem de Samsunspor'un tehlike bölgesinden uzaklaşmak için özellikle ikinci yarının ilk maçlarında puanlara ihtiyacı olduğunu dile getiren Peçenek, şöyle konuştu: Hedefimiz; bir an önce üst sıralara çıkabilmek, ikinci yarının ortalarına doğru daha rahat bir nefes alabilmek için iyi bir başlangıç yapmak. Bu maçta iyi bir futbol oynamak istiyoruz. Bundan sonra 17 haftalık süreçte hiçbir kolay maç olmayacak. Hem fiziksel ve zihinsel hem de teknik ve taktik bakımından bütün maçlara hazır olmalıyız. Öncelikli amacımız; TKİ Tavşanlı Linyitspor'u PTT 1. Lig'de kalıcı kılmaktır. Ondan sonra da yolunda emin adımlarla ilerleyen, Kütahya ve Tavşanlı halkına futbol zevki veren bir takım seyrettirmeyi amaçlıyoruz.