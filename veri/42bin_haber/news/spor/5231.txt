Sahte kız arkadaş krizi
 
 Amerikan futbolu hayranları, bir süredir ünlü futbolcu Manti Teo'nun kanserden ölen kız arkadaşının yasını tutuyordu. Fakat Teo'nun kız arkadaşının ölmediğinin, hatta başından beri öyle birinin var olmadığının anlaşılması, hayranlarını hayal kırıklığına uğrattı. Amerikalılar şimdi gündemi uzun süredir meşgul eden bu bilmecenin içinden çıkmaya çalışıyor. "Utanarak söylüyorum, bir süredir internette tanıştığım bir kadınla çok güzel bir ilişkim vardı. Ama yakın zamanda bir şakaya kurban gittiğimi öğrendim." Amerikan futbolunun önde gelen oyuncularından Manti Teo'nun bu açıklaması, Amerikan spor gündeminde tartışma yarattı. Notre Dame atletik takımının 22 yaşındaki yıldız oyuncusu bir süredir gündeme çok sevdiği kız arkadaşıyla geliyordu. Genç futbolcu Eylül ayında hem kız arkadaşını hem de büyükannesini aynı gün kanserden kaybedince, ülkedeki tüm futbolseverler Teo'yla tek yürek olmuştu. Zor zamanlar geçirmesine rağmen performansından bir şey kaybetmeyen Teo'nun yılın oyuncusu seçilmesine ramak kala gerçek ortaya çıktı. Teo'nun kanserden ölen kız arkadaşı Lennay Kekua'nın gerçekte var olmadığı anlaşılınca, ilk açıklama takımın antrenöründen geldi. Yıldız futbolcu ise, yayınladığı resmi açıklamada, Kekua ile internet üzerinden seviyeli bir ilişki sürdürdüğünü, ve onun ölüm haberiyle yıkıldıktan sonra aslında öyle birinin var olmadığını öğrendiğini duyurdu. Ancak medya, Teo'nun tüm bunları, sempati uyandırıp yılın futbolcusu seçilmek için tezgahladığı ihtimali üzerinde duruyor.
  