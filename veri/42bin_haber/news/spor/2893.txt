Fenerbahçe boksta uluslararası hedeflerde
Türkiye Kulüplerarası Boks Şampiyonası'nda birinci olan Fenerbahçe Kulübü'nün, boks şube kaptanı Mert Öztemel, artık yurt içindeki başarılara doyduklarını, uluslararası başarıların peşinde koştuklarını ifade etti.Öztemel, başarı istikrarını, hedeflerini ve Türkiye'deki rekabeti anlattı.

2007 yılından bu yana aralıksız Türkiye şampiyonu olduklarını ifade eden Öztemel, 2006'da şampiyonluğu 1 puanla kaçırdıklarını anlatarak, Çok açık söyleyeyim; biz artık Türkiye'de yarışmıyoruz, Avrupa'da, dünyada yarışıyoruz. Bizim için dünya, Avrupa ve olimpiyat madalyaları önemli. Türkiye'de sorun yok. Türkiye Kulüplerarası Boks Şampiyonası'ndan geldik, Beşiktaş 2 ikinci, bir üçüncü çıkardı. Biz ise 7 şampiyon, 2 de ikinci çıkardık. Ortada bu kadar net bir tablo var diye konuştu.

-Galatasaray boks şubesi açarsa Türk boksu tavan yapar-

Aynı zamanda Türkiye Boks Federasyonu'nun asbaşkanı olan Öztemel, Türk boksunun daha çok atılım yapması için ciddi bir rekabete ihtiyacı olduğunu ifade etti.

Galatasaray'ın da bu işin içinde olmasını çok istediklerini kaydeden Öztemel, Galatasaray boks şubesini açarsa Türkiye'de boks tavan yapar. Beşiktaş yetmiyor. Türk boksunun gelişmesi için bunlar önemli şeyler. Ciddi bir rekabete ihtiyaç var. Bunu da Galatasaray-Fenerbahçe rekabeti körükler. Sonuna kadar da iyi gider. Trabzon'da çok kulüp var ama Trabzonspor'a ait değil ifadelerini kullandı.

-Dünyada bu kadar çok şampiyon çıkaran bir boks şubesi daha yok-

Mert Öztemel, her yaş kategorisinde şampiyon çıkardıklarını, dünyada bu şekilde bir boks şubesinin bulunmadığını savundu.

Başarılarındaki en önemli etkenin Fenerbahçe Kulübü Başkanı Aziz Yıldırım'ın amatör branşlara verdiği değer olduğunu kaydeden Öztemel, şöyle konuştu:
Başkanımız bu değeri vermeseydi bu derece başarılı olamayabilirdik. Biz bütün yaş kategorilerinde hizmet ediyoruz. Alt minikler, üst minikler, yıldızlar, gençler, bayanlar, büyükler... Bunların hepsinde de takım olarak şampiyon oluyoruz. Bu dünyanın hiçbir yerinde yok. Araştırdım baktım. Her yaş kategorisinde bu kadar çok şampiyon çıkaran bir boks şubesi daha yok.

Ankara'da başlattıkları sosyal katkı projesiyle 7 yılda şampiyon sporcular çıkardıklarını belirten Öztemel, İstanbul'da da benzer bir proje yürüttüklerini kaydetti.
Öztemel, Biz yaptığımız taramalarla bünyemize aldığımız çocukları sokaklardan kurtarıyoruz. Sosyal katkı projesiyle Türk boksuna kazandırdığımız yetenekler, 2016 olimpiyatlarında Türkiye'yi temsil edecek sporcular olabilir. Yaptığımız bu sosyal projelerle çocukları topluma kazandırmak da ana hedeflerimizden birisi diye konuştu.