Çalımbay: "9 final maçımız var"
Sivasspor, Spor Toto Süper Lig'in 26. haftasında deplasmanda Akhisar Belediyespor ile yapacağı maçın hazırlıklarına başladı.Kulüp tesislerinde teknik direktör Rıza Çalımbay yönetiminde gerçekleşen antrenmanda, dünkü Medical Park Antalyaspor maçında forma giyen futbolcular, hafif koşu yaptıktan sonra idmanı tamamladı. Diğer futbolcular ise koşu, ısınma hareketleri ve pas çalışmasının ardından yarı sahada çift kale maç yaptı. Çalımbay, antrenman öncesinde gazetecilere yaptığı açıklamada, Medical Park Antalyaspor galibiyetinin çok önemli olduğunu, bu galibiyetle çıkışa geçmek istediklerini belirterek, Yol uzun, çok kritik 9 maç daha var. 9 final maçımız var. Hem yukarı hem aşağı karmakarışık. Kimin kimi yeneceği belli olmayan bir lig yaşıyoruz. Onun için de bizim çok dikkatli olmamız gerekiyor diye konuştu. Medical Park Antalyaspor'u unutup Akhisar Belediyespor ile yapacakları maça odaklanmaları gerektiğini vurgulayan Çalımbay, Antalya maçından daha zor bir maç bizi bekliyor. Bunun da farkındayız ifadelerini kullandı.

Kaleci Borjan, Erman Kılıç'la röportaj yaptı
Antrenmanda neşeli tavırlarıyla dikkati çeken kaleci Milan Borjan, AA mikrofonunu alarak, Medical Park Antalyaspor maçında bir gol ve bir asistlik performans sergileyen Erman Kılıç ile röportaj yaptı. Borjan, Erman'dan dünkü maçı değerlendirmesini istedi. Erman Kılıç da çok iyi konsantre olduklarını, galibiyetten ötürü mutlu olduğunu belirterek, takım arkadaşlarını tebrik etti. Borjan'ın Erman ağabey bir asist, bir gol  demesi üzerine Erman Kılıç, Söylediğim gibi çok iyi konsantre olduk. Asist ve gol de bana nasip oldu. Kendi adıma da çok sevindim. İnşallah daha da üstüne koyarak Sivasspor'u daha iyi yerlere taşıyacağımızı düşünüyorum şeklinde konuştu.