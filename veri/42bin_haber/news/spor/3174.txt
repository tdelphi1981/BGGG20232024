Serdar Gözübüyük'ün yükselişi sürüyor
Hollanda Birinci Futbol Ligi'nde (Eredivisie) görev yapan en genç hakem unvanına sahip Serdar Gözübüyük, ilk devresi sona eren ligde sezonun en iyi hakemi seçildi. 
Voetbal İnternational adlı internet sitesi tarafından düzenlenen ankette rakiplerini geride bırakan Gözübüyük, zirveye oturdu.

Aynı zamanda FIFA kokartına sahip en genç hakemler arasında da yer alan Gözübüyük, ankete katılanlardan 2 bin 612'sinin oyunu alırken, en yakın rakibi Bjön Kuipers'e bin 541, Danny Makkelie'ye ise 774 kişi oy verdi.

27 yaşındaki Gözübüyük, geçen sene de Hollanda Kraliyet Futbol Federasyonu (KNVB) ile ülkenin en yüksek tirajlı gazetesi Telegraaf'ın düzenlediği yarışmada sezonun en iyi hakemi seçilerek, "Altın Kart" ödülünü almıştı.

Hollanda'ya yıllar önce Adana;dan gelen bir işçi ailesinin çocuğu olan Gözübüyük, FIFA;nın geçen hafta açıkladığı klasman listesinde de bir basamak yükselerek, 3. kategoriden 2. kategoriye çıkmıştı.

2009 yılında Eredivisie;de düdük çalmaya başlayan Gözübüyük, şimdiye kadar Hollanda Birinci Futbol Ligi'nde 40, İkinci Ligde 67, Hollanda Kupası'nda 11 ve uluslararası alanda ise 1 maç yönetti. FIFA;da üst sıraya yükselen Gözübüyük'ün 2013 yılında daha fazla maçta görev alması bekleniyor.