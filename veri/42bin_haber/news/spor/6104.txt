Ali Dürüst: Debiyi kazanmamız lazım
Galatasaray Kulübü İkinci Başkanı Ali Dürüst, Spor Toto Süper Lig'de yarın Beşiktaş ile oynayacakları derbi maçın kendileri için büyük önem taşıdığını söyledi.
Türk Telekom Arena'da kulübün yeni üyeleri için düzenlenen berat töreni sonrasında basın mensuplarının sorularını yanıtlayan Ali Dürüst, 'Yarın önemli bir maçımız var. Stadımız ve saha zeminimiz en iyi şekilde hazırlandı. Şampiyonluk yolunda hedefe ulaşmak için Beşiktaş maçını kazanmamız lazım. İnşallah top da bizi sevecek ve maçtan 3 puanla ayrılacağız' diye konuştu.

İsmi Galatasaray ile anılmaya başlanan Fildişi Sahilli yıldız oyuncu Didier Drogba ile ilgili yöneltilen soruları yanıtsız bırakan Dürüst, 'Şu anda gündemimiz transfer değil, Beşiktaş derbisidir. O maç bitene kadar da transferle ilgili sorulara yanıt vermeyeceğim' ifadelerini kullandı.

-'Sneijder'i oynatıp oynatmamak Terim'in kararı'-
Ali Dürüst, yeni transferleri Wesley Sneijder'i Beşiktaş karşısında oynatıp oynatmama kararının teknik direktör Fatih Terim'de olduğunu söyledi.

Takımda Sneijder dışında çok sayıda önemli oyuncuları bulunduğunu anlatan Dürüst, 'Sneijder'in oynayıp oynamayacağına hocamız karar verir. Hazırsa da oynar. Hocamız yarın kime görev verirse, en iyisini yapacaktır' diye konuştu.

Sneijder'in transferde Galatasaray'ı tercih etmesiyle ilgili yöneltilen bir soru üzerine de Dürüst, 'Bu tercih, Galatasaray'ın büyüklüğünün göstergesidir. Yönetim olarak elimizden geleni yaptık ama Galatasaray'ın büyük bir marka olmasının verdiği bir avantajdır. Sneijder iyi bir oyuncu. İnşallah bunu Türkiye'de de gösterecek ve Galatasaray'a hizmet edecek' diyerek sözlerini tamamladı.