Fatih Terim Divan'ı mest etti
 
 Galatasaray'ın basına kapalı yapılan şubat ayı divan toplantısında sarı kırmızılı ekibin teknik direktörü Fatih Terim, futbol şubesinin Florya Metin Oktay Tesisleri'nde oluşturduğu alt yapı revizyon planıyla ilgili 1,5 saat süren bir sunum yaptı. Fatih Terim'in açıklamalarının divan üyeleri tarafından büyük bir heyecanla karşılandığı ve sık sık alkışlarla kesildiği belirtildi.
 
 G.Saray'ın alt yapı sistemini tamamen yeniden yapılandırdıklarını anlatan Terim'in "Kurucumuz Ali Sami Yen'in dediği gibi alt yapıda ve devamında hedefimiz Türk takımlarını değil, Avrupa'nın elit kulüplerini geçmektir" ifadesi Divan'da büyük alkış aldı.
 
 Alt yapıdaki saha, fitnes salonu, teknik ekip, sağlık, fizyoterapist, psikolog ve donanımlı uzmanlar ile tam kapasite bir sistem oluşturduklarını anlatan Terim, G.Saray'ın gelecekte çok yüksek maliyetli transfer yapmadan, başarıyı kovalayacak bir alt yapıyı oluşturma amacında olduklarını anlattı. Terim alt yapıdaki oluşum ile gecekte Avrupa'nın elit kulüpleriyle yarışabilecek düzeye gelmeyi hedeflediklerini de sözlerine eklerken, Avrupa devlerinin alt yapı yıllık bütçelerinin 10-15 milyon dolar ortalamaya ulaştığını, G.Saray'ın alt yapı bütçesinin ise sadece 1.8 milyon dolar olduğunu açıkladı. Fatih Terim bu konuda esprili bir örnek vererek, alt yapı öğrencilerine doğru koşmayı öğretecek bir yürüme bandının siparişi sırasında 2. başkan Ali Dürüst'ün yüksek maliyeti nedeniyle karşı çıktığını ve sonra bunu çözümlediklerini anlattı. Avrupa'da düşük maliyetle yıldız oyuncu bulan kulüplerin 35-40 kişilik scout ekipleriyle çalıştığını, G.Saray'ın ise sadece 4 kişilik scout ekibi oluşturabildiğini belirtti.
 
 Fatih Terim sunumunu bitirdikten sonra G.Saray Divan üyelerinin alkışları arasında Galatasaray Lisesi'nden ayrıldı.
 
 TANER AŞKIN'DAN MAHKEME TEHDİDİ
 
 G.Saray'ın şubat ayı divan toplantısında Fatih Terim'in yaptığı sunumun ardından normal oturuma geçildiği ve bazı üyelerin yönetimi eleştirdiği öğrenildi. Bu eleştiriler arasında dikkat çeken olay ise eski yöneticilerden Taner Aşkın, Ünal Aysal yönetiminin ikinci kez sermaye artırımına gitmek için bir bankadan 140 milyon dolarlık kredi çekme kararını, genel kurula getirmesini ve genel kurulun kararı sonrasında bu krediyi çekmesini önerdi. Taner Aşkın, yönetimin 140 milyon dolarlık krediyi genel kurula getirmeden çekmesi durumunda bir kulüp üyesi olarak mahkemeye vereceğini belirtti.
 
 DHA