Farmar, Anadolu Efes'i uçurdu
Anadolu Efes Basketbol Takımı, THY Avrupa Ligi Top 16 turu E Grubu'nda normal süresi 76-76 biten karşılaşmada Almanya temsilcisi Brose Baskets'i 89-86 yendi.
Anadolu Efes: 89 - Brose Baskets: 86

Salon: Abdi İpekçi
Hakemler: Guerrino Cerebuch (İtalya), Miguel Perez Perez (İspanya), Tomas Jasevicius (Litvanya)

Anadolu Efes: Farmar 29, Lucas 8, Shipp 8, Savanovic 14, Semih Erden 7, Barac 8, Kerem Tunçeri 2, Kerem Gönlüm 8, Sinan Güler 5

Brose Baskets: Gavel 8, Tadda 12, Jacobsen 12, Massey 12, Zirbes 14, Ford 4, Nachbar 24, Walsh, Ogilvy, Schmidt

1. Periyot: 23-14
Devre: 44-37
3. Periyot: 59-58
Normal süre: 76-76

Böylece 11. karşılaşmasında 9. galibiyetini elde eden lacivert-beyazlı takım, yarın Unicaja Malaga'nın lider Real Madrid'e kaybetmesi durumunda grup maçlarının bitimine 3 hafta kala çeyrek finale yükselmeyi garantileyecek. Alman ekibi Brose Baskets ise 11. maçında da galibiyetle tanışamadı.

Brose Baskets'in pota altında bulduğu iki basketle başlayan karşılaşmada kısa sürede kontrolü eline geçiren Anadolu Efes, hızlı hücumlarla 11-0'lık seri yakaladı ve 4. dakikada 11-4 öne geçti. Savunmada zayıf kalan Alman ekibi karşısında Semih, Farmar ve Shipp ile rahat bir şekilde skor bulan lacivert-beyazlı takım, ilk periyotu 23-14 önde bitirdi.

İkinci periyota Sinan ve Kerem Gönlüm'ün basketleriyle 6-2'lik seri ile başlayan Anadolu Efes, 13. dakikada farkı 13 sayıya (29-16) çıkardı. Ancak bu dakikadan sonra yaptığı hücumları istediği gibi değerlendiremeyen ve top kayıpları yapan lacivert-beyazlı takım karşısında dış atışlarda üst üste basketler bulan konuk ekip, 18. dakikada farkı 2 sayıya (35-33) indirdi. Alman ekibi 19. dakikada Zirbes'in basketiyle skoru (37-37) eşitlerken, Anadolu Efes'te sahne alan Farmar, Shipp'in de verdiği katkı ile takımının soyunma odasına 44-37 üstün gitmesini sağladı.

Karşılaşmanın ikinci yarısına iyi başlayan Brose Baskets, özellikle hücumda çok top kaybı yapan Anadolu Efes karşısında Massey, Tadda ve Jacobsen'in basketleriyle 24. dakikada 50-48 öne geçti. Temponun oldukça yükseldiği karşılaşmada Farmar'ın üç sayı çizgisinin gerisinden kaydettiği basketle hareketlenen Anadolu Efes, Kerem Gönlüm'ün son hücumda serbest atıştan bulduğu sayılarla son çeyreğe 59-58 önde girdi.

Son periyota 7-2'lik seri ile başlayan Anadolu Efes, 32. dakikada skoru 66-60 yaptı. Ancak lacivert-beyazlı takımın savunmada durdurmakta zorlandığı Brose Baskets, 6-0'lık seri ile karşılık verdi ve 35. dakikada durumu eşitledi: 66-66. Daha sonra takımların karşılıklı basketler bulduğu çekişmeli karşılaşmada son dakikaya 76-74 Anadolu Efes'in üstünlüğüyle girildi. Bitime 51 saniye kala Alman ekibi Nachbar'ın basketiyle beraberliği (76-76) sağlarken, kalan sürede iki takım da yaptığı hücumlardan sayı çıkartamadı ve maç bu skorla uzatmaya gitti.

Brose Baskets'te Nachbar'ın müthiş oyununa rağmen, uzatma dakikalarında Savanovic, Semih ve Farmar'ın basketleriyle rakibine üstünlük sağlayan Anadolu Efes, karşılaşmadan 89-86 galip ayrıldı.

Lacivert-beyazlı takımda Jordan Farmar kaydettiği 29 sayı ile mücadelenin en skorer ismi oldu. Ev sahibi takım ribaundlarda rakibine 42-29 üstünlük sağladı.

-Maçtan notlar-

-Brose Baskets galibiyetiyle Anadolu Efes, Top 16 turunda evinde oynadığı 6 karşılaşmayı da kazandı.

-Lacivert beyazlı takım, başantrenör Oktay Mahmuti yönetiminde Avrupa kupalarındaki 100. galibiyetini elde etti.

-Abdi İpekçi Spor Salonu'nu dolduran basketbolseverler, maç boyunca yaptıkları tezahüratlarla Anadolu Efes'i destekledi.