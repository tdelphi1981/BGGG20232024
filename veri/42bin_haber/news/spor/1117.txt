Galatasaray ne kadarlık yatırım yapacak?
Galatasaray Kulübü Yönetim Kurulu Üyesi Sedat Doğan, son bir yıl içinde 22 milyon 738 bin liralık yatırım yaptıklarını, stat konusunda yapılacak yeni yatırımlar için de 14 milyon 395 bin lira harcanacağını bildirdi. 
İrfan Aktar başkanlığında, Galatasaraylı eski yönetici, Şişli Belediye Başkanı Mustafa Sarıgül'ün davetiyle Dedeman Oteli'nde gerçekleştirilen sarı-kırmızılı kulübün aylık olağan divan kurulu toplantısında Galatasaray Kulübü Başkanı Ünal Aysal ile yönetim kurulu üyeleri Sedat Doğan, Emir Sarıgül, Refik Arkan, Ahmet Ocaklı, Semih Haznedaroğlu ve Necati Demirkol hazır bulundu.

Mustafa Sarıgül, toplantının başında yaptığı konuşmada, yönetimde bulunduğu 4 yılık süre içinde Galatasaray Futbol Takımı'nın ligde üst üste şampiyon olduğunu, UEFA Kupası'nı ve UEFA Süper Kupa'yı kazandığını hatırlatarak, "Aynı başarıyı Ünal Aysal başkan ve takımının kararlı, verimli ve uyumlu çalışarak başaracaklarına inanıyorum. Teşriflerinizden dolayı teşekkür ediyorum" dedi.

Geçen aya ait toplantı tutanaklarının onaylanmasının ardından, Avrupa Kulüpler Ligi ve 2011 Süper Lig şampiyonu olan Galatasaray Judo Takımı'na Divan Başarı Beratı verildi. Kazandıkları kupalar salonda Divan Kurulu masasında sergilenen judoculara, kulüp başkanı Aysal, Divan Kurulu Başkanı Aktar ve yönetim kurulu üyeleri berat verdi.

-Geçen 1 yılda 22 milyon 738 bin liralık yatırım yapıldı-

Yönetim kurulu üyesi Sedat Doğan, barkovizyon sunumuyla yaptığı konuşmada, tesisleşme çalışmalarını anlattı.

Galatasaray Kulübü'nün geçen bir yıl içinde tesisleşme ve altyapı için kalıcı olan 22 milyon 738 bin liralık yatırım yaptığını söyleyen Sedat Doğan, yeni yatırımlar için de 14 milyon 395 bin lira harcanacağını bildirdi.

UEFA Şampiyonlar Ligi'nde Romanya'nın Cluj takımıyla yapılan ve yoğun yağışın olduğu maçta zeminde yaşanan sıkıntıya değinen Doğan, sonrasında yapılan çalışmaları anlattı. Kamuoyunda konuyla ilgili ciddi spekülasyonlar yapıldığını kaydeden Doğan, stadın ihalesi yapılırken çatısının kapanacak şekilde ihale edilmediğini hatırlattı. Cluj maçında yaşanan durumun ardından yönetim kurulu olarak 3 ayrı kurumla irtibata geçtiklerini belirten sarı-kırmızılı yönetici, yerli ve yabancı bu kurumların aynı zamanda FIFA, UEFA ve Türkiye Futbol Federasyonu'nun saha etütlerini yapan danışman veya akretide kurumlar olduğunu ifade etti.

Doğan, stadın zemin etüdü için 28 Ekim'de başlayan çalışmada raporların aralık ayı başında teslim edileceğini, çalışmada çim katman analiz, vejetasyon katman analiz, drenaj katmanları analiz ve drenaj sistem analiz raporu çıkarılacağını bildirdi.

-Stat için 14 milyon 395 bin liralık harcama yapılacak-

Sedat Doğan, Türk Telekom Arena'da yapılması planlanan yenilikler için 14 milyon 395 bin lira harcama yapılacağını açıkladı.

Galatasaraylı yönetici, statta doğalgaz ısıtma sistemiyle bir ısıtma projesi için çalışmaların sürdüğünü, projeyi gelecek yıla yetiştirmek istediklerini kaydetti.

Stadyumda taraftarların vakit geçirdikleri üst dolaşım alanlarının giydirme camla kapatılacağını, stat ofislerinin ve aslanlı yol konser düzeni yapılacağını anlatan Doğan, stadyum çatısını şeffaflaştırmak istediklerini belirtti.

"Başkanın etrafında birleşin" 
Galatasaray Eğitim Vakfı Başkanı İnan Kıraç, sarı-kırmızılı kulübü bugünkü noktaya getiren Ünal Aysal'ın saygı duyulması gereken bir başkan olduğunu belirterek, yönetim kurulu üyelerine başkanın etrafında birleşme tavsiyesinde bulundu.

Sarı-kırmızılı kulübün Dedeman Otel'de düzenlenen aylık olağan divan kurulu toplantısında konuşan Kıraç, başkan Aysal ile arasında bir sorun olmadığını, Aysal ile farklı bir yapı içinde birlikte olduklarını, ara sıra bir araya geldiklerini ve dertleştiklerini belirtti.

Ünal Aysal'ın başkanlığı döneminde Galatasaray'ın borçlarının azaldığını anlatan Kıraç, "12 sene üst üste borçlanan ve 10 milyon lira ile başlayıp, en son rakamı borç olarak 327,7 milyon dolara kadar çıkaran bir Galatasaray vardı. Bu Galatasaray, bu idare heyeti süreci içinde, bu borcunu 210 milyon dolara indirdi, artı teminat toplamı olarak verdiği 850 milyon 500 bin doları 587,7 milyon dolara indirdi" diye konuştu.

Bir dönem Galatasaray'ın bankalarda çekle ödeme yapamadığını vurgulayan İnan Kıraç, "Hepimizin hatırındadır. Bir devre Galatasaray bankalardan çekle ödeme yapamıyordu. Dolayısıyla bugün o noktadan bu noktaya gelmiş bir Galatasaray ve onun başındaki başkana yalnız saygı duyulur ve onun yanında birleşilir. Ona yardım edebilirim, ne zaman isterse de emrindeyim" ifadelerini kullandı.

-"Tek gücümüz, beraberliğimiz"-

İnan Kıraç, birlik ve beraberliğin Galatasaray'da hep başarıyı getirdiğine vurgu yaparak, yöneticilere başkanın etrafında birleşmeleri tavsiyesinde bulundu.

Başkana sahip çıkıldığı müddetçe sistemin daha iyi yürüyeceğini anlatan Kıraç, şöyle konuştu:

"Tek gücümüz, beraberliğimiz. Galatasaray ne zaman tek güç olduysa yapamadığı hiçbir şey olmamıştır. Hep başarılı olmuştur, hep örnek olmuştur ve Türkiye'nin göz bebeği olmuştur. Burada yönetim kurulundaki genç arkadaşlarıma bazı tavsiyelerim var. Ne olur ve ne olur, lideriniz etrafında, başkanınızın etrafında birleşin. Herhangi bir toplantının çok faydalı geçmesi için o toplantının insanlarının severek gelmesi lazım. Netice almak istiyorsanız beraber olmanız lazım. Tabii ki her görüşü paylaşmak mümkün değildir ama liderin etrafında olma mecburiyetiniz var. Birleştirmek ve beraber olmak sizlerin vazifeniz. Siz başkanınıza sahip çıktığınız müddetçe sistem daha iyi yürüyecektir."

Galatasaray'ın sahip olduğu şirketlerin kurumsallaşmasının çok önemli olduğunu anlatan Kıraç, "Bir bakkal dükkanı idare ediyormuş gibi bu yapıyı başı boş bırakmak mümkün değildir" dedi.

Florya Metin Oktay Tesisleri'nin 4'te 1'inin kulübe ait olduğunu bildiğini ifade eden İnan Kıraç, bu arazinin ne pahasına olursa olsun alınması gerektiğini anlattığı konuşmasında, Galatasaray Adası'nın da son 3-4 yıl içinde yapılan yatırımlarla büyük bir noktaya geldiğini belirterek, "Buranın da tek sorunu bence oranın hukuki bütün müsaadelerinin alınmasıdır. Bugün işletmeci olan arkadaşımız bunu yapma gücüne sahiptir ve ona bunu yaptırmamız lazım. Onunla küçük hesaplar peşinde gidip sorun çıkartmamak en doğru karardır" diye konuştu.

Riva arazisi konusuna da değinen Kıraç, bu arazide okul sahasına ayrılan bölüme Galatasaray Eğitim Vakfı Anaokulu yahut bir sportif okulu, vakıf olarak yapmaya hazır olduklarını bildirdi.

Ne kendisinde, ne de eğitim vakfında Galatasaray Sportif AŞ'ye ait hisse bulunmadığını anlatan İnan Kıraç, "Çok bağış alıyoruz, bunlar arasında da tek bir hisse yok. Kaldı ki bu hisselere gerek şahsen İnan Kıraç olarak, gerek Galatasaray Eğitim Vakfı olarak almakta hiçbir sorunumuz yok. Herhangi bir yerden izin almadan bu hisseleri alabilirim, vakıf da alabilir. Sebebi, vakıf yapısı içinde Galatasaray Sportif AŞ ile herhangi bir ilgimiz olmadığı gibi, hiçbirimiz de idare heyetinde değiliz" şeklinde konuştu.

Galatasaray Kulübü Başkanı Ünal Aysal, Galatasaray Eğitim Vakfı Başkanı İnan Kıraç'ın kulübün aylık divan kurulu toplantısında yaptığı konuşmanın, kendilerini yüreklendirdiğini ifade etti. 
Dedeman Oteli'nde gerçekleştirilen sarı-kırmızılı kulübün kasım ayı olağan divan kurulu toplantısının ardından gazetecilerin sorularını yanıtlayan Ünal Aysal, Kıraç'ın konuşmasında önemli konulara değindiğini ve bu konuşmadan alacakları dersler olduğunu kaydetti. Aysal, "Açıklamalar son derece net. Duayenimiz, camiamıza kendi görüşlerini birebir iletti. Bizim de buradan alacağımız dersler var. Biz de kendimize dönük olarak daha fazla nasıl faydalı olabiliriz diye düşüneceğiz" şeklinde konuştu.

Galatasaray Başkanı Aysal, İnan Kıraç'n konuşmasının kendilerini yüreklendirdiğini de vurgulayarak, "Bütün camiamızın desteğini görüyoruz zaten arkamızda. Ama Sayın İnan Kıraç'ın bugünkü konuşması bizi biraz daha yüreklendirdi. Çıktığımız yolda sonuna kadar ve durmadan devam edeceğiz" ifadelerini kullandı.

Öte yandan basın mensuplarının stattaki çalışmalarla ilgili soruları üzerine ise başkan Aysal, "Yeni bir şey yok ama bütün çalışmalar sürüyor. Galatasaray camiası layık olduğu yerde ağırlanacak, eksiklerimiz varsa giderilecek. Kimsenin endişesi olmasın" yanıtını verdi. 

Bu arada, Divan Kurulu Toplantısı'nın bitiminde üyeler için salonda yemek verildi.