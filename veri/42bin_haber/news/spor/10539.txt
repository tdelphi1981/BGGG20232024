Holosko'nun 2. dalya heyecanı
Spor Toto Süper Lig'de 9 Mart Cumartesi günü deplasmanda Trabzonspor ile karşı karşıya gelecek Beşiktaş'ta Filip Holosko, bu mücadeleyi ayrı bir heyecanla bekliyor.

Türkiye kariyerinde Süper Lig'de bugüne dek 199 karşılaşmaya çıkan Slovak oyuncu, teknik direktörü Samet Aybaba'nın kendisine Trabzonspor maçında görev vermesi halinde Süper Lig'deki 2. dalyayı yapacak. Trabzonspor karşısında forma giymesi durumunda Filip Holosko, Türkiye'deki lig kariyerinde 200. maçına çıkacak.
-Türkiye kariyeri Manisaspor'da başladı-
Filip Holosko'nun Türkiye kariyeri Manisaspor'da başladı.
2005-2006 sezonun devre arasında Manisaspor'a transfer olan tecrübeli futbolcu, bu ekipteki kısa döneminde ortaya koyduğu performansla büyük takımların dikkatini çekti.
Türkiye'deki ilk sezonunda 17 lig mücadelesine çıkan Holosko, ikinci sezonunda ise 32 kez lig heyecanı yaşadı. 2007-2008 sezonunda Manisaspor'da ilk yarıda 16 kez forma giyen Slovak futbolcu, eski takımında oynadığı 65 maçın ardından bu sezonun devre arasında Beşiktaş'a transfer oldu.
-Beşiktaş ile 124 karşılaşma-
Holosko, Beşiktaş'ta da bazı dönemler dışında istikrarlı bir görüntü ortaya koydu.
Geldiği ilk sezonda 16 kez siyah-beyazlı formayı giyen tecrübeli oyuncu, 2010-2011 sezonundaki kısa süreli İstanbul Büyükşehir Belediyespor tecrübesinin dışında Beşiktaş'ta uzun süre forma giydi.
Filip Holosko, siyah-beyazlı takımda şu ana dek 124 karşılaşma oynadı.
-Kısa süreli İBB Spor macerası-
Slovak oyuncu, 2010-2011 sezonunda kısa süreliğine İstanbul Büyükşehir Belediyespor'da forma giydi.
Lacivert-turunculu takıma kiralık olarak gönderilen Holosko, bu ekipte 10 karşılaşmada forma giydi. Tecrübeli oyuncu, son 2 sezonda ise Beşiktaş'taki istikrarlı görüntüsünü sürdürdü.
-Bu sezon sadece 1 maç kaçırdı-
Siyah-beyazlı futbolcu, bu sezon şu ana dek ligde sadece 1 maçta forma giyemedi.
Sezon başında takıma hemen dahil olamayan Holosko, ligin ilk mücadelesi olan İstanbul Büyükşehir Belediyespor karşısında kadroda yer alamadı. Bu karşılaşmanın ardından kadroya dahil olan Holosko, formasını bir daha bırakmadı ve kalan bütün lig maçlarında forma giydi.
-1 kez şampiyonluk sevinci yaşadı-
Slovak futbolcu, lig kariyerinde 1 kez şampiyonluk sevinci yaşadı.
Holosko, 2008-2009 sezonunda Beşiktaş formasıyla Türkiye'de şu ana dek ilk ve tek şampiyonluğuna ulaşma başarısı gösterdi.
Siyah-beyazlı futbolcu, aynı sezonda Türkiye Kupası'nı kazanan kadroda yer aldı.
-65 gol attı-
Holosko, Türkiye kariyerindeki 199 lig maçında rakip filelere toplam 65 gol attı.
Beşiktaş formasıyla şu ana dek 39 kez gol sevinci yaşayan Slovak oyuncu, Manisaspor'da 21, İstanbul Büyükşehir Belediyespor'da da 5 kez rakip fileleri havalandırdı.
-Holosko'nun istatistikleri-
Filip Holosko'nun Türkiye'deki lig maçları ve golleri şöyle:SezonMaçGol2012-20132392011-20122352010-20112472009-20101862008-200930102007-200832152006-20073292005-2006174Toplam19965

-Holosko: 'Umarım golle taçlandırırım'-
Süper Lig'de 200. maçına çıkmaya hazırlanan Filip Holosko, bu başarıyı golle taçlandırmak istediğini söyledi.
Holosko, AA muhabirine yaptığı açıklamada, elde ettiği istikrarın önemli olduğunu ve bunu uzun süre sürdürmeyi planladığını dile getirdi.
Beşiktaş formasıyla 200. maça çıkmanın da güzel bir duygu olduğunu belirten Slovak oyuncu, '7 yılda 200 maç olmuş. Bunun Trabzonspor gibi önemli bir maça denk gelmesi ayrı bir güzellik. Umarım maçta bir de gol atarım ve kazanırız. Böylece 200. maçı taçlandırmış olurum' diye konuştu.
Siyah-beyazlı formaya uzun yıllar hizmet etmek istediğini kaydeden Holosko, '200. maça çıkmak güzel. Daha da güzeli bir 200 karşılaşma daha yapmam olur' ifadelerini kullandı.