Antalyaspor, Trabzonspor'u konuk ediyor
Bordo-Mavililer Ziraat Türkiye Kupası 2. maçında Antalyaspor'la deplasmanda kozlarını paylaşacak 
 Trabzonspor Ziraat Türkiye Kupası’ndaki ikinci sınavını bugün Antalyaspor karşısında verecek. Antalya’da 29 Aralık’tan bu yana ikinci yarı hazırlıklarını sürdüren Karadeniz ekibi, kupa maçıyla ikinci yarıya başlangıç yapacak. Kupadaki grup maçları serüvenine evindeki Eskişehirspor galibiyetiyle başlayan Bordo-Mavililer’in bu maç için de tek düşüncesi galibiyet... İlk maçta Eskişehir karşısında Adrian ve Halil Altıntop’un attığı gollerle zafere uzanan Fırtına, bu kez Süper Lig’in bu sezonki tartışmasız en flaş takımlarından Antalyaspor karşısında galibiyet arayacak.
 
 AVANTAJ PEŞİNDE
 
 Şenol Güneş’in öğrencileri deplasmanda oynayacağı maçta galip gelerek grupta avantaj elde etmeye çalışacak. Saat 20.30’da başlayacak olan 90 dakikayı Hüseyin Göçek yönetecek.
 
 MUHTEMEL 11'LER:
 
 Antalyaspor: Hakan, Koray, Emre, Deniz, Ergün, Murat, Aissati, Uğur, Tita, Isaac, Diarra
 
 Trabzonspor: Onur, Serkan, Mustafa, Celustka, Emerson, Halil, Soner, Adrian, Sapara, Olcan, Janko
 
 ANTALYA'DA SON DAKİKA
 
 İlk yarının son haftasında ertelenen Akhisar Belediyespor maçını kaybederek moral yitiren Antalyaspor, teselliyi kupada bulmak istiyor. Akdeniz ekibinde Ömer Şişmanoğlu, İbrahim Dağaşan ve Petr Janda sakatlıkları nedeniyle bu zorlu mücadelede takımlarını yalnız bırakacak. Cezalı oyuncusu bulunmayan Kırmızı-Beyazlılar Mersin karşısında kupada aldıkları 5-0’lık galibiyeti de taçlandırmak içi mücadele edecek.
 
 TRABZON'DA SON DAKİKA
 
 Karadeniz Fırtınası’nda kupa sınavı öncesinde kadro sıkıntısı yaşanıyor. Teknik Direktör Şenol Güneş, Zokora, Bamba ve Giray’ın yokluğunda ideal 11’i bulma konusunda sıkıntı yaşarken, deneyimli çalıştırıcının forvette Beşiktaş ile oynanan hazırlık maçında bir gol atan Marc Janko’ya görev vereceği kaydedildi. Sezon başından bu yana beklenen performansı bir türlü gösteremeyen golcü oyuncunun bu maçta patlama yapması bekleniyor. 
 
 Fanatik