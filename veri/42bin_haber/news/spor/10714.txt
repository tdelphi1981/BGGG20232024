Cabau: Ezan sesi müthiş bir duygu
Hollandalı yıldızın eşi Yolanthe Cabau, Türkiye sevgisini, "Yeni evimden ezan sesini duyduğum zaman çok etkileniyorum ve kendi kendime, 'Evet, Türkiye'deyim' diyorum" dedi.
Galatasaray'ın Hollandalı yıldızı Wesley Sneijder'ın eşi Yolanthe Cabau, Sarı-Kırmızılılar'ın televizyonu GS TV'ye samimi açıklamalar yaptı. İstanbul'u otantik ve etkileyici olarak nitelendiren Cabau, şunları söyledi: "Yeni evimin balkonundan da ezan sesini duyduğum zaman sözleri Arapça olduğu için anlamasam da hissediyorum ve 'Evet, Türkiye'deyim' diyorum. Bu müthiş bir duygu. Başka bir ülkeye ve şehre gitmek bazen cesur bir harekettir. Fakat Allah sizin yanınızda oluyor. Şu an çok mutluyuz. Muhtemelen Türkiye'de çocuklarımız olacak. Anne olmayı çok istiyorum."

'Sneijder bazen maçolaşıyor...'

"Eşim Wesley Sneijder olgunlaştı. Sakin ve tatlı bir yapısı var. Bazen maçolaşıyor ve evde ikimiz olduğumuz zaman 'Patron benim' demeyi seviyor. O gerçekten çok tatlı bir adam ve herkes için çok büyük bir kalbi var. Zaten bunu gösteriyor. Bazen kıskançlık yapabiliyor. Ama evlendikten sonra her şey değişti diyebilirim. Tanıştığımızda dövmeleri çok seviyordu ve ben hiç hoşlanmıyordum. Ama 4 yıl önce vücudunda kendi yüzümü görünce şok oldum. Sonra ben de sırtıma 'Allah'a şükürler olsun ki Wesley var' diye yazdırdım."

'Türkçe'yi öğrenmeye çalışıyorum'

"Boğaz Köprüsü ise muhteşem. Yeni evimize taşındık ve mutfağımızın penceresinden bütün köprüyü görebiliyorsunuz. Köprü o akşam Sarı-Kırmızı'ydı. Biz de bu manzara eşliğinde romantik bir şekilde yeni evimizde ilk akşam yemeğimizi yerken, Wesley bana 'Şuna bak, köprü bizim için Galatasaray Köprüsü olmuş' dedi. Buna çok gülmüştüm. Türkçe ise öğrenmeye çalışıyorum. Çünkü Türkiye'de yaşıyorum."

'Buradaki insanlar çok sıcak...'

"Twitter'da benimle ilgili olarak 'yenge' sözcüğünü gördüm. Türk arkadaşlarıma anlamını sordum. Çok şeker bir durum, demek ki beni aileden biri olarak görüyorlar. Birisi bana 'Kıyafetlerin çok kötü, hiç iyi görünmüyorsun' diye yazmış. Bir sürü takipçim olaya el koyup, benim adıma cevap yazmış. 'Bizim yengemize nasıl böyle yazarsın!' diye. Türk insanı çok sıcakkanlı. Bu duygu hep kalsın diye çok dua ediyorum."