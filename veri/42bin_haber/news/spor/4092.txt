Kayseri KASKİ'nin hedefi galibiyet
Kayseri KASKİ Genel Menajeri Ahmet Bozbey, yarın deplasmanda oynayacakları Samsun Basketbol maçını kazanarak, ligdeki 10'uncu galibiyetlerini almayı hedeflediklerini söyledi.
Ahmet Bozbey yaptığı açıklamada, ligde geride kalan 12 haftada 9 galibiyet ve 3 mağlubiyet alarak 4'üncü sırada bulunduklarını hatırlattı. Samsun Basketbol karşılaşmasını kazanarak, 17 Ocak'ta FIBA Kadınlar Avrupa Kupası'nda oynayacakları Dinamo Kursk maçı öncesi moral bulmak istediklerini belirten Bozbey, şöyle devam etti: Yarın ilk yarının son maçını Samsun Basketbol ile oynayacağız. Geride kalan 12 haftada genel anlamda iyi bir performans sergiledik. Samsun Basketbol karşılaşmasını kazanarak, ilk yarıyı 10 galibiyetle tamamlamayı hedefliyoruz. Bunu başaracak güç ve potansiyele sahibiz. Bu maçı kazandığımız takdirde Galatasaray-Tarsus Belediyesi karşılaşmasının sonucuna göre 3'üncü sıraya yükselme şansımız da var. İyi bir oyun sonucunda karşılaşmadan galip ayrılarak Kayseri'ye dönmeyi arzu ediyoruz.
 
Ahmet Bozbey, takımda izinli Ashja Jones dışında eksik oyuncu olmadığını da sözlerine ekledi.