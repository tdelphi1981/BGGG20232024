İlham Tanui Özbilen Avrupa ikincisi oldu
Avrupa Salon Atletizm Şampiyonası'nda erkekler 1500 metre finalinde yarışan İlham Tanui Özbilen, gümüş madalya ile şampiyonayı noktaladı.
Scandinavium Arena'daki final yarışında favoriler arasında gösterilen milli atlet, yarışın başlaması ile birlikte ilk sırayı aldı. 400 metreyi 57.14 ile geçen İlham, temposunu ayarladığı yarışta 800'ü 1:58.13, 1200 metreyi de 2:55.85'te geçti. Müthiş bir finale sahne olan yarışta son düzlüğe de önde giren İlham, Fransız Mahiedine Mehhissi-Benabbad'ın son 10 metredeki atağına karşılık veremeyince varış çizgisine 3:37.22'lik derecesiyle ikinci gelerek gümüş madalyada kaldı.

İlham'ın ardından 3:37.70 ile yarışı tamamlayan Fransız Simon Denisse de bronz madalyanın sahibi oldu. Milli atlet, bu sezon en iyi derecesini koştuğu yarışta gümüş madalya kazanarak, Nevin Yanıt'ın altın madalyasından sonra ülkemize ikinci madalyayı kazandırdı.

İlham Tanui Özbilen, 2012 yılında İstanbul'da yapılan Dünya Salon Atletizm Şampiyonası'nda da gümüş madalya kazanmıştı.