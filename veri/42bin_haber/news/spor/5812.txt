Sneijder huzuru
Başkan Aysal, Terim'le eşini yönetim yemeğine davet etti. 15 günlük gerilim yerini huzura bıraktı. 'Eleman polemiği' espri konusu oldu
 G.Saray Kulübü Başkanı Ünal Aysal'ın geçtiğimiz günlerde Teknik Direktör Fatih Terim'i 'Paralı profesyonel, başarılı eleman' gibi sözlerle tanımlaması, bir anda İmparator'la Başkan'ın arasını açtı. Terim, Kasımpaşa maçından sonra '40 yıllık elemana huzur verin' diyerek bu sözlere tepki gösterdi. Ardından Berat Töreni'nde bir araya gelen ikili, kırgınlıkları gidermek için ilk adımı attı, Nişantaşı'ndaki yemekte küskün oldukları bilinen Abdurrahim Albayrak, Bülent Tulun ve Fatih Terim üçlüsü de barıştırıldı. 
 YÖNETİCİ İLE EŞDEĞER 
 O yemekte Sneijder'ı transfer etme sözü veren Başkan, Terim'in gönlünü aldı. Sneijder'ın transferinden sonra Başkan, kendi otelinde Yönetim Kurulu'na verdiği yemeğe Fatih Terim'i eşiyle birlikte davet etti. Böylece Terim'in G.Saray'da Yönetim Kurulu Üyesi'ne eşdeğer bir şahsiyet olduğu mesajını verdi. Les Ottomans'taki yemek son derece neşeli diyaloglara sahne oldu. Genelde Sneijder'ın konuşulduğu yemekte, espriler havada uçuştu.
 PROTOKOLÜ DELDİ...
 BAŞKAN Ünal Aysal'la Teknik Direktör Fatih Terim çok formdaydı. Başkan Aysal, en çok Fatih Terim'le ilgilendi. Fotoğraf çekiminde bile protokole aykırı davranıp, sağ tarafına İkinci Başkan Ali Dürüst'ü değil Fatih Terim'i aldı. Yemek sırasında Başkan'ın Terim'e söylediği 'Eleman' tanımlaması da şaka konusu oldu. Yemeğe yöneticiler eşleri ile katılırken, CEO Lutfi Arıboğan da davetliler arasındaydı.
 YENİ HAGİ OLUR MU?
 G.SARAYLI yöneticiler, Wesley Sneijder'ın transferinin son derece uygun ve ekonomik koşullarda gerçekleştiğini belirterek Başkan Ünal Aysal'a ve transferde emeği geçen herkese teşekkür ettiler. Herkesin ortak dileği G.Saray camiasının yıllardır aradığı Hagi'nin Sneijder olması şeklindeydi.
 DEVAMINI GETİRECEĞİZ
 G.SARAY Başkanı Aysal yemekten sonra yaptığı açıklamada '2013 yılının ilk yönetim kurulu yemeğinde bir araya geldik. Önümüzdeki yılın programlarını da yapacağız. Çok iyi bir ekibimiz var. Kadro derinliğinde biraz gereksinimlerimiz vardı. Bu eksiğimizi kapatmak için dünya yıldızı Wesley Sneijder'ı kadromuza kattık. Bunun devamı gelecek, diğer eksiklerimizi de gidereceğiz' dedi. Yemeğin sonunda herkesin yüzü gülüyordu. G.Saray'daki kriz kısa sürede yerini dostluğa bıraktı.