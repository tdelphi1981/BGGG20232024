Mesut ve İlkay Almanları hayran bıraktı
Fransa ile Almanya milli takımları arasında dün oynanan hazırlık maçında Mesut Özil ve İlkay Gündoğan, gösterdikleri performansla büyük beğeni topladı.
Paris'te oynanan ve Almanya'nın 2-1 kazandığı hazırlık maçında Almanya Milli Takımının Türk kökenli futbolcuları Mesut Özil ve İlkay Gündogan, gösterdikleri performansla Alman medyasının dikkatini çekti. Almanya'nın "Focus-Online" adlı internet sitesinin haberine göre, Gündoğan "mükemmel" bir performans ortaya koyarken, Özil'in performansı ise "muhteşem" olarak değerlendirildi. Karşılaşmanın 51. dakikasında Almanya'nın ilk golünün asisti Gündogan'dan gelirken, 74. dakikadaki ikinci golün asisti de Mesut Özil'den geldi. Focus Online, yaptığı oyuncu değerlendirmesinde Özil ve Gündoğan'ı, Almanya Milli Takımı'nın Fransa karşısındaki en iyi oyuncuları seçti. Zeit-Online gazetesi de, Bastian Schweinsteiger'in sakat olması nedeniyle ilk 11'de şans bulan Gündoğan'ı, "Daha iyi bir Schweinsteiger" olarak değerlendirdi. 
 
LÖW: İLKAYIN AGRESİF OYUNUNU ÇOK BEĞENDİM 
Almanya Teknik Direktörü Joachim Löw, maçın ardından yaptığı açıklamada İlkay'ın çok büyük bir atlama yaptığını ifade ederek, "Agresif oyununu çok beğendim" dedi. İlkay Gündoğan da, "Fransa gibi bir takıma karşı oynamak çok zevkli oluyor. Fransa gibi büyük takımlarla kendimizi ölçmek istiyoruz. Dortmund'daki iyi performansımı milli takımda da göstermeye çalıştım" ifadesini kullandı. 
 
ÖZİL'E İKİ TEKNİK DİREKTÖRDEN DE ÖVGÜ 
Mesut Özil, iki takımın teknik direktöründen de övgü aldı. Fransa Milli Takımı Teknik Direktörü Didier Deschamps, "Mesut'tan topu kapmak çok zor" ifadesini kullanırken, Almanya Milli Takımı Teknik Direktörü Joachim Löw ise, "Mesut çok yüksek bir seviyede oynuyor" dedi. 
 
1935 YILINDAN BERİ İLK KEZ 
Bu arada Almanya Milli Takımı, 1935 yılından beri ilk kez Fransa deplasmanından galibiyetle ayrılmayı başardı. 90 dakika boyunca sahada kalmayı başaran Özil ve Gündoğan'ın, 22 ve 26 Mart tarihlerinde oynanacak Kazakistan maçlarında kadroya dahil olmaları bekleniyor.