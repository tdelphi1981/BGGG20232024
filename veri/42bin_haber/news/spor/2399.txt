"Centilmenlik ve dostluk" kazanacak
Tekerlekli Sandalye Basketbol Süper Ligi'nde, geçen hafta Beşiktaş ile oynadığı karşılaşmada çıkan olaylar nedeniyle maçı yarıda kalan Galatasaray, bu hafta İzmir temsilcisi Bornova Barışgücü'ne konuk olacak.Ligin en yeni ve düşük bütçeye sahip takımı Bornova Barışgücü, bu alanda dünyanın sayılı takımları arasında yer alan Galatasaray'ı ağırlamaya hazırlanıyor.
Geride kalan iki haftada bir galibiyet bir de mağlubiyeti bulunan mavi-beyazlı ekibin antrenörü Özcan Aydemir, yaptığı açıklamada, bu hafta çok güçlü bir rakibe karşı oynayacaklarını ifade etti.

Aydemir, rakipleri Galatasaray'ın, bu spor dalında bir dünya markası olduğunu, yurt dışından oyuncuların bu takımda oynamak için can attıklarını belirterek, Galatasaray, ilk olmanın yanında, bu alanda bir çığır açtı. Ligde bir diğer yüksek bütçeli takım da Beşiktaş. Bu iki takım ligi domine ediyor dedi.
Ligin 23 yaş ortalaması ve yıllık tahmini 250 bin lira bütçeye sahip bir takım olarak rakipleriyle aralarında çok büyük güç farkı olmasına karşın, sahada tüm güçlerini ortaya koyacaklarını ifade eden Özdemir, centilmence bir müsabaka olacağını dile getirdi.

Olaylar hepimizi üzdü

Aydemir, ligde geçen hafta ligin iki güçlü ekibi Galatasaray ile Beşiktaş arasında oynanan karşılaşmada meydana gelen olayların, tüm spor kamuoyunu üzdüğünü de belirterek, şunları söyledi: Sportif faaliyetlere sadece holiganlık için katılan insanlar var. Bu yapılanların, sporla sporcularla alakası yok, holiganlar çok güzel ve dengeli giden bir maçı katletti. Olaylar başlamadan önce çok güzel, dengeli bir maç izleniyordu. Birbirlerini değil, maçı katlettiler, itibarımıza leke sürmeye çalıştılar. Oysa ki, bugüne dek böyle olaylar yaşanmamıştı. Bizim maçımızda kesinlikle böyle bir durum yok, her iki takımın da taraftarlarını pazar günü maça bekliyoruz.

Eski takımına karşı

Bu sezon Bornova Barışgücü'ne transfer olan Ali Asker ise eski takamına karşı ilk kez forma giyecek olmanın heyecanını yaşıyor.

Arkadaşlarını göreceği için sevinçli olduğunu ifade eden Asker, Sahaya rakip olarak çıkacağız, ama saha dışında dostuz dedi.

Asker, Galatasaray'ın Türkiye'de tekerlekli basketbola en fazla önem veren takım olarak, ayrı ve özel bir yeri olduğunu dile getirerek, Galatasaray bu işi Avrupa ve dünya bazında yapıyor. Burası, İzmir'in bir ilçesinin kulübü. Maddi olanaklar Galatasaray ile kıyaslanamaz. Ancak sahada para oynamıyor, mücadele eden, iyi oynayan kazanır diye konuştu.

Rakiplerinin geçen haftaki olaylı maçına da değinen Asker, şunları söyledi: Ben Galatasaray'da oynadım, böyle olayları hiç yaşamadım. Geçen hafta meydana gelen durumun nedenini de bilmiyorum. Fakat bunların hiçbiri, bizim yaptığımız sporla ilgili değil. Takımda Galatasaray'da oynamış üç oyuncu var. Saha içinde de dışında da sorun olacağını sanmıyorum. Dostane havada, centilmence, güzel bir maç olacak. Galatasaray taraftarını da İzmir taraftarını da maçımıza bekliyoruz.