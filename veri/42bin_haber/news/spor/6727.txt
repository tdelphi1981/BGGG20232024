Hesap Camp Nou'ya kaldı
İspanya Kral Kupası yarı final ilk maçında Real Madrid ve Barcelona 1-1 berabere kaldı. Santiago Bernabeu Stadı'nda oynanan maçta Sergio Ramos, Pepe, Coentrao, Di Maria gibi futbolcularından yoksun olan ve sakat kalecisi Casillas'ın yerine yeni transfer Diego Lopez'in oynadığı Real Madrid, zorlu rakibi Barcelona'yla karşılaştı.

Karşılaşmanın ilk yarısında Barcelona daha net gol pozisyonuna girse de sonucu getiremedi ve takımlar soyunma odasına 0-0'lık skorla gitti. İkinci yarıda baskıyı yoğunlaştıran Barcelona, 60. dakikada Cesc Fabregas'ın golüyle 1-0 öne geçti.

İlerleyen dakikalarda oyuna hakim olan, Messi ve Cesc ile gol pozisyonlarına giren Barcelona, özellikle maçın 73. dakikasında Pedro ile yakaladığı mutlak bir gol pozisyonunu değerlendiremedi.

Real Madrid ise nadiren gittiği Barcelona kalesinde 81. dakikada Varane ile beraberlik golünü buldu.

Maç 1-1'lik skorla sona erdi. Barcelona için avantajlı bir skor olsa da Real Madrid de tur şansını devam ettirdi.

Bu arada bugüne kadar oynanan 223. El Clasico maçında üstünlük Real Madrid'de kaldı. El Clasico'larda Real Madrid'in 88, Barcelona'nın 87 galibiyeti bulunurken, 48 maç beraberlikle sonuçlandı.

Kupada rövanş maçı 27 Şubat'ta Nou Camp Stadı'nda oynanacak.