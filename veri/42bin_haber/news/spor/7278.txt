Ahmet Nur Çebi: Hakem hataları var ama...
Beşiktaş Kulübü İkinci Başkanı Ahmet Nur Çebi, hakem hatalarının kendilerine daha fazla yapıldığını, ancak yönetim olarak bu hataların arkasına saklanmadıklarını söyledi.
BJK Nevzat Demir Tesisleri'nde Mamadou Niang'ın sözleşme imzaladığı törende basın mensuplarının sorularını yanıtlayan Çebi, Beşiktaş'a yapılan hakem hatalarının diğerlerinden daha fazla olduğunu belirterek, 'Üzülüyoruz. Ancak biz Beşiktaş yöneticileri olarak kaybettiğimiz puanların sebebi olarak hakemlerin arkasına saklanmak gibi yolu seçmedik. Hiçbir zaman bu yolu seçmeyeceğiz. Son maçımızda 10 kişi kalmış rakip karşısında 2-0 öndeyken maalesef maçı bu sonuçla tamamlayamadık' diye konuştu.

Hataları öncelikle kendilerinde aradıklarını anlatan Ahmet Nur Çebi, şöyle devam etti:

'Hakem hatalarıyla önemli puan kayıpları olduğu da aşikardır. Camiada böyle bir algılama var. Camiada hakem hataları yüzünden puan kayıpları olduğu algısı mevcut. Muhataplarca bunun göz önünde bulundurulmasını ve hassasiyet gösterilmesini istiyoruz. Hem kulüplerin hem futbolcuların emekleri zayi olmaktadır. Vicdanlar ve gözler çok hassas olmak zorunda. Bu zayiatın devam etmemesi için gerekli kurul ve kişilerin hassas olması gerektiği yönünde uyarı yapmak istiyorum.'

Türkiye Futbol Federasyonu'nda başkan ve hakem kurulu başkanın Beşiktaşlı olmasının ters bir yansıma yapıp yapmadığı sorusunu ise siyah-beyazlı kulübün yöneticisi, 'Bu tür kurumları temsil eden kişilerin zaafiyetleri olmamalı. Böyle bir algılamayı kabul etmek istemiyorum' diye yanıtladı.

-Futbolcu sakatlıkları-
Son dönemde takımda üst üste yaşanan ciddi sakatlıklarla ilgili soruyu yanıtlayan Çebi, bundan rahatsızlık duyduklarını ve değerlendirmesini yaptıklarını ifade etti.

Sağlık konusunda yaşanan olaylardan üzüntülü olduklarını vurgulayan Ahmet Nur Çebi, şunları söyledi:

'Hem üzüntülüyüz hem rahatsızlık içindeyiz. Sebep sonuç ilişkileri değerlendiriliyor. Bu değerlendirmelerin sonucunda neyin nasıl olduğunu bulabilirsek problemi çözeceğiz. Şu an için bunu şansızlık olarak değerlendiriyoruz. Sakatlıklar saha mücadelelerinde, antrenmanda ve maçlarda oldu. Bu olaya iki açıdan bakmak lazım. Birincisi antrenman ve maçlardan önceki durumlar, ikincisi de sakatlık oluştuktan sonraki teşhis ve tedavi olarak bakmaya çalışıyoruz.'

Bu tür konuları sadece sağlık ekibine yüklememek gerektiğini anlatan Çebi, 'Tetkikleri tam yapmak lazım. İyi araştırma yapmak gerekiyor. Yanlış teşhis yaparsanız çözüm zorlaşır. Futbolcularımızın da yaşantılarına dikkat etmesi gerekiyor. Bu konuların üzerinde hassasiyetle durmaya başladık' şeklinde konuştu.

-'Kulüp rayına oturdu'-
Futbolcularla daha önce yapılan imza törenlerine kulüp çalışanlarının katıldığı, ancak bugün yönetici olarak kendisinin törende hazır bulunduğunun belirtilmesi üzerine Çebi, şunları kaydetti:

'Kurumsallaşma çalışmalarımız devam ediyor. Bu doğrultuda imza törenlerinde profesyoneller yer alıyor. İlgili arkadaşlar görevli olduğu için ikinci başkan olarak benim temsil etmem istendi. Görevim değil, ama birinin yapması gerekiyor. Belki uğurlu gelirim. Bir deneyelim bakalım. Ama bundan sonraki imza törenlerinde de biz olmayacağız. Kurumsallaşma devam ediyor.'

'Nakit akışı ne durumda?' sorusu üzerine Ahmet Nur Çebi, 'Kulüp rayına oturdu. Ancak raylar üzerindeki vagonların yükü çok fazla. Azalta azalta gidiyoruz. Azaldıktan sonra hızlandığımızı göreceksiniz. Bunların sportif faaliyetlerimizi etkilememesi için anormal hassasiyet gösteriyoruz. Zorlandığımız kesin, ama iyiye gidiyoruz' diyerek sözlerini tamamladı.