Galatasaray'dan transfere tarihi bütçe!
Müzesinde olmayan tek kupayı kazanmak için gözünü karartan yönetim transfere tam 50 milyon Euro ayıracak Hedef, en az 4 süper yıldızı kadroya katmak.
Ünal Aysal'ın başkanlık koltuğuna oturmasının ardından hem sportif hem de idari anlamda adeta çağ atlayan Galatasaray durmak bilmiyor... 

Ara transferde Wesley Sneijder ve Didier Drogba'yı renklerine bağlayarak büyük ses getiren Sarı-Kırmızılılar'ın Emmanuel Adebayor ve Kolo Toure ile söz kestiği söylentileri vardı.

TAM KADRO TOPLANTI YAPILDI
Başkan Ünal Aysal, teknik direktör Fatih Terim ve yöneticilerin önceki gün yeni sezonun planlamasıyla ilgili toplantı gerçekleştirdiği öğrenildi. Başkan Aysal'ın müzede olmayan tek kupa olan Şampiyonlar Ligi kupasını hedef olarak belirlediği, yeni sezonda transferlerin bu hedefe yönelik yapılacağı ifade edildi. Alınan bilgilere göre Galatasaray yönetimi transfere tam 50 milyon Euro ayıracak.

ADRIANO'DA RAKİP MILAN
Adebayor ve Kolo Toure konusunda çok önemli mesafe kateden Sarı-Kırmızılılar'ın sol bek için de Barcelona formasını giyen Adriano'yu düşündüğü belirlendi. Katalan kulübünden önceki gün yapılan açıklamada da Galatasaray'ın Brezilyalı yıldızı istediği resmen kamuoyuna duyurulmuştu. Fakat Adriano'yu Milan'ın da istemesi can sıkıyor.

YERLİ HAREKATI DA OLACAK
Cimbom'un Süper Lig'den de transfer girişimleri olduğu ifade ediliyor. Teknik direktör Fatih Terim'in özellikle Alper Potuk, Ahmet İlhan ve Serdar Aziz konusunda yönetime rapor sunduğu da gelen bilgiler arasında.