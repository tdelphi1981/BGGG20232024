Erdemir deplasmanda altın buldu
Beko Basketbol Ligi'nde Erdemir, deplasmanda Tofaş'ı 93-89 yendi. 
Tofaş karşılaşmaya sakin başladı. Konuk ekip, pota altından Blazic'le basketler bularak 2. dakikada 4-0 öne geçti. Tofaş, Heytvelt ve Can Altıntığ'ın basketleriyle karşılık vermesine rağmen (10-13) Erdemir, 6. dakikada farkı 7 sayıya çıkardı (10-17).

Tofaş, Kenan, Elonu ve Nichols üçlüsüyle basketler bulsa da konuk ekip, ilk periyodu bir sayı farkla önde tamamladı: 20-21.

Karşılaşmanın ikinci periyodunun ilk dakikalarında her iki takım da hücumlardan boş döndü. 12. dakikada Erdemir, Balazic'le basket buldu (20-23).

Tofaş, Elonu, Burtt ve İnanç'la art arda basketler bularak 16. dakikada öne geçti: 32-29. Hızlı hücumlarla etkili olan Tofaş, Burtt ve İnanç ikilisiyle üst üste 3 sayılık basketler üretti ve devreyi 44-33 önde tamamladı.

İkinci yarıya her iki takım da sayılar bularak başladı. Tofaş, Ruziç, Burt ve İbrahim'le basketler üretirken, Erdemir, Marshall, Henderson ve Balazic üçlüsüyle karşılık verdi. Tofaş, 26. dakikayı 53-48 üstün tamamladı. Her iki takımın da hızlı hücumlarla etkili olduğu üçüncü periyot, Tofaş'ın 57-55
üstünlüğüyle bitti.

Karşılıklı basketlerle başlayan son çeyrekte Tofaş, Elonu ve Burtt ikilisiyle sayı üretirken, Erdemir, Henderson ve Balazic'le karşılık vererek 33. dakikada eşitliği sağladı: 61-61.

Erdemir, Balazic'in sayısıyla öne geçerken (65-68), Tofaş, Kenan'la cevap verdi ve 37. dakika eşitlikle geçildi: 68-68.

Karşılaşmanın son 28 saniyesine 75-74 Tofaş'ın üstünlüğüyle girildi. 

Erdemir, bitime 4 saniye kala Henderson'la üç faul atışı kullandı. Üç atışın ikisini sayıya çeviren Henderson, skora eşitlik getirdi: 76-76. Son hücumdan da Erdemir, boş döndü ve normal süre, 76-76 tamamlandı.

Uzatma dakikalarında, serbest ve üç sayılık atışlarda başarılı olan Erdemir, karşılaşmayı 93-89 kazandı.