Ya yine şişe atarlarsa
TT Arena'da 2 yıl sonra maç izleyen Batuhan Sağır, hala o korkuyu yaşıyorAKŞAM, 2011'de kafatası çatlayan G.Saray tutkunu BATUHAN'ı 1461 maçına götürdü Batuhan sordu: 'Eskişehir maçında bu fileler yoktu. ŞiŞE ATILMASIN DiYE Mi?'
 ERCAN ÖZTÜRK / İSTANBUL
 Türkiye onu 6 Şubat 2011'de oynanan G.Saray-Eskişehir maçında yaşanan tatsız olayla tanıdı. Tribünlerden sahaya atılmak istenen bir şişe, 10 yaşındaki Batuhan Sağır'ın kafasına isabet etti. Babası Soner Sağır'ın hemen yanında oturan Batuhan bir anda kanlar içinde kaldı. Hastaneye kaldırılan Batuhan'ın kafatası çatlamıştı. 6 ay boyunca özel kaskla dolaşan Batuhan, bu süre içinde okula da gidemedi, oyun da oynayamadı.
 YİNE GERGİN GEÇER YARALANIRSIN
 DAHA sonra özel bir hastanede kafasından alınan bir kemik kafatasına eklendi. Bu olayın yaşandığı tarihten bugüne kadar ne top oynayan ne de maça gidebilen Batuhan'ın bu hasretini AKŞAM'ın koyu F.Bahçe taraftarı olan muhabiri Ercan Öztürk dindirdi. Derbiye gitmek isteyen Batuhan'a ailesi ancak G.Saray-1461 maçı için izin verdi. Ne de olsa bir derbi maçıydı ve gergin geçebilir ve Batuhan Sağır yeniden yaralanabilirdi.
 İKİ GÜN GÖZÜME UYKU BİLE GİRMEDİ
 ODASININ her noktası Sarı-Kırmızı posterlerle süslü olan 12 yaşındaki Batuhan, ailesinin verdiği haberle adeta havalara uçtu. İki yıl sonra Türk Telekom Arena'da G.Saray'ı izleyeceği için çok heyecanlanan Batuhan, maça gideceği için iki gün boyunca uyuyamadığını söyledi. Maç sabahı sırtına G.Saray formasını giyen Batuhan, duygularını şu sözlerle özetledi:
 İŞTE BU KOLTUKTA KAFAMA GELDİ
 'MAÇA gideceğim için çok heyecanlıyım. İki gün önce annem söyleyince uyuyamadım. Hep bu anı bekliyordum. Tekrar yaralanma korkum var ama G.Saray'ı canlı izlemeyi çok özledim.' Eskişehirspor maçında oturduğu koltuğa geçen minik Batuhan 'İşte burada, bu koltukta kafama şişe isabet etti' dedi. Batuhan daha sonra kale arkalarına çekilen tel örgüleri görünce babasına sordu: 'Şişe atılmasın diye mi çekildi?'
 TRİBÜNDE SAHADAN GÖRÜNTÜ ALDI
 BABASI da 'Senin kafana gelen şişeden sonra F.Bahçeli Volkan'a da şişe atıldı. Holiganlar sahaya şişe atmasın diye teller çekildi' dedi. Heyecanlı olduğu her halinden belli olan Batuhan hemen telefonunu çıkararak tribünlerden, sahadan görüntü almaya başladı. Heyecanı, sevinci gözlerinden okunuyordu.
 MAÇA KONSANTRE OLAMIYORUM...
 1461 Trabzon maçını izlerken tedirgin olan Batuhan, 'G.Saray'ı canlı izlemek çok güzel. 'Ya tekrar şişe atarlarsa?' diye çok korkuyorum. Onun için maça çok konsantre olamıyorum. Sürekli şişenin geldiği yere bakıyorum. G.Saray'ın gol yemesi bile bu mutluluğumu bitiremez. Bir daha maça gidemeyeceğimi düşünüyordum. Sizin sayenizde mutlu oldum. F.Bahçe maçına gelmek isterdim ama ailem buna karşı çıktı. Maç çok ateşli olacağı için kafama bir şey gelmesinden korkuyorlar' diye konuştu.
 Verilen sözler tutulmadı
 ANNE Gülay Sağır, Ünal Aysal yönetiminden memnun olduklarını söyledi. Ancak daha önce verilen sözlerin de tutulmadığına dikkat çekti. Yetkililere çağrıda bulunan Batuhan'ın annesi Gülay Hanım, şunları söyledi: 'Ne belediyenin vermiş olduğu yardım sözleri, ne de özel okulların vermiş olduğu burs sözleri... Hiçbiri tutulmadı... G.Saray eski yönetimi, Batuhan'a sağlık sigortası yaptı. Sigorta eski yaralanmayı karşılamıyor. Sadece göstermelikti. Destek bekliyoruz.'
 Yerinizden kımıldamayın
 BATUHAN'IN heyecanlı hareketlerini gören babası Soner Sağır onu sakinleştirmeye çalıştı. Yerinde duramayan Batuhan ve diğer oğlu Orçun'u, 'Yerinizi değiştirmeyin, burada kalın' diye uyardı. Kamerayla stadı çeken oğluna bir kez daha çıkıştı: 'Bir daha maça gelmek istiyorsanız yerinizde kalın. G.Saray şu anda yeniliyor. Sahaya bir şey atabilirler.'