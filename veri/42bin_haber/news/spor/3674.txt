Millilerin özel maç mesaisi
A Milli Takım, Çek Cumhuriyeti ile 6 Şubat'ta özel maç yapacak.A Milli Futbol Takımı, 6 Şubat Çarşamba günü Çek Cumhuriyeti ile özel maç yapacak.

Türkiye Futbol Federasyonu'ndan yapılan açıklamada, (A) Milli Takım'ın tarihindeki 501. maçını Çek Cumhuriyeti ile oynayacağı bildirildi. Yapılan açıklamada, millilerin, Çek Cumhuriyeti ile 6 Şubat Çarşamba günü Manisa 19 Mayıs Stadı'nda karşı karşıya geleceği kaydedildi.

Tarihindeki 501. maça çıkacak olan Milli Takım, bugüne kadar oynadığı 500 maçta 180 galibiyet, 203 yenilgi ve 117 beraberlik elde etti. Bu karşılaşmalarda 647 gol atan milliler, kalesinde ise 746 gol gördü.

(A) Milli Futbol Takımı, Çek Cumhuriyeti ile bugüne kadar 10'u Çekoslovakya döneminde olmak üzere 16 kez karşılaştı. Çekoslovakya Milli Takımı'na karşı 1 galibiyet alan milliler, 7 maçtan mağlup ayrılırken, 2 de beraberlik aldı.

Milli Takım, Çek Cumhuriyeti karşılaşmalarında ise 3 yenilgi ve 1 beraberlik aldı, 2 kez de galibiyetle sahadan ayrıldı.