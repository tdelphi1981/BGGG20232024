Burak Yılmaz'dan olay hareket
“Kendisini yere atıyor” diye eleştirilen Burak Yılmaz, dün Aalen'le oynanan hazırlık maçında yine ceza sahasında yerde kaldı. Ama bu kez tam hakem penaltıyı vermek üzereyken, itiraz ederek kararı değiştirdi 
 Galatasaray ile Aalen arasındaki karşılaşmanın ilk yarısında ilginç bir pozisyon yaşandı. Sürekli kritik pozisyonlarda kendini yere atmasıyla eleştirilen Burak Yılmaz, Aalen ceza sahasına girdikten sonra bir anda kendini yerde buldu. Mücadelenin hakemi tam penaltı noktasına gidiyordu ki, Burak iki elini havaya kaldırarak, “Hayır, penaltı yok” işareti yaptı. Hakem de bunun üzerine penaltı düdüğü çalmaktan vazgeçti. Burak’ın bu hareketi, sanal alemde geniş yankı uyandırdı. Yıldız futbolcu geçtiğimiz günlerde bir programda kendisine yöneltilen soru üzerine, “Burak Yılmaz kendini yere atıyor mu? Evet ama söz veriyorum artık daha çok dikkat edeceğim” cevabını vermişti.
 
 TARAFTAR İKİYE BÖLÜNDÜ!
 
 İnternette golcü futbolcuyla ilgili yapılan yorumlar da hayli ilginçti. Bir grup, “Helal olsun. Sana emek hırsızı diyenler utansın” diye yazarken, bir diğer grup ise “Hazırlık maçında itiraz eder tabii. Puan maçında aynısını yapsın da görelim” yorumunu yaptı.
 
 Fanatik