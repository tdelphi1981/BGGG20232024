Aslan farklı kazandı
Beko Basketbol Ligi'nde Galatasaray Medical Park, sahasında Hacettepe Üniversitesi'ni 31 sayı farkla 83-52 yendi 
 Maça sert savunmayla başlayan Galatasaray Medical Park, rakibine fazla sayı şansı tanımayarak ilk 5 dakikayı 11-4 önde geçti. Hacettepe Üniversitesi, televizyon molasından sonra yakaladığı 8-0’lık seriyle çeyreğin bitimine 2 dakika kala 12-11 öne geçsede ilk çeyreği sarı-kırmızılı ekip 16-15 önde kapattı. İkinci çeyrekte her iki ekip de karşılıklı basketler bulunca 14. dakika 27-27 eşitlikle geçildi. 
 Bu dakikadan sonra oyuna ağırlığını koymaya başlayan Galatasaray Medical Park, çeyreğin sonlarına doğru Hawkins’in etkili oyunuyla yakaladığı 7-0’lık seriyle soyunma odasına 39-32 üstün gitti. Üçüncü periyota etkili başlayan Galatasaray Medical Park, Cenk Akyol’un 3 sayı çizgisinin gerisinden üst üste kaydettiği basketlerle 25. dakika içinde farkı çift hanelere çıkardı: 49-34. 
 Alan savunmasına dönen rakibi karşısında sayı bulmakta zorlanmayan ve çeyreğin ilk 8 dakikası rakibine sadece 2 sayı şansı tanıyan sarı-kırmızılılar, son çeyreğe 61-41 önde girdi. Son çeyrekte farkı daha da açan ve rakibinin oyuna tutunmasına izin vermeyen Galatasaray Medical Park, maçtan 31 sayı farkla 83-52’lik skorla galip ayrıldı. 
 Maçın en skorer isimleri Galatasaray Medical Park’ta 13’er sayı üreten Gordon ve Arroyo oldu. Başkent ekibinde ise, Hüseyin Beşok’un 12 ve Polat Kaya’nın 11 sayısı farklı yenilgiyi önleyemedi. Bu sonuçla Galatasaray Medical Park, 14. maçında 11. galibiyetini aldı. Sarı-kırmızılılar, başkent temsilcisini yenerek bu sezon sahasındaki 8. maçı da kazandı. 
 Hacettepe Üniversitesi ise, geride kalan 4 hafta sonunda üst üste 10. toplamda da 12. yenilgisini aldı. Galatasaray Medical Park’ta maçın 3. çeyreğinde sakatlanarak oyun kenarına gelen Ender Arslan, hastaneye kaldırıldı. Milli basketbolcunun ayağının burkulduğu ve MR çekilmek için hastaneye götürüldüğü öğrenildi. 
 Bu arada, Galatasaray Medical Park’ın yeni transferi Porto Rikolu Carlos Arroyo, ilk kez takımıyla sahaya çıktı. Beşiktaş’tan transfer edilen yıldız oyuncu, dün resmi sözleşmeyi imzalamasına rağmen ayağının tozuyla çıktığı ilk maçta takımının Gordon’la beraber ürettiği 13 sayıyla en skorer ismi oldu. 
 AA