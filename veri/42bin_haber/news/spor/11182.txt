Direkler bu kez Hamit Altıntop'tan yana
Galatasaray'ın başı direklerle belada olan futbolcu Hamit Altıntop yine direği bulda ancak bu kez top direğe çarparak kaleye girdi ve gol oldu. Şampiyonlar Ligi ikinci turunda Galatasaray Veltins Arena'da Schalke'nin konuğu oluyor. Neustadter'in golüyle geriye düşen Aslan, Hamit Altıntop'un muhteşem golüyle beraberliği yakaladı. Sezon başından bu yana tam 7 şutu direkten dönen Hamit de bu golle şeytanın bacağını kırmış oldu. 38. dakikada Sneijder serbest vuruşu kısa kullandı, pasını Hamit'e aktardı. Tecrübeli oyuncu yaklaşık 40 metreden harika bir şut çıkardı. Kaleci Hildebrand, soluna gelen topa uzanmasına rağmen yetişemezken meşin yuvarlak önce direğe ardından da filelere gitti.