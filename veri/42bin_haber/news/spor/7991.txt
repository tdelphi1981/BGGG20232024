Hentbolun geleceği Ankara'da toplandı
Türkiye Hentbol Federasyonu, illerde yapılan seçmelerin ardından, 47'si genç kız olmak üzere, 95 sporcuyu kampa aldı.Türkiye Hentbol Federasyonu, geleceğin milli takımını oluşturmak için çalışıyor. Alınan bilgiye göre Federasyon, Türkiye'nin 4 bir tarafında il seçmeleri yaparak, yetenekli 1998 ve 1999 doğumlu genç kız ve erkek sporcuları Ankara'da kamplara aldı.

Milli takım antrenörleri, kampa alınan 47 genç kız ve 48 genç erkek için bir çalışma programı belirledi. Genç kızların 27 Ocak'ta, genç erkeklerin 2 Şubat'ta başlayan kampları, 2 Şubat ve 9 Şubat tarihlerinde sona erdi.

Amaç geleceğin milli takımı

(A) Milli Bayan Hentbol Takımı Antrenörü Hikmet Vurgun, AA muhabirine yaptığı açıklamada il karmalarından seçilen sporcuların Ankara'da kamplara alınmasının Türk hentbolu için çok önemli olduğunu, geleceğin hentbol milli takımını oluşturmak için çalıştıklarını söyledi.

1998-99 doğumlu genç kızların kampa alındığını belirten Vurgun, günde çift idman yaptıklarını ve sporcuların çalışmalarda istekli olmasının kendilerini de motive ettiğini dile getirdi.

Türk hentbolunun geleceği için bu tür çalışmaların çok önemli olduğunun altını çizen Vurgun, şunları söyledi:

Kamplara Türkiye'nin birçok ilinden 95 genç katıldı. Ayrıca yedeklerimiz de var. Onları da sonraki dönemlerde kamp için biraraya getirmeyi düşünüyoruz. Geleceğin milli takımının alt yapısını oluşturmak için önce eğitim sonra da seçme yöntemini uyguluyoruz. Kamplar çok faydalı oldu. Özellikle bütün öğrencilerin kamplarda istekli olmaları ve gösterdikleri gayret bizi de heyecanlandırdı.

Temel prensipler öğretiliyor

Kampta teknik ve taktik uygulamaları öğretmeye çalıştıklarını kaydeden Vurgun, genç sporculara temel beceri, savunma ve hücuma çıkışın prensiplerini vermeye çalıştıklarını ifade etti.

Çalışmaların sadece uygulamalı olmadığını, görüntü destekli analizler ve teorik çalışmaların da yapıldığı bilgisini veren Hikmet Vurgun, Bu eğitimlerin bizlere ileride çok şey kazandıracağını düşünüyoruz. Kampa katılan sporcular arasında yetenekli olanlar var. Oyun zekası ve becerisi iyi olan oyuncu sayısı da oldukça fazla diye konuştu.

Projenin sadece federasyonun çalışmalarıyla başarıya ulaşmasının mümkün olmadığını, kulüplere de çok iş düştüğünü söyleyen Vurgun, sözlerini şöyle tamamladı:

Proje, federasyon ve kulüplerin işbirliğiyle geliştirilebilir ve başarıya ulaşabilir. Bunun için herkesin taşın altına elini koyması gerekir. Federasyon ve kulüpler arasında alt yapılarla ilgili çalışmalar da olacaktır. Bu bağlamda yaz döneminde 2000-01 doğumlu sporcular da kamplara alınabilir. Bu çalışmalara devam edersek, hentbol için iyi bir altyapı oluşturabilir ve milli takımlarda görev alacak başarılı sporcular yetiştirebiliriz.