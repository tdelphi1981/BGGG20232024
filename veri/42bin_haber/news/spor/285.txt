"1461 Trabzon'u yeneceğiz demişti..."
PTT 1. Lig takımlarından Kartalspor'un Kulüp Başkanı Hamza Tozkoparan, teknik direktör Özcan Kızıltan'ın göreve geldiğinde kendisine 1461 Trabzon'u yenme sözü verdiğini, bunu da yerine getirdiğini söyledi.PTT 1. Lig'in 10. haftasında 1461 Trabzon'u deplasmanda mağlup ederek, dış sahada ilk galibiyetini alan Kartalspor'da kulüp başkanı Hamza Tozkoparan, teknik heyet ile futbol takımının çok iyi bir uyum yakaladığını kaydetti.

Tozkoparan, yeni teknik heyetin, mevcut olan potansiyeli dışarı çıkardığını ifade ederek, Futbolculara çok iyi bir motivasyon sağladı. Zaten hocamız takımdan umutluydu. Kendisi göreve geldiğinde, 'İlk iki maç için bir şey diyemem ama 1461 Trabzon'u Trabzon'da yenerim' demişti. Sözünde de durdu. Takıma ve hocaya teşekkür ediyorum diye konuştu.

Deplasmanda daha önce oynadıkları maçlarda başarılı olamadıklarını kaydeden Tozkoparan, Deplasmanda 4 maçı da kaybetmiştik. Bunun şanssızlık olduğunu düşünüyorum. Özellikle Bucaspor maçında 4-1 kazanabileceğimiz maçı, 1-0 kaybettik. Bundan önce de deplasmanlarda kötü oynamıyorduk ama puana çıkaramıyorduk. 1461 Trabzon'a karşı şansımızın da yardımıyla iyi futbol oynadık. Golü bularak galip geldik yorumunda bulundu.

-Gönül ister ki her maçı kazanalım-

Başkan Tozkoparan, gelecek hafta Radyo Seymen Kartal Stadı'nda karşılaşacakları Torku Konyaspor'u da yenmeyi arzu ettiklerini kaydederek, şunları söyledi:
Gönül ister ki her maçı kazanalım. Karşılaşmanın nasıl geçeceğini teknik heyet bilir. Bu konuda fazla bir şey söyleyemem. Kazandığımız maçların öneminin ortaya çıkabilmesi için de bu müsabakadan galibiyet almamız lazım. Kartalspor, haddini, boyunu, ölçüsünü biliyor ve ona göre oynuyor. İyi bir ekibimiz var. Bir aile ortamında kulübümüzü yönetiyoruz.