Fener'in yeni Alex'i Diego
Gelenek bozulmadı. F.Bahçe'nin 'yeni 10 numarası' yine bir 'Brezilyalı' olacak
 Sarı-Lacivertli yönetim, bu yaz transfer döneminde çok isteyip de alamadığı yıldız futbolcu için ocakta Wolfsburg'un kapısını bir kez daha çalacak. Almanlar tam 9 milyon euro bonservis bedeli istiyor
 Şener TÜRKMENOĞLU
 Ünlü yorumcu Rıdvan Dilmen, F.Bahçe yönetiminin yaz transfer döneminde Teknik Direktör Aykut Kocaman'ın raporu doğrultusunda Real Madrid'den Kaka ile Wolfsburg'dan Diego'nun transferi için çok uğraştığını açıkladı.
 AKŞAM, Alex'in yerine 10 numara arayan F.Bahçe'nin Kaka ve Diego transferlerinde gelinen son noktayı araştırdı. Bilindiği gibi Kaka, Türkiye'ye gelmek istemiyor. Yani ocakta transfer ihtimali şu an çok düşük gözüküyor.
 FELİX MAGATH SİLDİ!
 ANCAK Diego'nun ocakta F.Bahçeli olma ihtimali çok yüksek. Sarı-Lacivertli yönetim, ocak transfer döneminde Wolfsburg yönetimiyle bir kez daha masaya oturacak. Büyük ihtimalle de bu transfer olumlu sonuçlanacak. Çünkü Wolfsburg'un hocası Felix Magath, Diego'yu takımda kesinlikle görmek istemiyor.
 10'SUZ TAKIM KURDU
 MAGATH, Freiburg'a 2-0 yenildikleri son maçta oyun taktiğini değiştirdi, Diego'yu kulübede oturttu. Alman teknik adam, 'Diego oynamadığı için Wolfsburg yenildi' suçlamaları üzerine maçtan sonra düzenlediği basın toplantısında 'İlk 6 maçta Diego etrafında bir takım kurdum ama bu taktik işe yaramadı. Bu kez de Diegosuz bir kadroyu denedim' diyerek kendini savunmaya çalıştı.
 OYNAMA ŞANSI YOK
 BUNDESLİGA'NIN dibine demir atan Magath, Diego ile birlikte Ivica Olic, Bas Dost, Emanuel Pogatetz ve Naldo'yu da ocak transfer döneminde satmayı planlıyor. Diego'nun şu an tek talibi Santos. Ancak Brezilya kulübünün Wolfsburg'un istediği 9 milyon euroluk bonservis bedelini ödeyecek mali gücü yok. Geriye tek alternatif F.Bahçe kalıyor.
 DİEGO için 9 milyon euro yüksek bir bonservis bedeli değil. Zira Porto'dan Werder Bremen'e  6 milyon euroya, Bremen'den Juventus'a 24.5 milyon euroya, Juventus'tan da Wolfsburg'a   15.5 milyon euroya transfer oldu. Kiralık oynadığı Atletico Madrid de bonservisini almaya çalıştı ama Wolfsburg'la anlaşamadı.
 Damarlarındaki kan İtalyan!
 DİEGO, İtalyan vatandaşı. Büyük büyük babası Carlo Lazzari ile büyük büyükannesi, Maria Concetta Viola İtalya'dan Brezilya'ya göçtü. Bu nedenle Diego 2004 yılında İtalyan vatandaşlığına geçti.
 Alex'in koşanı
 DİEGO, Alex'ten farklı olarak hareketli bir oyun stiline sahip. Kariyerinin büyük bölümünü sert savunma yapan Avrupa takımlarında geçirdi. Ayrıca CV'si kupalarla dolu. Aralarında Atletico Madrid ile kazandığı geçen sezonki Avrupa Ligi de dahil olmak üzere her gittiği kulüpte 8 kez kupa kazanmayı başardı.
 10 NUMARAYI ARDA'YA VERDi
 Diego'nun Wolsburg'a dönmesinden sonra Atletico Madrid'de 10 numaralı formasını Arda giydi. İspanyol basını uzun süre Arda'nın Diego'nun boşluğunu doldurup dolduramayacağını tartıştı.
 Stopere 3 dev aday
 F.Bahçe, ocaktaki ara transferde kulüp bulabilirse formsuz golcüsü Henri Bienvenu'yü satacak. Ciddi bir talip gelirse beklenen patlamayı yapamayan ve gece hayatı nedeniyle mevcut formu da düşen Miroslav Stoch da satılabilir. 
 F.BAHÇE, gidenlerin ardından 10 numaranın yanı sıra stopere de bir transfer yapacak. F.Bahçe'nin transfer listesinde Naldo (Wolfsburg), Rolando (Porto) ve Bruno Alves (Zenit) gibi dünyaca ünlü savunma oyuncuları yer alıyor.