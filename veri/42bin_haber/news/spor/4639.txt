"Böyle spor seyircisi olamaz"
 
 Fenerbahçe Kulübü Genel Sekreteri Talat Yılmaz, futbol takımlarının Ziraat Türkiye Kupası'nda 1461 Trabzon'u 2-0 yendiği maçta sahaya atılan yabancı maddeler ve yaşanan gergin ortamla ilgili olarak, ''Böyle spor seyircisi olamaz, olmamalı. Bütün Trabzon halkı ve yöneticiler bu konuyu düşünmek zorunda'' dedi.
 
 Fenerbahçe 15 Yaş Altı Futbol Takımı'na verilen ''Dünya Gençlik Fair Play'' ödülüyle ilgili açıklama yapan Yılmaz, sarı-lacivertli ekibin 1461 Trabzon ile yaptığı kupa mücadelesinde yaşananlarla ilgili sorulara da cevap verdi.
 
 Genç futbolcularının aldığı bu anlamlı ödülün kendilerini gururlandırdığını ifade eden Fenerbahçeli yönetici, dün akşamki maçta yaşananların sporla bağdaştırılamayacağını belirtti. Sahaya atılan ve teknik direktör Aykut Kocaman'ın başına da isabet eden yabancı maddeler ve yaşanan gerginliklerle ilgili olarak Yılmaz, ''Bunlar çok çirkin görüntüler. Bir taraftan 15 yaş altı takımımız ''Fair Play'' ödülü alıyor, bir tarafta da haddini bilmez seyirci sahadaki oyuncuyu, teknik adamları rahatsız eden, özgürlüklerini kısıtlayan çirkin davranışlar sergiliyor'' diye konuştu.
 
 ''Bu işlerin tetikleyicileri var'' diyen Talat Yılmaz, son dönemde futbolun spor olmaktan çıkartılarak 'öfke ve kin' aracı yapıldığını savundu ve şunları söyledi:
 ''Bitmeyen bir kin. Artık evinde, sokakta, iş yerinde öfkesini kusamayan maça gelip pet şişeyi, taşı, kesici aleti atıyor ve iş yaptığını sanıyor. Böyle spor seyircisi olamaz, olmamalı. Bütün Trabzon halkı ve yöneticileri bu konuyu düşünmek zorundalar. Trabzon'a gidecek bütün kafileler endişe duyar. Biz Türkiye'nin her bir karış toprağına bir güven ortamı içinde gitmeliyiz. Ama gittiğimiz yerde taş, sopa bilmem ne... Otobüse biniyorsunuz otobüs taşlanıyor. Yöneticilerimiz otelde abluka altına alınıyor, sabaha kadar uyuyamıyor. Bu ülke 2020 olimpiyatlarına aday ama böyle taraftarlar var. Bütün bunların çok ciddi bir şekilde oturulup düşünülmesi lazım''
 
 BU ÖDÜL BİZLERİ GURURLANDIRDI
 
 Yöneticiler ve teknik adamlar olarak alt yapıda bulunan bütün sporculara, centilmenlik mesajları verdiklerini kaydeden Talat Yılmaz, genç takımlarının aldığı ''Dünya Gençlik Fair Play'' ödülünün bunun bir sonucu olduğunu ifade etti.
 
 Türkiye'de başka takımların da aynı centilmen davranışları ortaya koyduğunu, bu tip ödüllere layık olduğunu belirten Yılmaz, ''Bütün sporcularımıza centilmenlik kurallarından ayrılmamaları, netice itibarıyla karşımızdakilerin de aynı işi yaptıklarını, her şeyden önce birer insan olduklarını, birbirimize saygı göstermemiz gerektiğini anlatıyoruz. İnsanların birbirine saygı göstermesinin medeni bir kural olduğunu hatırlatıyoruz. Gençlerimize mesajlarımız, örnek davranışlarımız ulaşmış. Bundan gurur duyuyoruz. Diğer takımlarımızın da aynı davranış içinde olduklarını biliyoruz. Gelecekte de onlar da belki alacaktır. Türkiye'den diğer takımların da alması gerekir'' şeklinde konuştu.
 
 Sporda yaşanan anarşinin üzücü sonuçlar doğurduğunu ifade eden Talat Yılmaz, ''Sporun bizi birbirimize kaynaştırma, birbirimizi anlayabilme aracı olduğunu bilmeliyiz. Sporda gerginliklere, haddini aşan insanların yaydıkları fitne tohumlarına yenilmemeliyiz. Adalet ve eşitlik olmalı. Medeni kurallar, insani kurallar spora hakim olmalı. Spordaki anarşi insanları çok üzüyor'' diyerek sözlerini tamamladı. 
 
 
 
 
  