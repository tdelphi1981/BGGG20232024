Ozan İpek Mersin İdmanyurdu'nda
Spor Toto Süper Lig takımlarından Mersin İdmanyurdu, Bursaspor'un kadro dışı bıraktığı Ozan İpek'i sezon sonuna kadar kiralık olarak renklerine bağladı.
Kulüp Başkanı Ali Kahramanlı yaptığı açıklamada, transfer çalışmalarının oldukça başarılı şekilde sürdüğünü söyledi.

Son olarak Bursaspor'un yaklaşık 2.5 ay önce kadro dışı bıraktığı Ozan İpek'i kadrolarına kattıklarını ifade eden Kahramanlı, şöyle konuştu:

'Ozan'ın Mersin İdmanyurdu'na çok önemli katkılarının olacağını düşünüyoruz. Ozan İpek'in kadromuza dahil edilmesinde sonsuz katkıları olan Ekonomi Bakanı Çağlayan'a sonsuz teşekkür ederiz. Bakanımız, Mersin İdmanyurdu'na her zaman destek olmaya çalışıyor. Son olarak da Ozan konusunda elini taşın altına koydu. Camia olarak bakanımıza minnettarız.'

Kahramanlı, Bakan Çağlayan'ın da katılımıyla yarın İstanbul'da düzenlenecek törenle, Ozan İpek'in kendisini kırmızı-lacivertli formaya bağlayacak olan sözleşmeyi imzalayacağını kaydetti.