Emre Belözoğlu: Birbirimize sarılma zamanı
Fenerbahçe'ye tekrar dönen Emre Belözoğlu, sağlık kontrollerinin ardından basına önemli açıklamalar yaptı.
Sezon başında Fenerbahçe'den ayrıldıktan sonra tekrar geri dönmeyi sürekli düşündüğünü dile getiren Emre Belözoğlu basın toplantısında Aykut Kocaman'a çocukluğundan beri hayran olduğunu, Fenerbahçe'yle büyük başarılara imza atmak için geri döndüğünü söyledi.

Sarı lacivertli ekibe geri dönmeyi hep düşündüğünü ifade eden tecrübeli oyuncu "Benim için Fenerbahçe transferi konusundaki bu süreç 3 gün önce başladı" diyen Emre "Gerek Aykut hocayla gerek Ali abiyle yaptığımız görüşmelerde geri çeviremeyeceğim güzel bir teklif yapıldı. 4 sene önce Fenerbahçe'yle anlaştığımda futbolu burada bırakmak istediğimi söylemiştim. Hayatta beklemediğiniz, istemediğiniz şeyler yaşayabiliyorsunuz. 6 ay önce takımdan ayrılmamın daha hayırlı olduğunu düşünmüştüm, şimdi ise geri dönmemin doğru olduğuna karar verdik" dedi.

Aykut Kocaman'la aralarında problem olduğu iddiaları hakkındaki soruya "Aykut hocaya büyük saygı duyuyorum. Çocukluğumda odamın duvarında 3-4 oyuncunun posteri vardı, onlardan biri de Aykut hocamdı. Aykut hocaya saygı duyduğumu ona da daha önce açık yüreklilikle söylemiştim. Geçmişte bazı sıkıntılar yaşandı, biz de kulübe zarar vermemek adına büyük bir olgunlukla bunların üstünü kapattık. Daha önce söylediğim gibi önemli olan Fenerbahçe'nin başarısıdır" yanıtını veren Emre

"Fenerbahçe çok büyük bir camia, beklentiler burada her zaman yüksek. Kolay değil, 3 kulvarda mücadele ediyoruz. Büyük takımlar büyük paralar harcasa da kendi liglerinde başarılı olamayabiliyorlar. Böyle bir gerçek var. Ligde sadece rakiplerimizin biraz gerisindeyiz, o kadar. Ama en büyük rakibimiz Galatasaray'la aramızda yalnızca 5 puanlık bir fark var ki bu da kapanmayacak bir fark değil" diyerek sezon sonu için büyük beklentileri olduğundan bahsetti.