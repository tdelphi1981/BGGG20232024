Bu zaferle eşik atladık
Dünyanın en büyük 10 kulübünden biri olmak için, mali ve sportif başarı hedeflerini yakalamak için psikolojik eşik aşıldı. Bu galibiyetin 3 puandan daha öte bir anlam var
 SIDDIK TURGUT 
 G.Saray Başkanı Ünal Aysal, New York'ta taraftarlarla birlikte maçı izledi. Taraftarın coşkusuna eşlik eden ve zaman zaman elinde G.Saray bayrağıyla şov yapan Başkan Aysal, son dakikalarda büyük stres yaşadı. Maçın bitiş düdüğüyle birlikte telefona sarılıp Fatih Terim'i arayan Başkan, başarıdan dolayı kutladı. Futbolculara da tebriklerinin iletilmesini istedi. 
 TARAFTARI da unutmayan Başkan Aysal, yöneticileri arayıp, 'Bir teşekkür mesajı yayınlansın. Büyük G.Saray taraftarının bu başarıda katkısı vurgulansın ve teşekkür edilsin' diye konuştu.  
 İLK DERBİ ZAFERİ
 AYSAL, Manchester galibiyetinin dünyanın 10 büyük kulübünden biri olma projesiyle yola çıkan yönetimleri için çok önemli bir eşik olduğunu söyledi. Bu maçta elde edilen 3 puanın sadece Şampiyonlar Ligi'nde kazanılmış bir 3 puan olarak değerlendirilemeyeceğini belirten Başkan, 'Bu 3 puan, sportif ve mali hedeflerimize ulaşma açısından çok kritik eşiklerden biriydi. Bu psikolojik eşiğin aşılması, bundan sonra G.Saray'ın işini daha da kolaylaştıracak. Bu maç bizim kendi sahamızdaki ilk Avrupa derbimizdi. Bu açıdan kazanmak çok önemliydi' dedi. 
 PRESTİJ ÖNEMLİ
 G.SARAY'IN kurucusu Ali Sami Yen'in, felsefesini de hatırlatan Aysal, 'Yabancıları yenmek için kurulan G.Saray'ın her zaman Avrupa'da zor durumlarda bile böyle başarılar elde edebileceğini gösterdik. Gruptan çıkmak bizim için beklentilerin ötesinde ekstra başarı olacak. G.Saray'a önemli bir prestij ve kaynak sağlayacak. İşimiz kolaylaşacak' ifadesini kullandı.
 ManU'nun ayakları dolaştı
 İNGİLİZ basını, ManU'nun G.Saray yenilgisini sayfalarına taşıdı. İşte o manşetler:
 Guardian: Burak, ManU'yu cehennemde yaktı.
 Mirror: Sir Alex, 2. kez diz çökmeyle gurur duyuyor.
 Daily Mail: Burak'ın kafası Manchester'ı ikinci kez batırmak için yeterli oldu.
 Sun: Burak, Manchester'a cehennemi yaşattı!
 Independent: United'ın gençleri Galatasaray tarafından bozguna uğratıldı.
 Times: Sarı-Kırmızılı taraftarların müthiş desteğiyle zafer geldi. ManU'lu oyuncuların ayakları birbirine dolaştı.
 Borsa'da ters tepki
 G.SARAY'ın Şampiyonlar Ligi'nde büyük ölçüde gruptan çıkmayı garantilemesi, yatırımcısının yüzünü güldürmedi. G.Saray hisselerinde artış değil, düşüş oldu. Şampiyonlar Ligi'nde yeni başarı beklentileri oluşmasına rağmen sabah 39 TL'ye kadar yükselen hisseler günü 38 TL'den kapattı ve bir önceki kapanışa göre yüzde -1.04 düşüş kaydetti. 
 BUNA karşılık ezeli rakibi F.Bahçe'nin hisselerinde ise çıkış yaşandı. Gün içinde 38.8 TL'yi gören F.Bahçe hisseleri gün sonunda yüzde 0.79'luk artışla 38.5'tan kapandı.
  