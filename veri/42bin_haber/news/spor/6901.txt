Akhisar Belediyespor'da son gün transferi
Akhisar Belediyespor, Arjantin'de Boca Juniors takımı altyapısından yetişen Luciano Guaycochea ile 3,5 yıllığına anlaştı.
Kulüp Başkanı Hüseyin Eryüksel yaptığı açıklamada bir süredir takımla idmana çıkan Guaycochea ile anlaşma sağladıklarını ancak saat farkı nedeniyle Arjantin'den henüz onay gelmediğini ifade etti.

Eryüksel, ara transfer döneminde şu ana kadar toplam 5 futbolcuyu takıma kazandırdıklarını belirterek, şunları söyledi:

'Kardemir Karabükspor'dan Bilal Kısa, Mladá Boleslav takımından Kerem Bulut, Levante takımından Theofanis Gekas, Denizlispor'dan Özgürcan Özcan, Samsunspor'dan Oğuzhan Azğar'ı renklerimize bağladık. Ara transferin son gününde bir haftadır takımımız ile idmanlara çıkan Luciano Guaycochea ile de anlaşarak transfer işlemlerini federasyona bildirdik. Ancak Arjantin ile saat farkı olmasından dolayı transfer onayının gelmesini bekliyoruz. Şu ana kadar yaptığımız transferler teknik ekibimiz ve yönetimimizin aldığı kararlar doğrultusunda gerçekleşti. Yeni transferlerle daha güçlü bir takım olduk.'

Guaycochea ile sözleşmenin, transfer onayının gelmesi sonrası imzalanacağı bildirildi.