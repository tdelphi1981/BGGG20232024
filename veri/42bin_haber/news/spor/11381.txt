Fenerbahçeli taraftarların tur coşkusu
Fenerbahçe'nin Viktoria Plzen'i eleyerek UEFA Avrupa Ligi'nde çeyrek finale kalmasını sarı-lacivertli taraftarlar coşkuyla kutladı. 
Maçtan sonra Fenerbahçe Şükrü Saracoğlu Stadı'nın protokol çıkışının önünde toplanmaya başlayan sarı-lacivertli taraftarlar, meşaleler yakarak ve tezahüratlar yaparak çeyrek final sevincini yaşadı.

Caddeye çıkan ve trafiğin uzun süre durmasına neden olan Fenerbahçeli taraftarlar, bir itfaiye arabasını da durdurdu. İtfaiye arabasının şoförü de kutlamalara katılınca, karşılıklı tezahüratlar oldu ve renkli görüntüler ortaya çıktı.

Bu arada, çevik kuvvet ekipleri duran trafiğin açılması için taraftarın caddenin ortasından çekilmesini sağladı. Fenerbahçeli taraftarlar bir süre daha tezahüratlarına devam ettikten sonra olaysız bir şekilde dağıldı.