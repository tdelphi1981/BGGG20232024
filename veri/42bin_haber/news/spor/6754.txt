Emenike'nin gözü yüksekte
Fenerbahçe'nin eski oyuncusu Emmanuel Emenike, Afrika Kupası'nda en çok golü atan ismin kendisi olacağına inanıyor.
Spartak Moskova'nın başarılı forveti Emmanuel Emenike, Afrika Kupası'nda Nijerya formasıyla attığı gollerin devamını getireceğini ve Altın Ayakkabı Ödülü'nü kazanacağını söyledi.

Nijeryalı oyuncu, takımının turnuvada başarılı olma şansının yüksek olduğunu söylerken turnuva sonunda da en çok gol atanın kendisi olmak istediğinin altını çizdi. Goal.com'a konuşan başarılı oyuncu, "Çeyrek finale kaldığımız için çok mutluyum, bu turnuvada her şey olabiliyor. Pek çok insan bizi daha gruplar bitmeden kağıt üstünde elemişti, ama Etiyopya'ya karşı sadece galip gelmedik, aynı zamanda çeyrek finallere kaldık." dedi.

2013 Afrika Kupası'na katılmak ve burada oynamak için çok dua ettiğini söyleyen Nijeryalı golcü, "Bu turnuvaya gelmeden önce çok dua ettim ve hem kulübümde hem de milli forma altında elimden gelen her şeyi yaptım. Rahatlıkla söyleyebilirim ki amacım hem takımın turnuvayı kazanmasına yardımcı olmak, hem de turnuvanın en çok gol atan oyuncusu olmaktır." ifadelerini kullandı.

Nijerya, Pazar günü oynayacakları çeyrek final karşılaşmasında Galatasaray'ın yeni transferi Didier Drogba'nın da formasını giydiği Fildişi Sahili takımıyla karşılaşacak. Emmanuel Emenike, turnuvada şu ana kadar 2 gol kaydederken forvetteki partneri Victor Moses'in dört golü bulunuyor.