İkinci yarıda farklı bir balıkesir olacak
Spor Toto 2. Lig Beyaz Grup ekiplerinden Balıkesirspor'un teknik direktörü İsmail Ertekin, ligin ikinci yarısında çok farklı bir Balıkesirspor'un sahneye çıkacağını söyledi.
Ertekin yaptığı açıklamada, lider olarak tamamladıkları ligin ikinci devresi için Antalya'da sürdürdükleri kampın, güç, moral ve kondisyon açısında yararlı geçtiğini bildirdi. Kadrolarını yeni isimlerle güçlendirdiklerini, oyun sisteminde ise değişikliğe gideceklerini belirten Ertekin, şöyle konuştu: Balıkesirspor ligin ikinci yarısında öncelikle ofansif futbolu düşünen ve sürekli gol arayan bir ekip görüntüsünde olacak. Burada kilit isim Ali Öztürk. Güçlü fiziği ve rakip defansa baskı yapan futbol yapısıyla Ali'yi çok farklı noktada kullanacağız. Ali santrfor olmasına rağmen gol atmakta sıkıntı yaşıyor olabilir. Ama biz onu farklı bir santrfor olarak sahada kullanacağız. Ali, rakip defansı baskı yaparak dağıtırken, orta sahamızda yer alan Mustafa Şen, Özcan Dağ, Hüseyin Kar, Muhammed Reis, Ali Akburç gibi isimlerle de gol arayacağız.
 
Ertekin, ligin ikinci yarısında çok farklı bir Balıkesirspor'un sahneye çıkacağını ifade ederek, şunları kaydetti: Kamp dönemindeki son ciddi hazırlık karşılaşmasını Güney Kore 1. Lig takımlarından Daegu FC ile yaptık. Rakibimiz Kore futbolunun en iyi ekiplerinden biriydi. Çok koşan ve sert futbolu tercih eden bir ekipti. Ama biz karşılaşmanın her anında rakibimize üstünlüğümüzü kabul ettirdik. 90 dakika boyunca 7 gol pozisyonuna girerken, rakibimize sadece 2 gol pozisyonu verdik. Yeni transferlerimiz kaleci Ahmet ve İlyas da beklentimin üzerinde performans gösterdi. Bu beni memnun etti.