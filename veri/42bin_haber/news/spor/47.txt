Pembe Köşk'e hırsız girdi
Gizemli ziyaretçinin içeride antrenör odalarını karıştırdığı belirlendi. Ayrıca futbolcu lisanslarına bakıp etrafa saçtığı ve bazı bilgisayarları açarak dosyalar üzerinde inceleme yaptığı da anlaşıldı.
 TÜRKİYE Futbol Federasyonu’nun (TFF) Milli Takımlar biriminin bulunduğu Pembe Köşk binasında, 8 Ekim Pazartesi günü esrarengiz bir olay yaşandı. İçeriye giren bir kişi, polisin gelmesi üzerine kayıplara karıştı. Esrarengiz kişinin ne amaçla federasyon binasına girdiği ise anlaşılamadı. İlginç olay şöyle yaşandı...
 4. Levent Konaklar Mahallesi, Söğüt Sokak 9 numaradaki binadan sesler gelmesi üzerine, kapıda bekleyen özel güvenlik görevlileri binaya girdi. Etrafı dağınık gören güvenlik görevlileri içeride bir kişiyle göz göze geldi. Bunun üzerine içerideki kişi kaçmaya başladı. Güvenlik görevlileri ile bu kişi arasında kovalamaca yaşandı. Hırsız olduğu sanılan kişi, güvenlik görevlilerini atlatarak, bina dışına çıktı ve koşarak izini kaybettirdi.
 Dosyaları kopyalamış olabilir 
 ANCAK gelen bilgiler, bunun basit bir hırsızlık girişimi olmadığını gösterir nitelikte. Güvenlik görevlilerinin çağırdığı polis, federasyon binasındaki antrenör odalarının karıştırıldığını belirledi. Ayrıca futbolcu lisanslarının da karıştırıldığı, bazı futbolcu lisanslarının da etrafa saçıldığı görüldü.
 Bununla birlikte binaya giren kişinin, bazı bilgisayarları da açarak dosyalar üzerinde inceleme yaptığı anlaşıldı. Ancak, bilgisayarlardan herhangi bir dosyanın kopyalanıp kopyalanmadığı ise belirlenemedi. Binaya giren kişinin kaçarken düşürdüğü tahmin edilen bazı eşyalar incelenmek üzere Polis Kriminal Laboratuvarı’na gönderildi. İlk incelemeye göre binadan bir şey çalınmadığı belirlenirken, araştırmasını sürdüren polis, binanın kamera görüntülerine el koydu.
 İçeride neler vardı?
 - Abdullah Avcı’nın yurt içi ve dışından tespit ettiği oyuncuların listesi.
 - Milli takımın teknik ekibi ve oyuncularının pasaportları.
 - Türkiye Futbol Federasyonu’nun yaptığı sözleşmeler.
 - Milli takımda görev yapan futbolcuların analizleri.
 - Hiddink’ten kalan rapor ve analizler.
 - Türkiye çapında futbol tarama ekibinin listesi ve oyuncu lisansları.
 - TFF bünyesinde çalışan teknik adamların isim ve performans listesi.  
  
 (hürriyet)