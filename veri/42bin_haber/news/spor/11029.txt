İlhan Cavcav'dan MHK Başkanı'na tavsiye
Gençlerbirliği Kulübü Başkanı İlhan Cavcav, 'Çok ateşli ve heyecanlı bir lig devam ediyor' dedi.
İlhan Cavcav, uzun yıllardır kulüp başkanlığı yapan birisi olarak ilk kez bu kadar belirsizliğin yaşandığı bir lige şahitlik ettiğini belirtti. Cavcav, 'Kimin ligde kalacağı, kimin düşeceği, kimin şampiyon olacağı kesin olmayan bir lig yaşıyoruz. 32, 33, hatta 34 puanı olan bir takımın dahi sıkıntıda olduğunu düşünüyorum. Çok ateşli ve heyecanlı bir lig devam ediyor' diye konuştu.

Hakemlerin performanslarıyla ilgili de açıklamalarda bulunan Cavcav, şöyle devam etti:

'İçimizde çok değerli hakem arkadaşlarımız var. Onlar bizim değerlerimiz. Merkez Hakem Kurulu Başkanı Zekeriya Alp, yıllarca futbolun içinde olmuş, futbolu bilen ve insan olarak çok değerli bir isim. Zekeriya Alp kardeşime, bir ağabeyi olarak hakem arkadaşlarımızı biraraya toplayıp, kendi aralarında durum değerlendirmesi yapmalarını tavsiye ediyorum. Yapılan hataların kesinlikle bilerek yapıldığını düşünmüyorum, ancak bilmeyerek de olsa yapılan hataların takımlarımızı bir şekilde etkilediğini, canının yandığını görüyoruz. Bu takımların içinde biz de varız. En az 4-5 maçta bizim de canımız yandı ama bizim 'bu hakem kötü, bu hakem iyi' diye bir yorum yapmamız doğru değil. Hepsi bizim evlatlarımız, onlardan daha sağduyulu olmalarını ve kendilerini maçlara daha iyi hazırlamalarını rica ediyorum.'

-Aziz Yıldırım'ın iddia edilen sözleri-

İlhan Cavcav, Fenerbahçe Kulübü Başkanı Aziz Yıldırım'ın, Bursaspor maçının devre arasında hakemlere yönelik söylemleriyle ilgili iddialara da değinerek, 'Aziz Yıldırım'ın, Bursaspor maçı devre arasında bahsedildiği gibi ifadeler kullandığına kesinlikle ihtimal vermiyorum' dedi.

Cavcav, Aziz Yıldırım'ın Fenerbahçe camiasına büyük hizmetlerde bulunduğunu vurgulayarak, sözlerini şöyle tamamladı:

'Fenerbahçe camiasına büyük hizmet etmiş ve hala etmekte olan bir ismin bu şekilde ifadeleri söylememiş olarak kabul ediyorum. Kulüp yöneticilerimizin bu şekilde beyanlar vermesi, hakemlerimizi sonraki maçlarda zor durumda bırakır. Bütün yönetici arkadaşlarımızın da kendilerine en azından hakemlerimiz kadar çeki düzen vermesi gerektiği inancındayım.'