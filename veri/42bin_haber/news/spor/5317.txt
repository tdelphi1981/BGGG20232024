En iyisi Arda ve Falcao
Atletico Madrid Teknik Direktörü Diego Simeone, takımda forma giyen Falcao ve Arda'nın, sahip bulundukları en iyi futbolcular olduğunu söyledi.
La Liga'da sezonun ikinci yarısının ilk maçında sahasında Levante'yle karşılaşacak Atletico Madrid, hazırlıklarını tamamlarken, teknik direktör Simeone, pazar günkü maç öncesi basın toplantısı düzenledi.

Arjantinli teknik adam, transfer pazarında sürekli isimleri çıkan takımın iki yıldız futbolcusu Falcao ve Arda'nın gelecekleriyle ilgili yöneltilen soruları da yanıtladı. Arda'nın, Atletico'dan ayrılıp Şampiyonlar Ligi'nde oynayan başka bir takıma gitmek istediği şeklinde yorumlanan, geçen haftalarda verdiği bir demeçle ilgili Türk futbolcuyla konuştuğunu belirten Simeone, 'Arda'ya kesinlikle inanıyorum. Verdiği demeçteki sözlerinin kesildiğine inanıyorum' dedi.

'Falcao içinse maçlardaki istatistiklerine bakmak yeterli' diyen Simeone, sözlerine şöyle devam etti:

'Atletico taraftarı önemli olanın bugün olduğunu biliyor. Yarınlar geldiğinde, olduğunda oturup, her şey nasıl gidiyor diye bakacağız. Bugün iyi gidiyoruz. Falcao da Arda da bizim futbolcularımız. Her ikisi de konuşarak değil, sahada yaptıklarıyla kendilerini gösteriyor. Sözler kolaydır, önemli olan devamlılık, sahada kendini gösterme, bütünlük, hırs, gol, oynadığı futboldur. Bu anlamda benim için her ikisi de sahip olduğumuz en iyi futbolculardır.'

Simeone, ligin ilk yarısını 44 puanla 2. sırada tamamlayıp, kulüp tarihinin en iyi sonuçlarını almalarına rağmen takımla ilgili bilançonun 'sezon sonunda yapılması gerektiğini' savundu.

Arjantinli teknik adam, takım olarak daha iyiye gitmeleri gerektiğine değinerek, şunları kaydetti:

'Bu, ilk yarıdaki çizgimizi devam ettirmemize yarayacaktır. Bugün ligin ortasındayız ve daha çok uzun bir lig var. Dikkatli olmalıyız. İstatistiklere bakarak maça çıkan bir takım değiliz. Maç maç düşünmeye devam edeceğiz. Biz bir grubuz ve ligin farklı anlarında, Avrupa Ligi'nde ve Kral Kupası'nda bu gruba ihtiyacımız var. Eğer tüm bu kupalarda var olmak istiyorsak, herkesin her zaman hazır olması gerek.'

Bu arada, La Liga'nın 20. haftasında 20 Ocak Pazar günü TSİ 20.00'de oynanacak Atletico Madrid-Levante maçı için teknik direktör Simeone'nin açıkladığı 18 kişilik kadroda Arda ile Emre de yer aldı.