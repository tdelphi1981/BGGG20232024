Beşiktaş potada ilk peşinde
Beko Basketbol Ligi'nde 21. haftanın son maçında yarın kendi sahasında Banvit'i ağırlayacak Beşiktaş, galip gelerek bu sezon bir ilki başarmak istiyor.Ligde bu sezon sıralamada kendisinden üstte yer alan rakiplerini yenemeyen siyah-beyazlılar, yarınki maçı kazanarak bu kötü istatistiğine son vermeyi hedefliyor. Ligin son şampiyonu Beşiktaş, geçen sezona oranla çok büyük değişim yaşadığı kadrosuyla, başantrenör Erman Kunter yönetiminde bu sezon 21. hafta maçları öncesi sıralamada kendisinden üstte yer alan Fenerbahçe Ülker, Banvit, Galatasaray Medical Park, Anadolu Efes ve Pınar Karşıyaka ile yaptığı maçların tamamını yitirdi. Bu rakipleriyle yaptığı 7 maçta da galibiyet alamayan Potanın Kartalları, Banvit karşısında kötü performansını sonlandırmayı amaçlıyor.

Abdi İpekçi Spor Salonu'ndaki karşılaşma saat 20.00'de başlayacak. Ligin 21. haftasına Banvit 18 galibiyet, 2 yenilgiyle ikinci, Beşiktaş ise 12 galibiyet, 8 yenilgiyle altıncı sırada girdi.

Sonuçlar
Beşiktaş'ın, Beko Basketbol Ligi'nde bu sezon sıralamada kendisinden üstte yer alan rakipleriyle yaptığı maçlarda aldığı sonuçlar şöyle:

Tarih Maç Sonuç
---------- ------------------------ -----
21.10.2012 Pınar Karşıyaka-Beşiktaş 86-79
05.11.2012 Fenerbahçe Ülker-Beşiktaş 83-74
18.11.2012 Banvit-Beşiktaş 79-69
02.12.2012 Galatasaray Medical Park-Beşiktaş 64-60
20.12.2012 Beşiktaş-Anadolu Efes 67-74
03.02.2013 Beşiktaş-Pınar Karşıyaka 59-70
25.02.2013 Beşiktaş-Fenerbahçe Ülker 70-78