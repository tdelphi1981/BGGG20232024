Arap atısın Olcay
Aybaba, tatil öncesi yemekte futbolcularına yaptığı esprilerle kırdı geçirdi Olcay'a 'Seni Ümraniye'den İnönü'ye kadar koşturacağım' diye takıldı
 Teknik Direktör Samet Aybaba, müthiş bir performans gösteren oyuncularıyla izin öncesi yemekte bir araya geldi. Devre arasına ikinci sırada giren Siyah-Beyazlıların teknik patronu, yemekte futbolcularına yaptığı esprilerle herkesi kırdı geçirdi. Aybaba, özellikle McGregor ve Olcay'a takıldı.
 AYBABA, önce McGregor'dan neden vazgeçemediğini anlattı. Başarılı teknik adam, Beşiktaş'ın ateşleyicisi İskoç kalecinin inanılmaz bir hırsı olduğunu söyledi.
 GÖZLERİ ATEŞ GİBİ!
 TECRÜBELİ hoca, İskoç kaleciye Mel Gibson'ın oynadığı bir İskoç kahramanın anlatıldığı 'Braveheart' filminden yola çıkarak 'Cesur Yürek' labakını taktı. Aybaba, McGregor'ın kazanma hırsını 'Adamın gözlerinden sanki ateş çıkıyor' nitelemesiyle anlattı.
 AYBABA, en çok Olcay'a takıldı. Maçların son 15-20 dakikasında yorulmak yerine daha da açılan Olcay'a, 'Seni Ümraniye'den İnönü'ye kadar koşturacağım. O zaman açılırsın. Arap atı gibisin' diyerek herkesi güldürdü.
 FİLİP BİR BAŞKA
 BAŞARILI teknik direktör, yemekte Filip Holosko'yu ayrı bir yere koydu. Aybaba, 'Almeida, Fernandes, İbrahim Toraman ama Filip Holosko bir başka. O bambaşka' diyerek Slovak oyuncuya övgüler yağdırdı.