Drogba resmen Galatasaray'da
 
 İşte Galatasaray'ın açıklaması; 
 Shanghai Shenhua F.C. oyuncularından Didier Yves Drogba ile 2012-2013 2.yarı sezonundan itibaren 1.5 futbol sezonu için anlaşmaya varılmıştır. Buna göre, oyuncuya 2012-2013 2.yarı sezonu için 2.000.000 EUR ve 2013-2014 sezonu için 4.000.000 EUR sabit transfer ücreti ve 15.000 EUR maç başı ücreti ödenecektir. 
 Ayrıca oyuncuya imza ücreti olarak 2012-2013 ve 2013-2014 sezonlarında toplam 4.000.000 EUR ödenecektir.Oyuncunun Uluslararası Transfer Sertifikası, Türkiye Futbol Federasyonu aracılığıyla Çin Futbol Federasyonu'ndan talep edilmiştir. 
 'HOCAMIZIN İSTEĞİNE GÖRE TRANSFER DEVAM EDEBİLİR '
  
 Galatasaray Kulübü Başkanı Ünal Aysal, Drogba transferi ile ilgili olarak GS TV'ye açıklamalarda bulundu. 
 Aysal, "Bu sabah direkt olarak masaya oturduk, bu akşam da bitirdik. Hayırlı olsun. Bu oyuncunun çok talibi vardı ama neticede her şey Galatasaray lehine oldu. Drogba, taraftarımıza hediyemiz olsun. Drogba, Galatasaray gibi bir kulübe geleceğinden dolayı çok mutlu. Beni de aradı konuştuk, hocamızla da konuştu. Bu, Drogba için de yerinde bir karar.  
 Bütün büyük kulüpler, hedeflerine büyük oyuncularla ulaşıyor. Gözümüz genç oyuncularda. Zaman içinde gençleri aynı hedeflere yönetmek istiyoruz. Önümüzdeki günlerdeki en büyük görevimiz bu olacak. Tahminime göre taraftar bu kadarı ile mutlu olacaktır ama hocamızın isteklerine göre de transfer olabilir."  
 ARIBOĞAN: BU TRANSFER GALATASARAY CAMİASININ GÜCÜDÜR 
  
 Galatasaray CEO'su Lutfi Arıboğan ise Drogba transferi hakkında; 
 Takımımıza ve camiamıza hayırlı olsun. İnşallah çok başarılı olacak. Bir dünya markası futbolcu daha Galatasaray'ı tercih etti. Çok yakın zamanda anlaşmanın detayları bitti. Birkaç gündür dünya basınında bu haberler vardı. Birkaç gündür sürekli telefon alıyorum. Bu transfer Galatasaray markasının gücüdür. Galatasaray dünya futbol otoritelerinin çok dikkatini çekiyor.