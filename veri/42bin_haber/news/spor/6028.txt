Halter Federasyonu'nda deprem
Halter Federasyonu Başkanı Hasan Akkuş, geçen yıl Kasım ayında İsrail'de düzenlenen Avrupa 23 Yaş Altı Halter Şampiyonası'nda 5 Türk sporcunun dopingli çıktığını belirterek, Bu durum bizim açımızdan ağır geldi. 'Doping varsa biz yokuz' dedik ve yönetim kurulu olarak istifa etme kararı aldık dedi. Hasan Akkuş, 2012'nin Ekim ayında üçüncü kez Halter Federasyonu Başkanı seçilmişti...
Hasan Akkuş, halter federasyonunda düzenlediği basın toplantısında, geçen yıl Kasım ayında İsrail'de düzenlenen Avrupa 23 Yaş Altı Halter Şampiyonası'nda 5 Türk sporcunun dopingli çıktığını dile getirdi. 
  HALİL MUTLU: BAŞKANLIĞA ADAYIM 
 
Akkuş, Bu durum bizim açımızdan ağır geldi. 'Doping varsa biz yokuz' dedik ve yönetim kurulu olarak istifa etme kararı aldık diye konuştu. Söz konusu 5 sporcunun şampiyonada madalya alan sporcular olmadığını ifade eden Akkuş, süreç devam ettiği için isimlerini açıklayamayacağını söyledi. 
Uluslararası Halter Federasyonu'nun doping olayını kendilerine hafta başında bildirdiğini anlatan Akkuş, Emeğimizin büyük kısmını dopingle mücadeleye ayırmış bir federasyon olarak, bu durum bizi şoke etti. En önemlisi kalbimizi kırdı. Her zaman 'önce temiz spor, sonra performans' dedik. Dün akşam yaptığımız yönetim kurulu toplantısında istifa etmeye karar verdik ifadelerini kullandı. 
Mevcut asbaşkan Zeki Türkeş'in seçim sürecine kadar başkanvekili görevini yürüteceğini dile getiren Akkuş, Olağanüstü genel kurul sürecine 35 günümüz var. Süreci hemen başlatıyoruz. Tahmin ediyorum Mart ayının ilk haftası seçimler yapılır. Bundan sonraki süreçte aday olmayı düşünmüyorum dedi. 
Bir gazetecinin, Bu kararınızı, sayın bakan ve genel müdürle paylaştınız mı? sorusu üzerine Akkuş, Gençlik ve Spor Bakanı Suat Kılıç ile görüşme fırsatı olmadığını ancak Spor Genel Müdürü Mehmet Baykan ile kararını paylaştığını söyledi. 
Akkuş, şunları dile getirdi: Her ortamda dopinge dikkat çekmeye çalıştık. Buna rağmen bunun olması, camianın bir kısmında aynı hassasiyetin olmadığını gösteriyor. Bu kararımızın dünyada yankılarının olacağını düşünüyoruz. Kararımızın dünyadaki başka federasyonlar için de örnek olacağını düşünüyoruz. 
Hasan Akkuş başkanlığındaki yönetim, disiplin ve denetim kurullarında şu isimler yer aldı:
 
Yönetim Kurulu: Bekir Altan, Zeki Türkeş, Murat Kalkanlı, Hüseyin Ar, Hikmet Tekiroğlu, Mustafa Bayram, İlker Özkan, Mehmet Şakir Uludağ, Necmettin Özgün, Mehmet Atak, Tolga Yılmaz, Erol Çıtak, Mehmet İhsan Şimşek ve Veysel Adıyaman.
 
Disiplin Kurulu: Prof. Dr. Hasan Tunç, Avukat Ertan Demirezen, Hakim İsmail Ulukul, Avukat Hakan Başsorgun ve Avukat Yavuz Şahin.
 
Denetim Kurulu: Mali Müşavir Yıldırım Yıldız ve Avukat Uğur Poyraz.