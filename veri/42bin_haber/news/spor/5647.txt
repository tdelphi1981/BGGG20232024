Mustafa Denizli: Devamı gelecek
PTT 1'inci Lig ekibi Çaykur Rizespor'un teknik direktörü Mustafa Denizli, pazar günü ilk maçını oynadıkları ligin 2'nci yarısına iyi başladıklarını, bunun devamının geleceğini söyledi.
"ZORLU MAÇTAN GALİP AYRDILDIK"
Bu hafta sahalarında Adana Demirspor'u konuk edeceklerini belirten Mustafa Denizli, eksiklikleri olmasına rağmen kazanan taraf olmak istediklerini vurguladı. Gaziantep Büyükşehir Belediyespors gibi zorlu bir deplasman maçından galip ayrıldıklarına işaret eden Mustafa Denizli, şöyle dedi:

"KAZANMAMIZ GEREKİYORDU"
"Güzel başlamak ve yukarı çıkmak zorundaydık. Bunu ilk maçta başardık. Zorlu bir deplasmanda mücadele ettik. Eğer mağlup olsaydık rakibimizle aynı puanda olacaktık. Bu tür maçları galibiyet ile kapatmak zorundayız. İlk haftaları iyi geçirmemiz lazım. Bunlar bize ileride lazım olacak. Kazanmamız gereken tüm maçlardan galip ayrılmak istiyoruz. Eksiklerimizin olduğunu biliyoruz. Bu maratonda eksikliklerimizi taraftarlarımız ile tamamlamak istiyoruz. Bu eksiklikler, ancak bu şehrin insanları ile giderilebilir. Yeni bir süreç başladı ve bu süreçte şehrin sinerjisine ihtiyacımız var. Taraftar, takımından yana taraf olmalı, destek vermeli. Herkes sabırla bekliyor ama beklenti tek taraflı değil. Biz de taraftar desteğini bekliyoruz."

"ÖNEMLİ OLAN BİZİM NELER YAPACAĞIMIZ"
Ligin ilk yarısında atılan 23 golden 13'ünü atan 2 oyuncularının sakatlıkları nedeniyle aralarında olamadığını hatırlatan Mustafa Denizli, takımına 2 takviye daha yapılacağını ifade etti. Mustafa Denizli, bu haftaki rakipleri Adana Demirspor maçı için de şunları söyledi:

"Rakibimizin Boluspor ile yaptığı karşılaşmayı izledim. Ev sahibi ekibin kaçırdığı pozisyonlar var. İyi ve diri bir ekip. Bunlar bizim için veri teşkil etmez. Önemli olan bizim neler yapabileceğimiz."

EMRE TORUN KİRALANDI
Bu arada Çaykur Rizespor, Nijeryalı Vincent Eze Okehuie'u Kartalspor'a verdi. Medical Park Antalyaspor'un genç oyuncusu Emre Torun da Mustafa Denizli'nin isteği doğrultusunda sezon sonuna kadar kiralık olarak takıma katıldı.

"YARARLANACAĞIZ"
Emre'nin genç bir yetenek olduğunu belirten Mustafa Denizli, "Bizimle birlikte idmanlara çıkmaya başladı. Gelecek vaat eden bir oyuncu. Alternatif düşüncelerimizden biri. Zaman içinde bu oyuncudan yararlanacağız. Vincent Eze'yi ise sezon sonuna kadar Kartalspor'a verdik. Orada daha çok tecrübe kazanacak" dedi.

Mustafa Denizli, son olarak Arjantinli forvet oyuncusu David Depetris ile görüşmelerin bugün sonuca bağlanacağını da sözlerine ekledi.