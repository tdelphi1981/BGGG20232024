Tolunay Kafkas, resmen Trabzonspor'da
Trabzonspor, teknik direktör Şenol Güneş'in istifasının ardından anlaşmaya vardığı Tolunay Kafkas ile sözleşme imzaladı.
Kafkas, Mehmet Ali Yılmaz Tesisleri'nde başkan Sadri Şener'in de hazır bulunduğu törende, 3,5 yıllık sözleşmeye imza attı.

Başkan Sadri Şener, sözlerine eski teknik adam Şenol Güneş, yardımcısı Ünal Karaman ile diğer yardımcı antrenörlere teşekkür ederek başladı. Sporda hoca değişikliğinin olağan bir hadise olduğunu ifade eden Başkan, "Büyük kulüplerde daha az rastlanan bir hadisedir. Futbolda başarılar bazen böyle kararlar almayı gerektirebilir. Hocamız da bir kan değişikliği gerektiğini bana iletmiştir. Biz de buna sizin tabirinizle acele uyduk değil. Her kulübün bir A, B, C planı vardır. Eğer bugün Tolunay hoca da 'ben ayrılmak istiyorum' dese. Bizim mutlaka bir C planımız olmalıdır. Birkaç gün gazetelerde manşet olacak duruma yermemek lazım. Biz de bunu uyguladık ve doğru olduğunu düşünüyorum. Çünkü bir Eskişehirspor maçımız var ve yarın da yola çıkıyoruz." dedi.

Tolunay Kafkas'ın nikah şahidi olduğuna değinen Şener, bugün da hocalığına imza attıklarını kaydetti. Genç teknik adamın mutlu bir evliliği olduğunu anlatan Şener, "İnşaallah Trabzonspor'da da çok başarılara imza atar." ifadelerini kullandı.

KAFKAS: ÖNÜMÜZDEKİ YILLARDA ŞAMPİYONLUĞA ULAŞACAK BİR TAKIM OLUŞTURACAĞIZ
Teknik Direktör Tolunay Kafkas da formasını başarıyla terlettiği, emek verdiği, hayatından bir parça olarak gördüğü kulübünde teknik adam olarak göreve gelmenin hayatında elde ettiği değerlerin en anlamlısı olduğunu dile getirdi. Üstlendiği bu sorumluluğun hakkını gerektiği gibi yerine getirmek ve Trabzonspor tarihine adını yazdırmış şampiyon teknik adamların yanına adını yazdırmayı hedeflediğini belirten Kafkas, "Hayatımda her zaman iddialı olmuş, kararlılığından taviz vermemiş, duruşuyla tutarlı olmaya çalışan bir kişi olarak Trabzonspor kimliği ile kazandıklarımızın karşılığını vermek için buradayım. Yürüyen bir sistemi devralmak, hele de böylesine büyük bir camiada kolay değildir. Ancak ekibimle taraftarımızın da desteği ile vakit kaybetmeden, sorunlara neşter vuracak ve önümüzdeki yıllarda şampiyonluğa tekrar ulaşacak bir takımın oluşması için emek sarf edeceğiz." diye konuştu.
 
Kendi kulübünde göreve başlamanın mutluluğunu yaşadığını kaydeden genç hoca, bu kendisini yüceltiyorsa da, Şenol Güneş gibi bir ismin ardından koltuğa otarmanın o kadar içini acıttığını ifade etti. Güneş'in kendi hayatında önemli bir yere sahip olduğunu belirten Kafkas, gerek teknik adamlığı, gerek kişiliğine her zaman değer verdiğini ve vereceğine işaret etti. Güneş'in ayrılmasının camia adına büyük bir eksik olduğuna değinen Kafkas, "Bize düşen; Şenol hoca ve ekibine Trabzonspor'a yaşattığı büyük başarıları daha ilerilere taşımak, ondan devraldığımız mirası layık olduğu şekilde taşıyabilmektir. Bunu başaracak kararlılık ve bilgi birikimine sahip olduğumuzu düşünüyoruz." dedi.

Trabzonspor'un taşıdığı misyon özellikleriyle ülkede farklı olduğunu söyleyen genç teknik adam, şöyle devam etti: 

"Şimdi bize düşen; 1975-90, 96 ve 2010'ların ruhunu geri döndürerek yeniden büyük başarılara imza atmak olmalıdır. Elbette bu zorlu sürecin üstesinden gelebilmemizin bir yolu da Trabzonspor'u sevenlerin ve destekleyenlerin yanımızda güçbirliği içerisinde imdik kenetlenmesinden geçmektedir." 

Bordo-mavili taraftarlara da seslenen Kafkas, "Ateşle barut yan yana geldi, patlamaya hazır olsunlar." dedi.

Şener ve Kafkas, daha sonra basın mensuplarının sorularını cevaplandırdı.