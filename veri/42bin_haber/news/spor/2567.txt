Federasyon Millilere verilen primleri açıkladı
Basketbol Federasyonu (TBF), Türkiye'de düzenlenen 2010 Dünya Basketbol Şampiyonası'nda elde edilen ikinciliğin ödüllendirilmesi amacıyla (A) Milli Erkek Takımı'na verilen başarı primlerinin tutarlarını açıkladı.
TBF'den yapılan yazılı açıklamada, primlerin dağılımı konusunda medyada suni bir gündem yaratılmaya çalışıldığı ifade edilerek, prim toplamının sporcuların yanı sıra tüm idari ve teknik kadroları da kapsayacak şekilde brüt 28 milyon 70 bin lira olarak takdir edildiği belirtildi.

TBF Yönetim Kurulu'nun, belirlenen üst limit 1,5 milyon lira olmak üzere, ödüllerin milli takım kadrosunda bulunan isimlere nasıl dağıtılacağı konusunda daha önceki benzer uygulamalar doğrultusunda karar aldığı ve verilen yetki çerçevesinde belirlenen miktarları dağıttığı kaydedildi.

Prim ödemelerine ilişkin isim listeleri ve yapılan ödemelerin, vergi ve stopaj kesinti dökümlerinin, tüm banka makbuz ve havale dekontlarını da içeren sair evrakların, federasyon tarafından hem Spor Genel Müdürlüğü'ne, hem de eski ve yeni dönem Gençlik ve Spor Bakanlığı'nın bilgilerine takdim edildiği belirtilen açıklamada, 'Kamuoyunu yanlış yönlendirme çabasında olan birkaç kişinin girişimlerinin Türk basketboluna ve sporuna zarar vermesine engel olmak amacıyla, Sayın Bakanımızın da önerisi doğrultusunda, daha önce 'Özel Hayatın Gizliliği' kapsamında değerlendirilen bilgilerin de açıklanmasına karar verilmiştir' denildi.

Sporculara brüt toplam 18 milyon 675 bin lira dağıtılırken, Cenk Akyol, Ender Arslan, Kerem Gönlüm, Kerem Tunçeri, Sinan Güler, Oğuz Savaş, Ömer Aşık, Ömer Onan, Semih Erden, Ersan İlyasova ve Hidayet Türkoğlu'nun 1 milyon 500 bin lira, Barış Ermiş'in 1 milyon lira, Engin Atsür'ün 500 bin lira, Evren Büker, Cevher Özer ve Fatih Solak'ın da 225'er bin lira başarı primi aldığı kaydedildi.

Teknik ve idari kadroya brüt toplam 8 milyon 325 bin lira ödül verilirken, Milli Takımlar Teknik Direktörü Bogdan Tanjevic'in 1 milyon 500 bin, antrenör Nihat İziç'in 1 milyon 350 bin, yardımcı antrenör Orhun Ene, takım menajeri Harun Erdenay ve idari menajer Barbaros Akkaş'ın 1 milyon 200'er bin lira, fizyoterapist Murat Çağlar'ın 250 bin lira, istatistik ve analizci Ömer Uğurata, kondisyoner Ozan Şirikçi, doktor Adnan Bağrıaçık, masörler Suat Kuruçay ve Yücel Arslan'ın 225'er bin lira, malzeme sorumlusu Miktat Güvendi'nin 200 bin lira, antrenör Aziz Bekir'in 150 bin lira, antrenör Rolando Blackman ve ulaşım sorumlusu Ecevit Önenç'in de 75'er bin lira aldığı aktarıldı.

Organizasyon komitesi üyesi 37 kişiye de brüt 1 milyon 70 bin lira ödül verildiği belirtildi.