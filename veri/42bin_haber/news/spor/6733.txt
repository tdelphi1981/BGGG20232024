Beşiktaş galibiyete odaklandı
Beşiktaş, Spor Toto Süper Lig'in 20. haftasında yarın Kardemir Karabükspor'u ağırlayacak.
BJK İnönü Stadı'nda saat 20.00'de başlayacak maçı hakem Yunus Yıldırım yönetecek.

Siyah-beyazlılar, hazırlıklarını bu akşam basına kapalı yapacakları antrenmanla tamamlayacak.

-Tek hedef galibiyet-
Beşiktaş, teknik direktör Mesut Bakkal yönetiminde çıkış yakalayan ve özellikle Galatasaray, Fenerbahçe ve Trabzonspor'u deplasmanda yenerek dikkatleri üzerine çeken Kardemir Karabükspor karşısında mutlak galibiyeti hedefliyor.

Süper Lig'in 19. haftasında Beşiktaş, Türk Telekom Arena'daki derbide Galatasaray'a 2-1 yenildi, Kardemir Karabükspor ise kendi evinde Kasımpaşa'ya 3-0 mağlup oldu.

Beşiktaş 31 puanla lider Galatasaray'ın 5 puan gerisinde gol averajıyla 2. sırada bulunuyor, Kardemir Karabükspor ise 27 puan ve gol averajıyla 9. sırada yer alıyor.

İki takım arasında sezonun ilk yarısında Karabük'te yapılan maçı Beşiktaş 3-0 kazandı.

-3 cezalı-
Beşiktaş'ta 3 futbolcu, sarı kart cezaları nedeniyle yarınki Kardemir Karabükspor maçında forma giyemeyecek.

Galatasaray ile yapılan derbi maçta gördükleri sarı kartlarla cezalı duruma düşen Veli Kavlak, Sivok ve Hilbert, yarınki maçta takımlarını yalnız bırakacak.

Bu arada, 3'er sarı kartları bulunan Necip Uysal ve Almeida, yarınki maçta da sarı kart görmeleri durumunda cezalı duruma düşecek ve Sanica Boru Elazığspor deplasmanında forma giyemeyecek.

-Almeida dönüyor-
Beşiktaş'ta, sakatlığı nedeniyle Galatasaray derbisinde takımını yalnız bırakan golcü futbolcu Almeida, son antrenmanda takımla birlikte çalışmaya katıldı.

Portekizli golcünün bu akşam yapılacak son antrenmanda bir sorun yaşamaması durumunda yarınki maçta forma giymesi bekleniyor.

Siyah-beyazlı takımda ciddi sakatlıklar yaşayan İsmail Köybaşı, Mustafa Pektemek ve Uğur Boral, yarınki maçta da forma giyemeyecek.

-Dentinho ve Gökhan Süzen taraftarla buluşacak-
Beşiktaş'ın devre arasında renklerine kattığı Brezilyalı Dentinho ile Gökhan Süzen, siyah-beyazlı formayla BJK İnönü Stadı'na ilk kez çıkacak olmanın heyecanını yaşıyor.

Yeni takımlarında ilk maçlarını Türk Telekom Arena'daki derbide Galatasaray'a karşı oynayan her iki futbolcu da Kardemir Karabükspor karşısında siyah-beyazlı taraftarların karşısına çıkacak.

-Son 5 maçta tek galibiyet-
Süper Lig'de uzun süre sonra liderliğe yükselme fırsatını sezonun ikinci yarısının ilk 2 maçında değerlendiremeyen Beşiktaş'ta puan kayıpları sürüyor.

Siyah-beyazlı ekip, ligin son 5 haftasında sadece 1 kez galip gelebildi, toplam 9 puan yitirdi.

14. haftada deplasmanda Orduspor'u 2-1 yenen 'Kara Kartallar', daha sonraki 5 haftalık süreçte Eskişehirspor (2-2), Gençlerbirliği (1-1) ve İstanbul Büyükşehir Belediyespor (2-2) ile berabere kalıp, Galatasaray'a 2-1 yenildi, sadece Kayserispor'u (3-1) mağlup edebildi.

-Dolmabahçe'de kayıplar fazla-
Beşiktaş, Süper Lig'de bu sezon iç saha avantajını yeterince kullanamayan takımlar arasında yer alıyor.

BJK İnönü Stadı'nda 10 lig maçına çıkan siyah-beyazlılar, sadece 4 kez 3 puana ulaştı, 5 kez eşitliği bozamadı, 1 kez de yenildi.

Dolmabahçe'de toplam 23 gol atıp, 14 gol yiyen 'Kara Kartallar', kendi evindeki tek yenilgisini, cezası nedeniyle kadınlar ve çocuklar önünde oynadığı 6. hafta maçında, 1 Ekim 2012 tarihinde 1-0'lık sonuçla Sivasspor karşısında aldı. Beşiktaş, bu maçın ardından iç sahadaki son 7 lig maçını da kaybetmedi, 3 kez kazandı, 4 kez berabere kaldı.

İç sahada ligin en çok gol atan (23) takımı olan siyah-beyazlılar, buna rağmen Akhisar Belediyespor ile birlikte kendi evinde en çok gol (14) yiyen ekip olmaktan kurtulamadı.

-Ligin en golcü takımı-
Beşiktaş, sezonun en çok gol atan takımı olarak dikkatleri çekiyor.

Süper Lig'de geride kalan 19 maçta toplam 41 gole imza koyan siyah-beyazlılar, en yakın rakibi Galatasaray'dan 4 gol daha fazla atarak zirvede yer aldı.

Beşiktaş, gol atma bakımından 19. haftalar itibariyle son 8 sezonun en başarılı dönemini geçiriyor.

-Tarihin en kötü savunması-
Süper Lig'de geride kalan 19 maçta toplam 29 gol yiyen Beşiktaş, 19. haftalar itibariyle tarihinin en çok gol yediği dönemi geçiriyor.

Maç başına 1.52 gol yiyen siyah-beyazlılar, sezonun en çok gol yiyen takımları arasında yer alıyor. 'Kara Kartallar', lig tarihinde daha önce 19. haftalar itibariyle en çok golü, 27 golle 2000-01 sezonunda yemişti.

Beşiktaş, bu sezon oynadığı 19 maçın 16'sında kalesinde gol gördü, sadece 3 maçta gol yemedi.

-9 maçtır kalesini kapatamıyor-
Beşiktaş, Süper Lig'de son 9 maçta da kalesini gole kapatamadı.

Siyah-beyazlılar, ligin 10. haftasında 3-0 kazandığı Mersin İdmanyurdu maçının ardından oynadığı son 9 karşılaşmada da en az 1 gol yedi.

-Gözler, 'İnönü golcüsü' Holosko'da-
Beşiktaş'ın Kardemir Karabükspor maçında gol yollarında en güvendiği isimlerin başında Filip Holosko geliyor.

BJK İnönü Stadı'nda yapılan son 6 lig maçının 5'inde gol atma başarısı gösteren Slovak futbolcu, Dolmabahçe'deki son İstanbul Büyükşehir Belediyespor maçını boş geçerek, Şenol Birol, Ali Gültiken, Feyyaz Uçar, Mehmet Özdilek ve Mert Nobre ile paylaştığı iç sahada üst üste gol atma rekorunu tek başına eline geçirme fırsatını kullanamamıştı.

Holosko, bu sezon ligdeki 8 golünü de BJK İnönü Stadı'nda attı.

-Kardemir Karabükspor 'deplasman fatihi'-
Mesut Bakkal yönetiminde çıkışa geçen Kardemir Karabükspor ise özellikle deplasman maçlarındaki başarılı sonuçlarıyla dikkati çekiyor.

Galatasaray, Fenerbahçe ve Trabzonspor'u deplasmanda 3-1'lik sonuçlarla yenerek zoru başaran kırmızı-mavili ekip, seriyi Beşiktaş galibiyetiyle tamamlamak amacında.

Rakip sahalarda oynadığı 10 lig maçında 5 kez galip gelen, son 3 deplasman maçını kazanan 'Mavi Ateş', ligin rakip sahada en çok 3 puan alan ekibi unvanının sahibi. Kardemir Karabükspor ayrıca, deplasmanda topladığı 15 puanla, 16 puanlı lider Galatasaray'ın ardından dış sahada performansı en başarılı ikinci ekibi olarak ön plana çıktı.

Dış sahada toplam 19 gol atarak, Galatasaray ile birlikte en golcü ekip olan Karadeniz temsilcisi, kalesinde ise 20 gol gördü ve 24 gol yiyen Kayserispor'un ardından en çok gol yiyen takım durumunda bulunuyor.