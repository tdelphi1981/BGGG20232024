Lakers'a bir darbe daha
Sezonda istediği form grafiğini bir türlü yakalayamayan Los Angeles Lakers, Madison Square Garden'da üst üste 4. kez çarpıldı. Formda ekiplerden New York rakibini 116-107 yenerken Carmelo Anthony ilk çeyreğe 22 sayıyla mührünü vurdu.
Müthiş bir performansla ilk çeyrekte 22 sayı atan Carmelo Anthony, üçüncü çeyreğin bitimine 06:54 dakika kala Dwight Howard'ın faulüyle sakatlanıp çıkana kadar 30 sayı attı.  
Maç boyunca hiç geri düşmeyen ve farkı 26'ya kadar çıkaran Knicks bu galibiyetle evindeki galibiyet serisini 9 maça yükseltti. Öte yandan seyircileri eski koçları Mike D'Antoni'yi maçtan önce yuhaladılar. 
Carmelo Anthony'nin 30 sayıya 23 dakikada ulaştığı maçta Kincks'te ayrıca Raymond Felton 19 sayı, 8 asist, Tyson Chandler ve J.R. Smith 18 sayıyla oynadı. 
LA'de Kobe Bryant 31 sayı, 10 ribaund, 6 asist, Metta World Peace 23 sayı, Dwight Howard 20 sayı, 7 ribaund üretti.