Samsunspor beraberliğe abone
PTT 1. Lig ekiplerinden Samsunspor, ligde aldığı 11 beraberlikle bu sezon profesyonel liglerde en fazla beraberlik alan takım oldu.Kırmızı-beyazlılar, ligde oynadığı 14 maçta sadece 1 kez kazanırken, 2 maçta yenildi, 11 karşılaşmada ise sahadan 1 puanla ayrıldı. Karadeniz ekibi, berabere kaldığı maçlarda 22 puan yitirerek, alt sıralarda kendine yer bulabildi.

Samsunspor'u, 8 beraberlikle Spor Toto 2. Lig Kırmızı Grup ekiplerinden Hatayspor izliyor. Spor Toto Süper Lig'de Bursaspor ile Spor Toto 2. Lig Beyaz Grup'ta Altay, bu sezon 7 beraberlikle liglerinde en fazla beraberlik alan takımlar. Samsunspor'u PTT 1. Lig'de ise 7 beraberlikle Manisaspor takip ediyor.

Kulüp Basın Sözcüsü Yılmaz

Samsunspor Kulübü Basın Sözcüsü Mehmet Yılmaz, yaptığı açıklamada, beraberliklerin takımın futbolcu yapısıyla bağlantılı olduğunu savunarak, Her maçta beraberlik alacak bir takım yapısına sahibiz. Takımın içinde risk alıp oyunu bozacak ve galibiyet alacak oyuncumuz yok. Bir galibiyet aldığımız takdirde bu beraberlik büyüsünün bozulacağını düşünüyorum dedi.

Yılmaz, 3 puanlı sistemde sürekli berabere kalmanın pek cazip yanı olmadığını vurgulayarak, Bir yenilip bir galip gelmek daha avantajlı. İkinci devre takımımıza takviye için gerekli şartlar oluşursa nokta transferler yapmayı istiyoruz diye konuştu.

Samsunspor'un berabere tamamlanan karşılaşmaları

Kırmızı-beyazlıların bu sezon berabere kaldığı maçlar ve sonuçları şöyle:

Maç Skor
---------------------------------- ----
Samsunspor-TKİ Tavşanlı Linyitspor 1-1
Kartalspor-Samsunspor 2-2
Samsunspor-Boluspor 2-2
Samsunspor-Denizlispor 2-2
Torku Konyaspor-Samsunspor 2-2
Samsunspor-Kayseri Erciyesspor 1-1
Samsunspor-Karşıyaka 0-0
Manisaspor-Samsunspor 0-0
Samsunspor-Şanlıurfaspor 1-1
Ankaragücü-Samsunspor 1-1
Samsunspor-Bucaspor 0-0