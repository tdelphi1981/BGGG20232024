Orduspor'dan yeni stadyum müjdesi
Orduspor Kulübü Başkanı Nedim Türkmen, 'Sezon bitiminde 30 bin kişilik bir stadyum yapılması için çalışmalar başlayacak' dedi.
Türkmen, AA muhabirine yaptığı açıklamada, 19 Eylül Stadyumu'nun mevcut yerine yeni bir stadyum inşa edileceğini söyledi.

Ordu'nun büyükşehir olmasıyla birlikte yatırımların artacağını ve bununla birlikte şehir içi nüfusunun yükseleceğine inandığını belirten Türkmen, şunları kaydetti:

'Havaalanı, Çevreyolu ile Akdeniz Yolu projeleriyle 7 yıl içerisinde Ordu'nun şehir içi nüfusunun 300 bini bulacağını düşünüyorum. Ordu, bir spor şehri. Bundan dolayı yeni bir stadyum inşa edilecek. Daha önceden bu konuyu sayın Başbakanımız ve eski İçişleri Bakanımızla konuşmuştuk ve söz vermişlerdi. Bu konuda hazırlıklarımız devam ediyor. 19 Eylül Stadyumu'nun mevcut yerinde ve gerekirse aynı alanda bulunan Gençlik Hizmetleri ve Spor İl Müdürlüğü'nün binası da yıkılarak yeniden stadyum inşa edilecek. Sezon bitiminde 30 bin kişilik bir stadyum yapılması için çalışmalar başlayacak. Bu stadyumumuz şehir içine çok yakın olmasıyla birlikte iki katlı, saha içerisindeki koşu parkuru kaldırılarak taraftarın adeta saha içerisindeymiş gibi olacağı ve locaların bulunduğu arena şeklinde bir proje olacak. Orduluların kışın sıcak, yazın da soğuk üfleyen klima ya da kaloriferle maç izlemeye hak ettiklerini düşünüyorum.'