Ünal Aysal'dan Sneijder açıklaması!
Ünal Aysal, Divan Kurulu Toplantısı'nda yaptığı konuşmada Fatih Terim ile arasında problem olduğu yönünde basında yer alan haberleri yalanlarken, Sneijder konusuna da değindi.
Galatasaray Başkanı Ünal Aysal, Divan Kurulu Toplantısı'nda transferden takımın gidişine kadar birçok konuda açıklamalarda bulundu.

Başkan Aysal, Fatih Terim ile aralarının bozuk olduğu yönündeki haberler hakkında "Fatih Terim ile en ufak bir sürtüşmem olmadı. Aksine inanılmaz bir diyalog içerisindeyim. Ben kendi özel işlerimde nasıl davranıyorsam, Galatasaray'ı da o şekilde yönetmek istiyorum. Daha önce televizyonda da bunu dile getirdim ama açıklamalarım farklı yerlere çekildi. Benim herkese saygım var ve herkes de bana saygı duymak zorunda." ifadelerini kullanarak aralarında herhangi bir problem olmadığını ifade etti.

Ünal Aysal, kulübün ekonomik durumu hakkında ise "Geldiğimiz dönemki TL ile bugünün dolar kurlar çok farklı. Borçlarımızın büyük bir kısmı döviz cinsinden. O dönem yapılan borçlarda kur 1.5 civarındaydı fakat şu an 1.8'lerde. Buna rağmen 100 milyon dolarlık bir borç ödedik. Yönetimi devralalı 18 ay geçti ve henüz yeni yatırımlara odaklanmaktan ziyade borçlarımızı ödemeye çalışıyoruz. Bu işi bitirdikten sonra yatırımlara yöneleceğiz. Göreve geldiğimiz döneme kıyasla ciddi miktarda borç ödediğimizi düşünüyorum." diyerek Galatasaray'ın ekonomik açıdan adım adım ilerlediğini belirtti.

"Milano'ya transfer için gitmedim"
Geçtiğimiz hafta Milano'ya yaptığı gezi hakkında ise "Milano'ya yaptığımız ziyaret transfer amaçlı değildi. Bunu samimi söyüyorum. önümüzdeki ay da Almanya'ya gideceğiz. Yurt içinde de iki kulübün tesislerini inceleyeceğim. Zamana ihtiyacımız var. İnanılmaz işlere imza atmak istiyoruz ama gülünç duruma da düşmek istemiyoruz." diyen Ünal Aysal, ziyaretinin öncelikli sebebinin transfer olmadığını dile getirdi.

Sneijder konusu
Son olarak Sneijder transferine değinen Aysal, "Sneijder'in maliyeti basında yer alan gibi 5.5 milyon avro değil. Bu rakamın daha altında bir miktar. Bonservisi için ise biz Inter ile 7.5 milyon avro üzerinden anlaştık. GSTV'de Sneijder açıklaması yaptıktan sonra transfer ile ilgili en ufak bir açıklama yapmadık. Sneijder ile yüzde 99 anlaştık şeklinde bir açıklamam olmadı ve bu konuda da gerekli yalanlamayı kulübün sayfası üzerinden yaptık. Zaten bu tür açıklama benim ilkerime uymuyor." diyerek Sneijder'den haber beklediklerini vurguladı.

Galatasaray, cuma günü Kasımpaşa deplasmanına konuk olacağı karşılaşmayla Spor Toto Süper Lig'in ikinci yarısına başlayacak.