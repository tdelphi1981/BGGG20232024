Bursaspor Şener Özbayraklı'yla anlaştı
Bursaspor, uzun süredir peşinde olduğu ve birkaç gündür de görüşmelerini sürdürdüğü Polatlı Bugsaşsporlu futbolcu Şener Özbayraklı'nın transferini bitirdi. 
Yapılan son görüşmenin ardından Şener ile 3,5 yıllık anlaşma sağlandı. 
Bursaspor'un Polatlı Bugsaşspor'dan renklerine katmak için uzun uğraş verdiği Şener Özbayraklı'nın durumu bugün yapılan son görüşmenin ardından netleşti. Bursaspor'un Özlüce Tesisleri'ne gelerek Teknik Direktör Ertuğrul Sağlam ve yöneticilerle bir araya gelen genç futbolcuyla yapılanson görüşmede alacağı ücrette yaşanan pürüzün tamamen giderildiği belirtildi.

 Şener ile 3,5 yıl anlaşıldığı, genç futbolcunun sağlık kontrollerinin ardından takımla birlikte antrenmanlara başlayacağı ifade edildi. 

Öte yandan Bursaspor'da savunma mevkiine yapılacak takviyelerle ilgili görüşmelerin devam ettiği öğrenildi.

 Yeşil beyazlıların özellikle PTT 1.Lig takımlarından izlemeye aldığı futbolcuların kulüpleriyle temasa geçtiği, görüşmelerin devam ettiği belirtildi. 

Transfer listesinde bulunduğu iddia edilen Galatasaraylı savunma oyuncusu Gökhan Zan ile ilgili ise girişimlerin olmadığı kaydedildi.