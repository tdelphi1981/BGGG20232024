İngiltere'den ara transfere 130 milyon sterlin
İngiltere Premier League takımları, dün sona eren ara transfer döneminde 130 milyon sterlin harcadı.
Her transfer döneminde gözlerin üzerine çevrildiği Manchester City, Ocak ayında transfere hiç para harcamadığı gibi yıldız futbolcusu Mario Balotelli'yi de İtalyan ekibi AC Milan'a 19 milyon sterline sattı.

Ara transferde yapılan 130 milyon sterlinlik harcamanın yarısından fazlası, ligde son sırada yer alan Queens Park Rangers ile kötü bir sezon geçiren Newcastle United ve Liverpool'a ait.

'Kırmızılar', Chelsea'den Daniel Sturridge ve Inter Milan'dan Philippe Coutinho'yu renklerine bağladı. Yıldızı Demba Ba'yı Chelsea'ye veren Newcastle United, 5'i Fransız 6 futbolcuyu kadrosuna katarken, Queens Park Rangers ise 12,5 milyon sterline mal olan Christopher Samba'nın da yer aldığı toplam 6 futbolcuyla kadrosunu güçlendirdi.

Premier League takımlarının kasasından bu yıl ara transfer döneminde geçen yıla göre daha fazla para çıktı. Ara transferde geçen yıl 60 milyon sterlin harcanırken, Fernando Torres'in Chelsea'ye ve Andy Carroll'un da Liverpool'a gittiği 2011 yılında ara transfere toplam 225 milyon sterlin ayrılmıştı.

Bu yıl transferin son gününde 35 milyon sterlin harcayan kulüpler, geçen yıl 30, bir önceki yıl da 135 milyon sterlini gözden çıkarmıştı.

Ocak ayındaki transfer döneminde yapılan harcamaların yüzde 62'sinin yurtdışındaki futbolcular, yüzde 21'inin Premier League, yüzde 17'sinin de alt liglerdeki oyuncular için yapıldığı belirlendi.