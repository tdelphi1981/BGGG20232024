Nene çark etti
'Katar'dan 3.5 milyon Euro teklif ettiler' diyen Brezilyalı futbolcu, ülkesinden Beşiktaş'a haber gönderdi: Henüz kimseyle anlaşmadım. Sözleşme şartlarını yeniden görüşmek istiyorum 
 Hareketli bir transfer dönemi geçiren Beşiktaş’ta her saat yeni bir gelişme yaşanıyor... Teknik direktör Samet Aybaba’nın istediği isimlerin başında gelen Nene daha önce, “Katar’dan senelik 3 milyon 500 bin Euro teklif ettiler. Aynı öneriyle gelirseniz kabul ederim” demişti. Brezilyalı oyuncunun bu tavrı üzerine geri adım atan Siyah-Beyazlılar’a dün Sambacı’dan iyi haber geldi. Ülkesinde tatil yapan Nene, “Eşim yıllardır ailesinden ayrı kaldığı için Brezilya’ya dönmek istiyor. Ancak henüz sözleşme imzalamadım. Kendisini ikna etmek ve Avrupa’da yaşamak istiyorum. Bu konuda bana biraz zaman tanıyın. Sözleşme şartlarını yeniden görüşmek isterim” dedi. Beşiktaş Cephesi de bu konuda olumlu yanıt verip, beklemeye geçti.
 
 ZAGO ARACI OLACAK
 
 Daha önce Beşiktaş’ın 2 milyon 500 bin Euro’dan 3 yıllık teklifini geri çeviren Brezilyalı yıldız, 3 milyon 500 bin Euro talep etmişti. Paris Saint Germain’le bonservis sorununu da çözen Nene’ye, Siyah-Beyazlılar’ın şartları zorlayarak 2 milyon 750 bin Euro’luk son teklifini yapması bekleniyor. Eski futbolcusu Zago’dan da bu transfer için yardımcı olmasını isteyen Siyah-Beyazlılar’da Samet Aybaba transferde olumlu gelişmeler yaşandığını doğuladı. Aybaba, “Nene kesin oluyor ya da olmayacak diye bir şey diyemem. Ama olumlu yönde bazı gelişmeler var. İnşallah istediğimiz şekilde aramıza katılır” diye konuştu.
 
 Orhan Yıldırım