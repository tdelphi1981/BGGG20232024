Real Madrid, TV3'e dava açıyor
İspanya'nın Real Madrid Kulübü, bazı futbcularını sırtlan kılığına sokan ve Portekizli futbolcu Pepe'yi doktor Hannibal Lecter karakterine benzeten Katalan televizyonuna karşı dava açmaya hazırlanıyor.Barcelona Kulübü'nün sponsorlarından olan Katalan resmi televizyonu TV3'de geçtiğimiz hafta yayınlanan bir spor programında gösterilen video Real Madrid'den tepki aldı. Söz konusu videoda Mesut Özil, Xabi Alonso, Sergio Ramos, Arbeloa gibi Real Madridli futbolcular Barcelona'nın Arjantinli futbolcusu Lionel Messi'nin arkasında koşan ava çıkmış sırtlan şeklinde gösterilirken, bu futbolcuların son yıllardaki maçlarında rakiplerine yaptığı en sert fauller montajlanarak verildi. Videoda ayrıca, Real Madrid'in Portekizli futbolcusu Pepe'nin, Kuzuların Sessizliği filmindeki, insan eti yiyen doktor Hannibal Lecter karakterine benzetilip, yüzünün maskeli olarak verilmesi en fazla tepkiyi aldı.

Söz konusu videodan dolayı Real Madrid kulübü, avukatları aracılığıyla bir çalışma başlatırken, hakaret ederek kulübün onurunu zedelediği ve kulüp 
hakkında kamuoyunda olumsuz görüş yaratmaya çalıştığı iddialarıyla Katalan televizyonuna karşı dava açılacağı bildirildi.

İspanya'da El Clasico olarak bilinen Real Madrid-Barcelona maçlarından ikisi önümüzdeki günlerde yapılacak. İki takım 27 Şubat'ta Kral Kupası yarı final rövanş maçı için Barcelona Nou Camp Stadı'nda, lig maçı için ise 2 Mart'ta Santiago Bernabeu Stadı'nda karşı karşıya gelecek.