Rıza Çalımbay: Dokuz çok kritik maçımız var
Sivasspor Teknik Direktörü Rıza Çalımbay, ligde 9 kritik maça daha çıkacaklarını belirterek, 'İlk final maçımız Akhisar Belediyespor'a karşı. Çok zor bir maç olacak' dedi.
Çalımbay, kulüp tesislerinde düzenlediği basın toplantısında, ligde telafisi olmayan maçlar oynadıklarını belirtti.

Kendileri için kupanın önemli olmadığını ifade eden Çalımbay, 'Bizim için lig önemli. Önce ligde iyi bir konuma gelmemiz gerekiyor. Ligdeki maçlarımızı çok iyi şekilde bitirmemiz gerekiyor. Bizim hedefimizde ilk önce lig var. Kupayla ilgili bir düşüncemiz yok' diye konuştu.

Zor bir lig yaşandığını belirten Çalımbay, çok çok dikkatli olmaları gerektiğini vurgulayarak, şunları söyledi:

'Dokuz çok kritik maçımız var. Herkesin bireysel olarak kapasitesinin üzerine çıkması ve hazır olması gerekiyor. Hazır olmayan arkadaşlarımıza da açık açık söyledik, 'oynamasın, gitsin otursun' diye. Çünkü bizim kimsenin kaprisini çekecek, mazeret kaldıracak durumumuz yok. İlk final maçımız Akhisar Belediyespor'a karşı. Çok zor bir maç olacak. Akhisar Belediyespor hem deplasmanda hem içeride çok iyi mücadele eden bir takım. Medical Park Antalyaspor maçındaki oyunumuzun üzerine çıkıp çok çok iyi şekilde mücadele edersek oradan iyi şekilde döneriz.'

Çalımbay, karşılaşmanın Akhisar Belediyespor'un cezası nedeniyle seyircisiz oynanacak olmasının her iki takım açısından dezavantaj oluşturacağını sözlerine ekledi.

Öte yandan Sivasspor, Akhisar Belediyespor maçının hazırlıklarını kulüp tesislerinde yaptığı antrenmanla sürdürdü. Antrenmanı izlemeye gelen Ulaş Anaokulu öğretmenleri ve öğrencileri Çalımbay'a çiçek verdi. Öğrenciler, futbolcularla fotoğraf çektirdi.