Rövaşata kadar güzel
Elazığ Panteri Melo'dan, kurtardığı penaltıyla ilgili çok samimi itiraf: Rövaşata kadar güzel
 Eline eldivenleri taktığı anda penaltıyı çıkartacağını hissettiğini belirten Melo, 'Penaltı sonrası yaşadığım sevinç gol sevinçlerimden daha güzel oldu' dedi
 Elazığ deplasmanında uzatma dakikasında kurtardığı penaltıyla G.Saray'ın maçtan 1-0 galip ayrılmasını sağlayan Felipe Melo yaşadığı duygu yoğunluğunu Globo ve GSTV'ye anlattı: 
 'KALEYE geçmem ani gelişen bir karardı. O anda inanılmaz bir güven hissettim. Elime eldivenleri aldığım anda penaltıyı çıkaracağımı hissettim. G.Saray hak ettiği bir üç puanı kazandı. Üç puan dışında alacağımız sonuç ne olursa olsun adil olmayacaktı. Belki de maçı daha önceden bitirebilirdik. Ama böyle oldu.
 ELAZIĞ'DA FARKLIYDI
 KALECİLİKLE ilgili herhangi bir tecrübem yok. En büyük tecrübem evde çocuklarla top oynarken kaleye geçerdim. Bu penaltıyla Racing Santander'de iken Barcelona karşısında kaleye geçtiğim penaltı arasında fark var.  Çünkü o maçta biz 2-0 mağlup durumdaydık, maç kopmuştu. Ama Elazığspor maçında farklı bir kurtarış oldu. Sıra dışı bir röveşata golü atmak gibiydi. Penaltı kurtarışımla lider kaldığımız için ayrıca çok mutluyum.
 FRİKİĞE YARDIM ETTİ
 BU sevincim gol sevincinden daha güzel oldu. Sonuçta üç puan getirdi bize. Taffarel ile penaltı atışı hakkında herhangi bir konuşmamız olmadı. Penaltıdan sonra çok büyük yardımı oldu. Özellikle frikikte çok yardımı oldu. Ben barajı kurdururken kafamda 3 kişi koymak vardı ama Taffarel rakip oyuncunun şut çekmeyeceğini ve orta yapacağını söyledi. Biz de 3 kişilik barajı teke düşürdük. O iki arkadaşımı tekrardan 18 içine çekmeye karar verdik. İnanılmaz bir deneyimdi.
 ÇOK HAVALI BİRŞEY
 MAÇ bittiğinde herkes beni kucakladı. Ben her zaman bir idol olmak istediğimi söyledim. Elazığ maçından sonra bu hayalimi gerçekleştirdim. Kendimi çok havalı hissetim. Cluj maçında penaltı kaçırdıktan sonra herkes beni suçladı. Ama Messi ve Zico bile penaltı kaçırdı. Hem o gün zemin hava nedeniyle çok kötüydü. Penaltıyı o yüzden kaçırdım.
 ARTIK DÖNÜYORUM
 TAKIMA geç katıldım. O yüzden geç katıldığım için kişisel performansıma da biraz yansıdı. Her geçen gün daha iyiye gittiğimi düşünüyorum. Fizik anlamında her geçen gün kendimi daha iyi hissediyorum. Pitbull aranıza yavaş yavaş dönüyor diyebilirim. Bunun için çok çalışıyorum.
 Muslera'dan özel tebrik
 ELAZIĞSPOR maçında Serdar'ı düşürdüğü için penaltıya sebebiyet verip kırmızı kart gören Muslera, kendisinin yerine kaleye geçen Felipe Melo'yu Elazığ'dan dönüş yolunda özel olarak tebrik etti. Uruguaylı kaleci, 2011-2012 sezonunun 34. haftasında Manisa 19 Mayıs Stadı'nda G.Saray adına bir penaltı vuruşunu gole çevirmeyi başarmıştı.
 Bir penaltının anatomisi
 DAKİKA 87. Skor: Elazığ-G.Saray: 0-1. Penaltıya sebebiyet veren Muslera oyundan atıldı. 3 oyuncu değişiklik hakkını kullanan G.Saray'da kaleye Brezilyalı Melo geçti. Topun başına gelen Göksu, penaltıyı gole çevireceğinden emin. Melo, Göksu'nün gözlerinin içine baktı ve son ana kadar ayakta kaldı. Sağına atlayan Melo, inanılmazı başarıp penaltıyı kurtardı ve Elazığ Panteri oldu...
 1 golü bile yok ama!
 KURTARDIĞI penaltıyla Sarı-Kırmızılı taraftarların gönlünde bir kez daha taht kuran Melo'nun bu sezon golü bulunmuyor. Geçen yıl 10 gol atan Sambacı, bu yıl fileleri havalandığı ilk maçta Gangnam Style dansı yapacağını söylemişti.