Büyük tehlike ensemizde
Avrupa Ligi’nde Rum temsilcisi ile 2 kritik karşılaşma oynayacak olan sarı lacivertli temsilcimizin alacağı olası kötü sonuçlar, bu sezon Süper Lig şampiyonu olacak takımımızın seneye Devler Ligi ön elemesi oynamasına yol açabilir.
 TÜRK futbolunun Avrupa’daki geleceğini büyük bir tehlike bekliyor.
 Bunun nedeni ise, Güney Kıbrıs takımlarının yakaladığı başarılar... Rumlar son dönemde nefesini, UEFA’nın listesinde Türkiye’nin ensesinde hissettiriyor. Bu durum da, F.Bahçe’nin Avrupa Ligi’nde AEL Limassol’la oynayacağı iki maçın önemini daha da artırıyor.
 Sarı lacivertli temsilcimizin, Rum rakibi karşısında alacağı olası galibiyetler, AEL’in gruptan çıkamamasına sebep olurken, Türk futbolunun yakın gelecekteki 3-4 senelik geleceğini de kurtarabilir.
 GALATASARAY’IN BAŞARILARI DA ÇOK ÖNEMLİ
 Bu sezon şampiyonlar ligi ve Avrupa Ligi’ne 4 takımla katılan Güney Kıbrıs, şu anda sadece F.Bahçe’nin rakibi AEL’le temsil ediliyor.
 Gelecek sezonlarda Süper Lig şampiyonunun Devler Ligi’ne ön eleme oynamadan direkt katılması için Limassol’un Avrupa’da başarısız olması şart...
 Türkiye’nin, UEFA sıralamasında en büyük avantajı ise, G.Saray ve F.Bahçe’nin yola devam etmesi...
 Bir önceki sezonla kıyaslandığında, Rum Kesimi’nin listedeki yükselişi dikkat çekiyor. 2011-12 sezonunda 16. olan Güney Kıbrıs, 13.’lüğe çıkarken, Türkiye ise 11.’lik koltuğunu Yunanistan’a kaybetti. (Hürriyet)