'Baros defteri kapandı'
Galatasaray ikinci Başkanı Ali Dürüst, çarpıcı açıklamalar yaptı 
 Radyospor'da Aydın Cingöz ile Haber Aktif Programı'na katılan Galatasaray ikinci Başkanı Ali Dürüst, Şampiyonlar Ligi'nden, Baros'un durumuna, 'Galatasaray, Manchester'ın yedek kadrosunu yendi' eleştirilerinden, transfere ve Fenerbahçe'nin Fatih Terim'i hedef alan açıklamasına dair konuştu.
 
 HAK ETTİĞİMİZ YERDEYİZ
 Şampiyonlar Ligi'nde hak ettikleri yere doğru ilerlediklerini ifade eden Ali Dürüst, "Şampiyonlar Ligi'nde oynadığımız ilk 3 maçın karşılığını almamıştık. Manchester maçında iyi oynadık ve beklediğimiz yere geldik. Son maçı da kazanarak ilk hedefimizi gerçekleştirmek istiyoruz. Amacımız içinde bulunduğumuz Şampiyonlar Ligi'nde gruptan çıkmak. Avrupa Ligi ikinci planda" dedi.
 
 BİZİM DE EKSİKLERİMİZ VARDI
 'Galatasaray, Manchester'ı yedeklerle yendi' eleştirisine katılmadığını ifade eden Dürüst, sözlerine şöyle devam etti: "Bu söylemlere hiç katılmıyorum.  Bizim de eksiklerimiz vardı. Geçtiğimiz maçlarda oymayan ama Manchester maçında olmayanlar. Geçen maçlarda oynayan ama Manchester maçında oynamayan oyuncularımız vardı. Şampiyonlar Ligi'nde oynayan her takımın geniş ve güçlü bir kadrosu vardır."
 
 MELO VE RIERA GEREĞİNİ YAPTI
 Sezon başından beri istenileni veremeyen Melo'ya destek çıkan Dürüst, "Melo, kampa geç katıldığı için dezavantaj oldu. Kadromuzda kaliteli oyuncular var. Melo da bu rekabet ortamında en iyisini yapmaya çalışıyor. Oyuncuların inişleri olabilir. Örneğin Riera, geçen yıl çok eleştirildi ama ihtiyaç duyulduğunda gerekeni yaptı. Geçen yıl bu takım yeniden kuruldu ve şampiyon oldu. Bu yıl, yeni takviyeler yapıldı. Uyum süreci tamamlanırken ligde lider, Şampiyonlar Ligi'nde grupta favori hale geldik. Bu gerçeği gözden kaçırmamak gerekiyor" şeklinde konuştu.
  
 TRANSFER YAPILACAK MI?
 Ara transfer dönemini devler ligine göre planlamadıklarını altını çizen Galatasaray İkinci Başkanı, sözlerini şöyle sürdürdü: "Ara transfer dönemini Şampiyonlar Ligi'ne göre planlamıyoruz.  Devre arasında kesinlikle transfer yapacağız diye bir düşüncemiz yok. İhtiyaç olursa yaparız. Galatasaray'da beylik bir laf vardır: Bizde transfer hiç bitmez."
 
 BAROS DEFTERİ KAPANDI
 Ali Dürüst, Baros defteri kapandı mı şeklindeki soruya ise, "Baros defteri Galatasaray'da kapandı. Kendisiyle görüştük ve gereken kolaylığı sağladık. İki taraf içinde en doğrusu devre arasında ayrılık. Zaten sezon sonunda sözleşmesi bitecek" diye yanıt verdi.
 
 CEVAP VERMEYE GEREK DUYMADIK
 Ali Dürüst, Fenerbahçe'nin yaptığı son açıklamada "basın toplantılarında bırakın sportmenliği, genel ahlak ve edep kurallarının açıkça ihlal edilmesine göz yumarak yargı kurullarına dahi sevk edemeyenlere" denilerek Fatih Terim'in hedef alındığının ifade edilmesi üzerine ise, "Bu konuda Fenerbahçe'ye cevap vermeyi gerek görmedik. Zaten gerek duysaydık bunu resmi organlarımız üzerinden yapardık" diye yanıtladı.