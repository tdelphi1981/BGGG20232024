Galatasaray'a 'kötü hava' sürprizi
Şampiyonlar liginde çeyrek fenale kalma başarısı gösteren Galatasaray'ın Kayserisporla pazar günü oynayacağı karşılaşmada maç saatinde karla karışık yağmur beklendiği, hava sıcaklığının 4 derece olacağı bildirildi.
Kayseri Meteoroloji Bölge Müdürlüğü uzmanları, 'Kayseri'de cumartesi günü gündüz hava sıcaklığı 17 derece kadar çıktıktan sonra, pazar günü maç saatinde 4 dereceye kadar inecek' dediler.

Kadir Has Stadından sorumlu Spor A.Ş. Genel müdürü Ali Üstünel ise, 'Stadımızın zemini mükemmel. Şu haliyle Galatasaray'ın Türk Telekom Arena ve Almanya'da şampiyonlar ligi maçı oynadıkları Veltins Arena'dan daha iyi durumda. Zemin açısından hem Kayserispor'umuza hem de Galatasaray'a bir sorun yok' diye konuştu.

GALATASARAY'A TEBRİK

Kayserispor, internet sitesinden yaptığı açıklamada Galatasaray'ın Schalke'yi Veltins Arena'da 3-2 mağlup ederek Şampiyonlar Ligi'nde çeyrek finale kalmasını tebrik etti. Türk futbolu adına mutluluk duyulduğu ifade edilen, 'Tebrikler, Galatasaray' başlıklı açıklama şöyle:

"UEFA Şampiyonlar Ligi'ndeki mücadele eden temsilcimiz Galatasaray, 2'inci Turdaki rakibi Schalke 04'ü 3-2 yenerek son 8 takım arasında yer alma başarısını gösterdi. Galatasaray'ın bu büyük başarısını gönülden kutlar; Türk futbolu adına teşekkür ederiz. Galatasaray'a, UEFA Şampiyonlar Ligi çeyrek finalinde başarılar dileriz."

BİLETLER TÜKENDİ

Öte yandan Kayserispor-Galatasaray maçının biletleri, tamamen tükendi. Biletlere özellikle Ankara,Adana,Yozgat, Sivas, Nevşehir ve Kırşehir'den çok sayıda taraftarın ilgi gösterdiği, Galatasaray taraftarının, Kayserili futbolseverlere ait tribünlerden de bilet aldığı öğrenildi.