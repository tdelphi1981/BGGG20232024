Massa: Bazı takımlarla görüşmüştüm
Ferrari'nin Brezilyalı pilotu Felipe Massa, Ferrari ile 2013 için imza atmadan önce diğer bazı takımlarla görüştüğünü doğruladı.
Ferrari ile anlaşmadan önce durumu belirsiz olan ve bir ara takımdan gönderileceği iddiaları yoğunluk kazanan Brezilyalı pilot, Tuttosport'a verdiği demeçte, "O zaman üzerimde kara bulutlar dolaşıyordu. Hiçbir şey düzgün gitmiyordu" dedi.

Gelecek yıl Ferrari'deki sekizinci sezonunu geçirecek olan Massa, "kara bulutların dolaştığı bu süreçte" kariyerinin tehlikeye girdiğinden gerçekten manada korktuğunu ifade etti.

Massa, "Milyonlarca insanın rüyası olan bir işi yapıyordum. Fakat mutlu değildim. Çünkü birçok yarışta esas suçlunun kendim olduğunu biliyordum" dedi.

Ferrari'nin kendisiyle yollarını ayırması durumunda planın olup olmadığı sorulan Massa, isim vermeksizin, bazı görüşmeler yaptığını itiraf etti.

Massa, "Fakat gerçekten istediğim şey, Ferrari ile devam etmekti" diye konuştu.

Bu arada bu sene şampiyonluğu takım arkadaşı Fernando Alonso'nun herkesten daha çok hak ettiğini söyleyen Massa, "Fernando şu ana kadar inanılmaz bir iş çıkardı. Sebastian da öyle, özellikle sezonun ikinci yarısında" dedi.