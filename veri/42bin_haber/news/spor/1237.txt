Ali Kemal Gedikli istifa etti
PTT 1. Lig ekiplerinden Samsunspor'un futbol şube sorumlusu Ali Kemal Gedikli, görevinden istifa etti.Gedikli, Nuri Asan Tesisleri'nde düzenlediği basın toplantısında, Samsunspor'un çok zor bir süreçten geçtiğini savundu.

Göreve geldiği günden itibaren kendi çizgisinde devam ettirdiği görevini aynı çizgide sonlandırdığını belirten Gedikli, Bundan sonrası için futbol takımına ve teknik ekibe başarılar diliyorum. Kalbim hep onlarla birlikte olacak diye konuştu.

Samsunspor'a olan hassasiyeti nedeniyle detaylı bir açıklama yapmak istemediğini anlatan Gedikli, şunları kaydetti: Benim tek hassasiyetim Samsunspor'du. Bu, başladığım gün de aynıydı şimdi de aynı. Önümüzdeki günlerde spekülasyon olacak farklı ifadeleri Samsunspor'a zarar vermemesi adına paylaşmak istemiyorum. İstifa etmemin nedeni sonuçlarla hiç alakalı değil. Zaten başarısız olduğumuzu hiç düşünmüyorum. Çünkü başladığımız noktadaki durumu göz önüne alırsak görevimden ayrılmamın başarı veya başarısızlıkla alakalı olmadığını kesinlikle iletmek istiyorum. Yalnız bulunduğum noktada sağlıklı şartlarda görevime devam edebilme sürecini göremedim, dolayısıyla görevime devam etmek istemiyorum.

Bu arada Samsunspor, sahasında hafta sonu oynayacağı Şanlıurfaspor maçının hazırlıklarına devam etti. Kırmızı-beyazlı futbolcular, teknik direktör Erhan Altın yönetiminde yaklaşık 1,5 saat çalıştı. Taktik ağırlıklı yapılan antrenmana sakat olan Nsumbu, Musa Sinan Yılmazer ve Şenol katılmadı.