İşte Galatasaray'da cevabı en çok merak edilen soru
GALATASARAY devre arası flaş transferlerinin yanı sıra Sabri'nin dönüşünü konuşmaya başladı.
Eboue'nin Afrika Kupası'na gitmesi sonrasında, mecburiyetten de olsa forma şansı bulan Sabri Sarıalioğlu, bu fırsatı geri tepmedi ve yeniden sarı kırmızılı forma ile kalıcı olabileceğini ispatladı. 

Sabri'nin Bursa ve Antalya maçlarında sergilediği futbol büyük oranda Galatasaray'daki geleceğine de olumlu katkı yaptı. Sezonun ilk yarısında çoğunlukla 18 kişilik maç kadrosuna bile giremeyen Sabri'nin, Terim tarafından gözden çıkarıldığı ve sezon sonunda gönderilmesine kesin gözle bakılıyordu. Geçen yıl yeniden yapılanan takımda kendine yer bulamayan ve antrenmanlarda da gerekli çabayı göstermeyen Sabri, bu sezonun ilk yarısında da formaya hasret kalmıştı. Fatih Terim, Sabri'nin hırsını yitirdiğini ve geçmişte olduğu gibi çalışmadığını belirterek, bazı deplasman maçlarında Sabri'yi kafileyle birlikte götürmesine rağmen 18 kişilik maç kadrosuna almayıp tribüne gönderiyordu. 

Sabri sarı kırmızılı forma ile sezon sonunda kesin vedalaşma yolunda giderken, Eboue'nin yokluğunda Fatih Terim'in verdiği şansı çok iyi kullandı. G.Saray takipçisi Antalya'yı yenerek liderliğini sürdürürken Sabri, sarı kırmızılı takımın en iyilerinden biriydi. 

Şimdi merak edilen şu ki; Eboue, Sabri'den formasını nasıl geri alacak?