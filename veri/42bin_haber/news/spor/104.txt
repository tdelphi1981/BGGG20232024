İBB çıkış arıyor
Turuncu-lacivertliler, yarınki maçta Kayserispor'u yenerek, 3 puan hasretine son vermek istiyor.
 İstanbul Büyükşehir Belediyespor, Spor Toto Süper Lig'in 8. haftasında yarın deplasmanda Kayserispor'u yenerek, çıkışa geçmeyi hedefliyor.
 Ligde 3 haftadır galibiyete hasret kalan ve son 2 haftada sahadan puansız ayrılan turuncu-lacivertliler, Kayserispor karşısında galip gelerek yeniden 3 puanla tanışmak istiyor.
 Son haftalarda düşüş içinde olan İstanbul Büyükşehir Belediyespor, deplasmanda Eskişehirspor'a 1-0, sahasında Gençlerbirliği'ne 2-0 yenilirken, Ziraat Türkiye Kupası'nda da Orhangazispor'a 2-1 kaybederek, kupaya erken veda etmişti.
 Turuncu-lacivertliler bu sezon sahasında hiç maç kazanamazken, deplasmandan iki kez 3 puanla döndü ve geride kalan 7 haftada, 2'şer galibiyet ve beraberlik, 3 mağlubiyet alarak 8 puan toplayabildi.
 Kayserispor ile İstanbul Büyükşehir Belediyespor arasında Kayseri Büyükşehir Belediyesi Kadir Has Stadı'nda yarın saat 20.00'de başlayacak maçı hakem Mustafa İlker Coşkun yönetecek.
  