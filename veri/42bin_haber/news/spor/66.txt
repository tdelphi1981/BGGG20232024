Burak'a taş!
'Türkiye'de kendimizi geliştiremiyoruz. Hollanda bizden üstün' diyen milli futbolcu, 'Akhisar'a iki gol attın mı kral gibisin' diyerek takım arkadaşını hedef gösterdi
 Macaristan maçı öncesi hocası Abdullah Avcı ile birlikte basının karşısına çıkan Hamit Altıntop'tan G.Saray'daki takım arkadaşı Burak Yılmaz'a taş! Türkiye'deki futbol ortamının futbolcuları geliştirmekten çok uzak olduğunu ileri süren G.Saray'ın tecrübeli yıldızı, 'Türkiye'de kendimizi geliştiremiyoruz. Kimse alınmasın ama Akhisar'a iki gol attın mı kral gibisin!' diye konuştu.
 O MAÇTA NE OLDU?
 HAMİT'İN 'Akhisar'a 2 gol atınca kral gibisin!' sözleri, akıllara ligin 5. haftasında oynanan G.Saray-Akhisar Belediye maçını getirdi. 23 Eylül 2012'de Türk Telekom Arena'da yapılan ve Sarı-Kırmızılı takımın 3-0 kazandığı maçtaki gollerden 2'sini Burak Yılmaz atmıştı. Burak geçen sezonun da gol kralı.
 HOLLANDA BİZDEN ÖNDE
 GRUPTAKİ rakibimiz Hollanda'nın kendilerinden hem değer, hem de kalite olarak önde olduğunu belirten Hamit Altıntop, 'Ben bunu görüp yaşadığım için size söylüyorum' diyerek futbol dersi verdi!
 Annem sakalıma kızıyor
 Hamit Altıntop, 'Sakalı protesto için mi bıraktın?' sorusuna, esprili bir yanıt verdi: 'Ben böyle düşünmüyorum. Bana göre yakışıyor. Sakal konusunda annem de beni eleştiriyor.' Hamit, daha sonra ciddi bir tavır tanınırken, 'Buraya futbol konuşmaya gelmedik mi?' dedi.