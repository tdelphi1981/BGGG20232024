Fernandes'e Rusya'dan talip var
Rusya kaynaklı lifesports.ru spor haber sitesi, Rus Ligi takımlarından Lokomotif Moskova'nın Beşiktaş'ın yıldız futbolcusu Manuel Fernandes ile ilgilendiğini iddia etti.Haberde Lokomotif Moskova'nın devre arası transfer döneminde orta saha bölgesine transfer yapmak istediği ve Fernandes'in Rus kulübünün ilgilendiği futbolcuların başında geldiği belirtildi. Ayrıca Lokomotif Moskova'nın Portekizli futbolcu için 11 milyon Euro'luk bonservis bedeli ödeyebileceği iddia edildi. 

KAVALCI: "FERNANDES'İ SATMAK BİR YANA, KENDİSİ İLE YENİ SÖZLEŞME İMZALAMAK İSTİYORUZ" 

Konu ile ilgili görüşüne başvurduğumuz Beşiktaş Futbol Komitesi Üyesi Ahmet Kavalcı, Siyah Beyazlı kulübe bugüne kadar böyle bir teklif gelmediğini söyledi. Kavalcı ayrıca Fernandes'i satmayı düşünmediklerini de sözlerine eklerken, Portekizli futbolcu ile yeni mukavele imzalamak için görüşmeler yaptıklarını belirtti. 
"Bize bugüne kadar Fernandes için böyle bir teklif gelmedi. Ayrıca böyle bir teklif gelse bile biz oyuncumuzu satmak istemediğimizi karşı tarafa iletiriz. Fernandes bu takımın en önemli futbolcularından biridir ve takımın lideri diyebileceğimiz bir görev üstlenmiş durumda. Hatta Fernandes'i satmak bir yana, kendisi ile yeni sözleşme imzalamak için görüşmemiz olmuştu. Geçtiğimiz günlerde kendisine 2014'de bitecek olan mukavelesini uzatmak istediğimizi, bu durumda ne düşüneceğini sorduk. Fernandes, Beşiktaş'ta ve İstanbul'da olmaktan mutlu olduğunu, yeni mukavele teklifimizi ilerleyen dönemde değerlendirebileceğini belirtmişti."