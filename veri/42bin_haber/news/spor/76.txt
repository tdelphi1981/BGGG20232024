Anzhi'den Vidic açıklaması
Rus kulübü Anzhi, son günlerde Manchester United'dan Vidic'i transfer edeceği iddialarına kulübün internet sitesi üzerinden cevap verdi.
 Kadrosuna kattığı Eto'o, Zhirkov, Boussafa, Lassana Diarra gibi yıldız isimlerle dikkat çeken Rus takımı Anzhi'nin ismi birçok yıldız oyuncuyla anılıyor.
 İngiliz medyasında son günlerde Anzhi'nin Manchester United'dan Nemanja Vidic'i transfer etmek için çalışmalara başladığı iddia ediliyordu. Rus kulübünün Sırp defans oyuncusu için haftalık 250 bin poundu gözden çıkardığı iddiaları da gündeme düşmüştü.
 Anzhi ise bu iddialara resmi internet sitesi üzerinden cevap verdi. Kulüpten yapılan açıklamada, "Son günlerde takımımızın Manchester United'dan Nemanja Vidic ve bazı başka oyuncuları daha transfer edeceği iddiaları doğru değil. Kulüp yeni transfer olması durumunda gerekli bilgilendirmeyi yapacaktır." denildi.