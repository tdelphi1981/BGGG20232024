Emre Belözoğlu adliyede ifade verdi
MANİSA'daki milli maç için İzmir'e gelen milli futbolcu Emre Belözoğlu avukatıyla birlikte İzmir Adliyesi'ne gitti.
Milli Futbolcu Emre Belözoğlu, İzmir Adliyesi'nde Cumhuriyet Savcısı Ali Osman Kaynak'a 40 dakika süreyle ifade verdi. Çıkışta gazetecilerin yoğun ilgisiyle karşılaşan Belözoğlu avukatı Mahir Işıkhan ile kısa açıklama yaptı. Belözoğlu, "Savcı beyi ziyarete geldik. Bir konu vardı, kendisiyle konuşmam gereken. Onun dışında birşey söylemem şu an için doğru olmaz. Ama bir davayla alakalı bir durum yok. Şu an için bilgime başvurdular" dedi.

Gazetecilerin, "Sanık mısınız, mağdur mu?" sorusuna da Belözoğlu, "Benim tam bir bilgim yok. Avukatım burada. Sadece kısa bir görüşmemiz oldu. Milli takımın maçı var yarın. Çok böyle gündem olsun istemiyorum. Sanırım anlayışla karşılarsınız" diyerek yanıtladı.

Türkiyeye döndüğü için çok güzel duygular yaşadığını vurgulayan Belözoğlu, "İzmir'i çok seviyorum. Eşim de buralı zaten. O yüzden İzmir insanının farklı bir yeri var bende. Her zaman çok sıcak davranıyorlar. Teşükkür ediyorum kendilerine" dedi.

Bu arada Emre Belözoğlu'nun 25 Aralık 2011 tarihinde yakın arkadaşı İbrahim Görücüoğlu'nun düğünü için geldiği İzmir'deki bir çorbacıda bir taraftarla kavga ettiği için hakkında soruşturma açıldığı öne sürüldü. Emre Belözoğlu bu durumun hatırlatılması üzerine de "Çorbacıda bir olay yaşamadık. Benim bulunduğum bir ortamda kavga çıkmıştı sadece. Ama orada öyle bir olay yaşamadım" dedi. Hayranlarıyla fotoğraf çektiren Emre Belözoğlu, TFF'nin aracıyla adliyeden ayrıldı.