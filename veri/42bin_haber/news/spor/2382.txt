Trabzonspor'un korktuğu başına geldi
Ziraat Türkiye Kupası'nda Kasımpaşa'yı penaltılarla yenerek adını gruplara yazdıran Trabzonspor'da, Pazar günkü İstanbul Büyükşehir Belediye maçının 13.30'da oynanacak olmasına tepki sürüyor.
Kupa maçının uzama ihtimaline karşı İstanbul Büyükşehir Belediyesi maçının daha geç saate alınması için federasyona yazı gönderen ancak yanıt bile alamayan bordo-mavililerin, Kasımpaşa maçının penaltılara kalmasıyla adeta korktuğu başına geldi.  
5 MAÇI PAZARTESİ OYNADI  
Trabzonspor'un bu sezonki en büyük şikayetlerinden biri maç günlerinin hafta içine konulması, bunun da seyirci ve hasılat kaybına yol açması. Kupa maçlarıyla lig maçlarının rakiplerine göre dengeli biçimde dağıtılmadığını ileri süren bordo-mavililer, son olarak Pazar günkü İstanbul Büyükşehir Belediyespor maçının saat 13.30'a verilmesine tepki gösterdi. Bu sezon ligde oynadığı 15 maçın 5'ini Pazartesi, 1'ini Cuma günü oynamak zorunda kalan Trabzonspor, Pazar günkü maçla da ilk kez 13.30'da maça çıkmış olacak.  
FEDERASYONA YAZI YAZDILAR  
Kasımpaşa ile oynanan kupa maçının uzama ve penaltılara gitme ihtimalini değerlendiren Trabzonspor, 7 Aralık'ta İdari Genel Sekreter Metin Kazancıoğlu imzasıyla Türkiye Futbol Federasyonu'na yazı yazarak, İstanbul Büyükşehir Belediye maçının aynı gün daha ileri bir saatte veya pazartesi günü oynanmasını talep etti. Yazıda, şu ifadeler kullanıldı: 
"Takımımızın Perşembe akşamı saat 20.00'de Kasımpaşa ile Türkiye kupası maçını oynayacağı ve bu maçın uzama ihtimaliyle geç saatlerde sona erebileceği göz önüne alınarak, İstanbul Büyükşehir Belediyespor - Trabzonspor müsabakasının 16 Aralık 2012 Pazar günü saat 15.00 veya 16.00'da başlatılması veya bu mümkün olmadığı takdirde, müsabakanın 17 Aralık 2012 pazartesi günü olarak değiştirilmesi hususunda gereğini müsaadelerinize arz ederim."  
"YANIT BİLE ALAMADIK"  
Trabzonspor Genel Sekreteri Hasan Yener, federasyona yazdıkları yazıya yanıt bile alamadıklarını vurgulayarak şunları söyledi:  
"Maçı Perşembe 20.00'de oynuyoruz, maç uzayabilir' dedik, uzadı. 'Penaltılarla bitebilir' dedik, öyle bitti. Hatta 'ertesi gün bitebilir' diye espri bile yaptık. Nitekim ertesi güne de az kalmıştı. Oyuncularımız zaten ertesi gün çıktılar soyunma odasından. Bu kadar hengameye rağmen bizden çok önce kupa maçı oynayan takımların hepsi lig maçlarını bizden sonra oynuyor. İstediğimiz çok şey yoktu. Bu maçın Pazar günü saat 16.00 ya da 17.00'de oynanmasını istiyorduk. Hatta saat 15.00'e bile razı geldik. Ama bir saatlik geciktirmeyi bile uygun bulmadılar. En azından futbolcunun fizyolojik biyoritmine ulaşmasını istediğimiz için böyle bir teklif yaptık. Ama enteresandır ve niye olduğunu bilmiyoruz, Futbol Federasyonu bu konuda inatçı ve kulüplerin isteklerini, özellikle Trabzonspor'un isteklerini yerine getirmeme konusunda katı bir defans halinde. Bu maç planlamasında niye böyle tutum içinde olduklarını anlamak mümkün değil. Yine tekrarlıyorum; bugüne kadar Fenerbahçe'nin ve Galatasaray'ın 13.30'da oynadığı bir maçı göstersinler, bütün söylediklerimi geri alacağım. Çok haksız bir uygulama yapılıyor. Dün akşam maçın uzaması ve penaltılara kalmasından sonra artık herkes bizimle hem fikir oldu."  
"ÇOK İYİ OYNAMADIK AMA.."  
Hasan Yener, Türkiye Kupası maçlarından da ortaya çıktığı gibi artık futbolda küçük - büyük takım ayrımının bulunmadığını ifade ederek şunları söyledi: 
"Her takım birbirini yenebilir. Kim bir maçı önemserse, gerektiği şekilde konsantre olur, iyi koşar ve iyi savaşırsa o takım maçı kazanabilir. Bu dediğim gerçekleşti. Daha önemlisi İstanbul'un 5 tane Süper Lig takımı var ama İstanbul'un kupada tek takımı bulunuyor. Süper Lig'de tek takımı olan Trabzon'un kupada iki takımı yoluna devam ediyor. Kasımpaşa maçında çok iyi oynamadık. Bu bir gerçek. Hatta Kasımpaşa pozisyon da buldu. Ama verilmeyen nizami golümüz var. O gol verilseydi durum değişirdi. Kasımpaşa maçın başında bulduğu golden sonra savunmada çok adam bulundurunca işimizi zorlaştırdı tabi."  
"HEP İSABET EDENE TESADÜF DENMEZ"  
Sezon başından bu yana hakem uygulamalarından çok büyük zarar gördüklerinin de altını çizen Yener, şöyle devam etti:  
"Bizde bir atasözü var, 'hep isabet edene tesadüf denmez' diye. Gerçekten üst üste olması özellikle bizi de çok üzüyor. Ama şunu söyleyeyim, maçı hakemi Bülent Yıldırım harika bir maç yönetti. Yardımcılarının, özellikle kıdemsiz yardımcı hakemin büyük yanlışı vardı. Nizami bir golü ofsayt diye iptal etmesi ilginç. Bir takımın kaderiyle oynuyorsunuz. Lig maçı olsa sadece bir puan kaybedersin ama kupa maçındaki hata bütün bir sezonu etkileyecek bir davranış."