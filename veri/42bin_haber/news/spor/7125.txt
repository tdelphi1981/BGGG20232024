"Sekiz transferle takımımızı güçlendirdik"
TKİ Tavşanlı Linyitspor Kulübü Başkanı Oktay Semih Koçyiğit, ara transfer döneminde ikisi yabancı 8 futbolcu transfer ederek, kadroyu güçlendirdiklerini söyledi.Oktay Semih Koçyiğit, yaptığı açıklamada, Türkiye Futbol Federasyonu'nca (TFF) belirlenen ara transfer döneminin dün sona erdiğini hatırlattı. Sezonun ilk yarısında iyi bir performans ortaya koyamadıklarını ve alt sıralarda kaldıklarını belirten Koçyiğit, takımın yükselişini sağlamak ve daha iyi seviyelere ulaşabilmek için ara transfer döneminde kadroyu güçlendirmeye çalıştıklarını söyledi.

Koçyiğit, vefat eden Arif Peçenek'in yerine teknik direktörlüğe getirdikleri Ümit Erol Tok yönetimindeki takımın, yeni transferlerle tüm mevkilerde iyi oyunculara sahip olduğunu dile getirerek, şöyle konuştu:

Ara transfer döneminde ikisi yabancı 8 futbolcu alarak, takımımızı güçlendirdik. Boluspor'dan Nijeryalı Akeem Oriyomi Agbetu ve Finlandiya'nın FC Lahti takımından Kosova asıllı Finlandiyalı Drilon Shala'yı, Almanya'dan da gurbetçi Murat Yılmaz'ı transfer ederek, forvet hattımızı sağlamlaştırdık. Bu oyuncularımızın yanı sıra Kayseri Erciyesspor'dan Mehmet Ayaz, Boluspor'dan Volkan Koçaloğlu, Denizlispor'dan Sakıb Aytaç, Almanya'dan Volkan Dikmen'i kadromuza kattık. Medical Park Antalyaspor'dan Deniz Aslan'ı kiraladık. A2 takımımızdan Ömürcan Yıldırımlı, Soner Özdemir ve kaleci Gökhan Köstereli ile profesyonel sözleşmeler imzaladık. Takımımızdan ayrılan oyuncular da oldu. Ümit Tütünci, Adanaspor'a, İbrahim Yavuz, Şanlıurfaspor'a, Serkan Özsoy, Faturavizyon Kahramanmaraşspor'a, Osman Fırat, Karşıyaka'ya, Eser Yağmur, Kartalspor'a, Fatih Kaldan, Altay'a, Mustafa Emre Horoslu, Ünyespor'a gitti. Faruk Bayar ile yollarımızı ayırdık.

Gelen oyuncuların, takıma büyük katkı sağlayacağına inandığını kaydeden Koçyiğit, yollarını ayırdıkları futbolculara da yeni takımlarında başarılar diledi.