Messi'yi Kosovalı terzi giydiriyor
Barcelona'nın Arjantinli futbolcusu Lionel Messi'yi, Barcelona'da yaşayan Kosovalı Arnavut terzinin giydirdiği öğrenildi 
 Kosova medyasında çıkan haberlerde, 1989 yılında Kosova’dan ayrılan Muhammet Hasani’nin, ünlü futbolcu Messi’yi giydiren terzi olduğu belirtildi. Messi’yi giydiren Kosovalı Muhammet Hasani Kosova’da günün konusu oldu. 
 Kosova medyasına göre; 2000 yılından bu yana Barcelona’da yaşayan Muhammet Hasani’nin, 2010 Altın Top’ ödül töreninde Messi’yi giydiren terzi olduğu belirtildi. 
 Kosova’nın Sport gazetesine açıklama yapan Muhammet Hasani, "Messi 2010 yılında Zürih'te Atın Topu’ almak için gitmeden önce, çalıştığım şirkete babasıyla ve kardeşleriyle gelerek tören için elbise sipariş etti. Bende, siyah kadife bir takım, beyaz gömlek ve siyah papyon giymesini önerdim. Bir hafta içinde giysilerini hazırladım" dedi. Ayrıca, Hasani, 2010 yılından bu yana Messi’nin elbiselerini tasarladığını ve Messi’yi giydirdiğini ifade etti. 
 Haberde, Avrupa’ya gitmeden önce Priştine’de terzilik yapan Hasani’nin, 7 yıl İngiltere’de çalıştığı, 1998 yılından bu yana da İspanya’nın Ermenegildo Zegna şirketinde terzi ve tasarımcı olarak çalıştığı belirtildi. 
 DHA