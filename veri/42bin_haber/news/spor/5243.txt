Gintaş'tan Timsah Arena açıklaması
Bursa'da, Timsah Arena stadının inşaatının yapımını üstlenen Gintaş İnşaat'ın Yönetim Kurulu Başkanı Necip Naci Doğru, çalışmaların devam ettiğini söyledi. Doğru, "Timsah Arena Projesi, iş planına uygun olarak tam zamanında teslim edilecektir" dedi.
Necip Naci Doğru, Yönetim Kurulu Başkanlığı'nı yaptığı Gintaş'ın, kurulduğu 1979 yılından bu yana Türkiye başta olmak üzere Arnavutluk, Kosova ve Karadağ gibi birçok ülkede önemli projelere imza attıklarını söyledi. Doğru, yaptığı yazılı açıklamada, Gintaş olarak son dönemde, inşaat sektöründe daralma olduğunu söyledi. Bu duruma finans sektörünün yaklaşım tarzı sonucu, Kasım 2012 den itibaren finansman yapılarında, yeni bir dengeleme süreci geçirdiklerini belirten Doğru, şöyle dedi:

"Alacaklılarının uğrayabileceği ticari zararı en aza indirmek ve kontrollü olarak finansal yapımızı stabil hale getirmek amacı ile 31 Aralık 2012 tarihinde, Bursa 1'inci Asliye Ticaret Mahkemesi'ne iflasın ertelenmesi başvurusu yaptık. Mahkeme bu başvuruyu incelemek üzere kabul ederek, 2 Ocak 2013 tarihi itibarı ile birtakım tedbir kararlarını uygulamaya koydu. Halen Türkiye içerisinde 7, yurt dışında ise 3 ayrı sözleşme ile çok büyük bir portföyü taahhüdünde bulunduran firmamız, bu sözleşmelerde herhangi bir gecikmeye mahal vermeksizin çalışmaya devam etmektedir."

"İFLAS ERTELEME BİR ENSTRÜMAN"
Gintaş'ın Yönetim Kurulu Başkanı Doğru, otomotiv ve tekstil gibi birçok sektörde de bu gibi durumlarda iflas ertelemenin bir enstrüman olarak değerlendirilmekte olduğunu, bu süreçte temel amacın kurumsal paydaşları sıkıntıya sokmamak olduğunu anlattı. Necip Naci Doğru, şöyle dedi:

"Gintaş, bugüne kadar olduğu gibi bundan sonraki süreçte de Türkiye ekonomisi adına önemli projeler gerçekleştirmeye devam edecektir. Tüm paydaşlarımız ile tüm çalışmalarımızı kısa sürede çözüme kavuşturup tüm çalışmalarımızı etkin bir şekilde sürdüreceğiz. Şu an itibari ile alınan tedbir kararına rağmen hiçbir faaliyetimiz durmadı. Mevsimsel olumsuzluklara rağmen projelerimiz devam etmektedir. İş planımıza uygun olarak proje teslimlerimizi de tam zamanında gerçekleştireceğiz."