Anadolu Efes, Real'i dize getirdi
Anadolu Efes Basketbol Takımı, THY Avrupa Ligi Top 16 turu (E) Grubu 7. hafta maçında İspanyol temsilcisi Real Madrid'i 74-72 yendi. Avrupa Ligi yönetimi tarafından "haftanın maçı" olarak seçilen karşılaşmadan zaferle ayrılan lacivert-beyazlı ekip, grubundaki son 6 maçından da galibiyetle ayrılmasını bildi.

Anadolu Efes, Avrupa kupalarında son 8 maçta da yenemediği, Top 16 (E) Grubu'nda bundan önceki 6 maçını da kazanan Real Madrid'e ilk mağlubiyetini tattırdı.

Karşılaşmaya hızlı başlayan Anadolu Efes, dış atışlarda Savanovic ve Shipp, pota altında da Semih ve Gordon ile bulduğu basketlerle 3. dakikada 12-5 öne geçti. Real Madrid, Fernandez ve Begic'in basketleriyle skoru dengelemeye çalışırken, lacivert-beyazlı takım Shipp ile etkili olmaya devam etti ve ilk periyodu 23-19 önde bitirdi.

İkinci periyodun ilk bölümünde yaptığı sert savunmayla İspanyol ekibine 4 dakika 36 saniyelik sürede sayı şansı tanımayan Anadolu Efes, hücumda da Vujacic'in önderliğinde 9-0'lık seri yakalayarak, 15. dakikada skoru 32-19'a taşıdı. İspanyol ekibi, Anadolu Efes'in özellikle hücumda yaptığı basit hatalardan iyi yararlanarak, dış atışlardan Rodriguez ve boyalı alanda da Llull ile potaya gitmeye çalıştı. Ancak oyun disiplininden kopmayan lacivert-beyazlı takım, etkili mücadelesini sürdürerek, soyunma odasına 46-36 önde gitti.

Karşılaşmanın ikinci yarısı düşük tempo ile başlarken, iki takım da skor üretmekte zorlandı ve 26. dakikaya 51-42 Anadolu Efes'in üstünlüğüyle devam edildi. Ancak periyodun sonlarına doğru etkili olan Real Madrid, Anadolu Efes başantrenörü Oktay Mahmuti'nin de teknik faul aldığı bu bölümde Begic ve Carroll ile potaya gitti ve 29. dakikada farkı 3 sayıya (55-52) indirdi. Anadolu Efes, Gordon ve Farmar'ın basketleriyle son çeyreğe de 59-54 üstün girdi.

Son periyoda iyi başlayan Real Madrid, pota altında 6-0'lık seri bularak 24. dakikaya girilirken, 60-59 öne geçti. Rakibine Gordon, Barac ve Kerem Tunçeri'nin basketleri sonucunda 7-0'lık seri ile karşılık veren Anadolu Efes, 25. dakikada üstünlüğü (66-60) geri aldı. Savanovic ve Gordon'un basketleriyle 37. dakikada skoru 71-64 yapan lacivert-beyazlı takım, pota altında Reyes'e engel olamayınca bitime 1,5 dakika kala fark 2 sayıya (71-69) indi.

Karşılaşmanın son dakikasına 73-69 önde giren Anadolu Efes'in hücumunda müsait durumdaki Kerem Tunçeri üç sayılık denemesinde isabet sağlayamazken, bitime 12 saniye kala Real Madrid, Mirotic'in üç sayılık basketiyle farkı 1 sayıya (73-72) indirdi. Bitime 11 saniye kala Savanovic kullandığı serbest atışlardan birini sayıya çevirdi ve farkı 2 sayıya (74-72) çıkardı. Real Madrid, son hücumundan sayı çıkartamayınca, Anadolu Efes karşılaşmadan 74-72 galibiyetle ayrılarak, grupta üst üste 6. maçını da 
kazandı.

Anadolu Efes'ten Lucas Gordon 16 sayı ile karşılaşmanın en skorer oyuncusu olurken, lacivert-beyazlı takımda forma giyen bütün oyuncular da skora katkı sağladı.

Bu arada, karşılaşmaya yoğun ilgi gösteren basketbolseverler, Abdi İpekçi Spor Salonu'nu doldurdu. Taraftarlar, maç boyunca yaptıkları tezahüratlarla Anadolu Efes'e destek verdi. Öte yandan, karşılaşmanın 142 ülkede canlı yayınlandığı duyuruldu.