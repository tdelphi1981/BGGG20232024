Nefes kesen Galatasaray-Fenerbahçe derbiye saatler kaldı... İşte muhtemel 11'ler
Türk futbolunun kalbi bu akşam Arena'da atıyor. Spor Toto Süper Lig'de lider Galatasaray ile en yakın takipçisi Fenerbahçe, 2012'nin son derbisinde karşı karşıya geliyor.
İki takım hedefi de zorlu derbiyi kazanıp hem haftayı zirvede kapatmak, hem de ezeli rakibine karşı moral üstünlüğünü ele geçirmek.

Türk Telekom Arena'da saat 20.00'de başlayacak dev maçı hakem Halis Özkahya yönetecek. Kariyerinde ikinci derbisine çıkacak Özkahya'nın yardımcılıklarını Ekrem Kan ile Volkan Narinç yapacak. Derbinin dördüncü hakemi ise Tolga Özkalfa olacak.

26 puanlı Medical Park Antalyaspor'un bir maçı eksik olduğu Süper Lig'de 16'ncı haftaya Galatasaray 29 puanla lider, Fenerbahçe ise 27 puanla ikinci sırada girdi.

Terim ile Kocaman 9. kez rakip

Spor Toto Süper Lig'de Galatasaray ile Fenerbahçe arasında bugün yapılacak 2012'nin son derbisi iki takımın teknik direktörlerini resmi maçlarda 9'uncu kez saha kenarında birbirleriyle karşı karşıya getirecek.

Fatih Terim yönetimindeki Galatasaray, Aykut Kocaman'ın çalıştırdığı İstanbulspor ve Fenerbahçe'ye karşı 8 resmi maçtan 4'ünü kazandı, 2 kez kaybetti, 2 kez de eşitliği bozamadı.

Terimli Galatasaray, Kocamanlı İstanbulspor'a karşı Süper Lig'de 3 maçta 2 galibiyet, 1 yenilgi aldı.

İki teknik adam, şimdiki takımlarının başında ise toplam 5 resmi maça çıktı. Fatih Terim yönetimindeki 'Cim Bom', Aykut Kocaman yönetimindeki 'Sarı Kanarya'ya, 4'ü Süper Lig, 1 de TFF Süper Kupa olmak üzere 5 resmi maçta galibiyet sayısında 2-1 üstünlük kurdu, 2 maç ise berabere sonuçlandı.

GALATASARAY: Muslera, Eboue, Semih, Dany, Riera, Amrabat, Melo, Selçuk, Hamit, Burak, Umut

FENERBAHÇE: Volkan, Gökhan, Yobo, Bekir, Hasan Ali, Mehmet Topal, Meireles, Cristian, Caner, Kuyt, Sow