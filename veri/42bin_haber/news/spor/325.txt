"Taraftarın bizi ayakta alkışlaması gerekiyor"
Bozüyükspor Kulübü Futbol Şube Sorumlusu Selami Soydan, ligde ve Ziraat Türkiye Kupası'nda yaptıkları son 3 karşılaşmayı kazandıklarını söyledi.Soydan, düzenlediği basın toplantısında, Bozüyükspor takımının futbolcularının ve teknik ekibinin yoğun maç temposuna rağmen başarılı bir performans sergilediğini kaydetti.

Spor Toto 2. Lig Kırmızı Grup ve Ziraat Türkiye Kupası'nda yaptığımız son 3 karşılaşmayı kazandık diyen Soydan, şöyle konuştu: Taraftarımızın, Bozüyükspor'u ayakta alkışlaması gerekiyor. Futbolcularımız, Ziraat Türkiye Kupası'nda karşılaştığımız Denizli Belediyespor maçının ardından dinlenmeden Giresun'a gitti. Giresunspor karşılaşmasında iyi bir mücadele sonucu hak ettiğimiz bir galibiyet aldık. Maçın ardından Giresunspor Teknik Direktörü Cengiz Demir, istifa etti. Giresunspor tecrübeli bir takım, kendi sahalarında mağlubiyetleri yoktu ve ilk mağlubiyetlerini bizden aldı. Bozüyükspor'u halkın sahiplenmesi lazım. Halk destek verdikçe ve maddi sıkıntılar çözüldükçe takım, daha iyi yerlere gelecek. Ayrıca Giresunspor maçının ardından rakip seyirci iyi oyunumuzu ayakta alkışladı. Bizim taraftarımızın da kendi takımlarına çok iyi destek verip her maç sonunda yensek de yenilsek de ayakta alkışlaması lazım.