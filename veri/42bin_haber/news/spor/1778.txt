Kral parayı geri verdi!
Devler Ligi'nde 5 maçta 5 gol atan Burak, takımına 2.5 milyon Euro kazandırırken, 2.3 milyon Euro'luk yıllık ücretini şimdiden çıkardı 
 Dile kolay... Şampiyonlar Ligi’nde 5 maçta 5 gol. Daha önce Türk futbolculardan sadece Hakan Şükür ve Tuncay Şanlı’nın ulaşabildiği bu başarıyı, takımının tüm gollerine imza koyarak elde eden Burak Yılmaz, kulübün de kasasını doldurdu. Yıldız futbolcu, sezon başında Trabzonspor’dan 5 milyon Euro bonservis bedeliyle alındı, yıllık 2.3 milyon Euro’ya oynuyor. Burak’ın attığı 5 gol, Aslan’a 2 galibiyet ve 1 beraberlik, dolayısıyla 2.5 milyon Euro kazandırdı. Golcü oyuncu böylece yıllık ücretini çıkarmış oldu. Burak gollerine Braga karşısında devam eder ve Cim Bom o mücadeleyi de kazanırsa 1 milyon Euro daha gelecek. Şampiyonlar Ligi’nde son 16’ya kalma bonusu ise 3 milyon Euro. Bu da ekstradan 4 milyon Euro daha kazanılacağı anlamına geliyor, ki bu rakamla birlikte bonservis ücreti de neredeyse bedavaya gelmiş olacak.
 
 SÜPER LİG'İ KASIP KAVURDU
 
 Geçen sezon Süper Lig’de 33 gol atıp kral olan Burak Yılmaz, bir önceki sezonda da 19 gol kaydederek müthiş bir çıkışa imza attı. Gol makinesi bu sezon da ligde 11 maçta rakip fileleri 7 kez sarsmayı başardı.
    
 Yasin Cam/Fanatik
  