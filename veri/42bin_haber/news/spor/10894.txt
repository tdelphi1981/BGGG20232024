Rakiplerimize değil ekonomiye yeniliyoruz
Türkiye Okçuluk Federasyonu Başkanı Abdullah Topaloğlu, Sporcu sayımızı 10 binlerden 50 binlere çıkarabiliriz, bunda bir sıkıntı yok. Ama malzeme satın alma konusunda sıkıntı yaşıyoruz dedi.Akdeniz Oyunları hazırlık kampını Antalya'da sürdüren Okçuluk Milli Takım sporcularını ziyaret eden Topaloğlu yaptığı açıklamada, takımın Akdeniz Oyunları'na iyi şekilde hazırlandığını kaydetti. Türkiye Şampiyonası'nın 21-31 Mart tarihlerinde düzenleneceğini, burada barajı aşan sporcuların da Milli Takım kampına katılacağını anlatan Topaloğlu, haziran ayında Mersin'de yapılacak Akdeniz Oyunları'nda sporcularından çok umutlu olduğunu dile getirdi.
Oyunlarda altın madalya hedeflediklerini ifade eden Topaloğlu, Aybüke Aktuna, Avrupa Salon Okçuluk Şampiyonası'nda finale kadar yükseldi, ancak gümüş madalyada kaldı. Ama ileriki müsabakalarda iyi sonuçlar getirecek. İleriye dönük yeni bir sporcu kazandığımızı düşünüyorum dedi.

Üniversitelerle de işbirliği halinde olduklarını, okçuluk dalının ciddi bir gelişim içinde olduğuna işaret eden Topaloğlu, Türk okçuluğu iyi yolda ilerliyor. Okçuluğun altın yılı, olimpiyat madalyası aldığımız yıl olacak. 2000 yılında bu sahada Avrupa Şampiyonu olduk, çok büyük umutlarla Sidney'deki Yaz Olimpiyatları'na gittik, madalyayı kıl payı kaçırdık ve 4'üncü oldu. O tarihten bu yana içimizde uhde kaldı diye konuştu. Olimpiyat madalyasını kaçırmanın üzüntüsünü hala yaşadıklarını belirten Topaloğlu, 2016'daki olimpiyatlarda bu hasreti gidermek istediklerini vurguladı.

Malzemelerin pahalı oluşu olumsuz etkiliyor
Topaloğlu, okçuluğun ata sporu olduğunu, okçuluğa yeterince ilgi gösterildiğini, ancak malzemelerin pahalı oluşu nedeniyle sporcu sayısının artmadığını belirtti. Bir sporcunun okçuluğa adım atması için başlangıçta bin lira harcaması gerektiğini kaydeden Topaloğlu, bu miktarın 5 bin liraya kadar çıkabildiğine dikkati çekti.

Federasyonun imkanlarının da sınırlı olduğuna işaret eden Topaloğlu, şunları söyledi: Sporcu sayımızı 10 binlerden 50 binlere çıkarabiliriz, bunda bir sıkıntı yok. Ama malzeme satın alma konusunda sıkıntı yaşıyoruz. İleride bu sorunu çözebilirsek daha çok sporcu arasından iyi sporcuları çıkarma şansımız olabilir. Rakiplerimize değil, ekonomiye yenik düşüyoruz.