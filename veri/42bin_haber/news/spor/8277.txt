Burcu Çetinkaya, Ortadoğu Ralli Şampiyonası'nda iddialı
Ortadoğu Ralli Şampiyonası'nın ilk ayağı olan Uluslararası Katar Rallisi'ni yardımcı pilotu Özlem Akgüç'le birlikte kadınlar kategorisinde birinci, 'Grup N' kategorisinde ise 5. sırada tamamlayan başarılı pilot Burcu Çetinkaya, hedeflerinin şampiyonluk olduğunu söyledi.
Burcu Çetinkaya, AA muhabirine yaptığı açıklamada, bu yarış sezonunda Ortadoğu Ralli Şampiyonası'nın tüm ayaklarına katılmak ve 'Grup N' kategorisinde zirvede yer almak istediklerini kaydetti.

Hayalinin, Uluslararası Otomobil Federasyonu'nun (FIA) düzenlediği ana şampiyonalardan birinde unvan kazanmak olduğunu kaydeden Çetinkaya, 'Dünya Ralli Şampiyonası'nda (WRC) bu unvana gitmek için gereken paralar çok yüksek ve rekabet seviyesi daha da yüksek. Ortadoğu Ralli Şampiyonası'nda da bir rekabet var. Ben o bölge yarışlarını, toprak yarışları çok seviyorum. WRC'de ve Kıtalararası Ralli Şampiyonası'nda (IRC) toprak pistlerin sayısı azaldı. Bir çok faktör bir araya geldi ve Ortadoğu Ralli Şampiyonası'nı kendimize hedef koyduk. Orada sadece kadınlar kategorisinde bir hedefimiz yok. 'Grup N' bir araçla yarıştığımız için, bu kategoride birincilik unvanını alma şansımız var. Hedefimiz de buna ulaşmak. Bu sene ilk kez tüm yarışlara katılarak, unvanı almak için elimden gelenin en iyisini yapacağım' diye konuştu.

Çeşitli organizasyonlarda yarıştıktan sonda 2011 yılında Ortadoğu Ralli Şampiyonası'nı keşfettiğini aktaran Çetinkaya, 'Bu sene şampiyona çok canlandı. Bugün dünyada baktığınızda WRC'de en büyük takımların ana sponsorları Ortadoğu'dan. Bugün ralli sektörünün yürüyebilmesi bu bölgenin yatırımcıları sayesinde. Ben de bu nedenle Ortadoğu'yu tercih ediyorum' ifadelerini kullandı.



-'İlk yarışın parasını cebimden ödedim'-

Otomobil sporlarında sponsorun önemine değinen ve Ortadoğu Ralli Şampiyonası'nda yarışıyor olmasının WRC veya IRC'den vazgeçtiği anlamına gelmediğini ifade eden Burcu Çetinkaya, şöyle devam etti:

'Geçmişte WRC'de ve IRC'de hiçbir bayanın elde edemediği rekora da imza attık. Genel klasmanda uzun yıllar dünyada ilk 12'ye girmiş bir kadın pilot yoktu ve 2010'da ülkemizde yapılan WRC Türkiye Rallisi'nde dünya 12.'si oldum. Bunlar kolay elde edilen şeyler değil ve uzak kalmak da istemiyorum. Bazı şeyler sponsorla yürüyor. Benim Burcu Çetinkaya olarak cebimden para harcayıp, WRC'de istediğim koşulda yarış takip edebilmem mümkün değil. Öyle bir param yok çünkü. Ortadoğu Ralli Şampiyonası için sponsorsuz olarak yola çıktık. Sadece bireysel sponsorumuz var ve o da toplam bütçemizin yüzde 10'undan bile azını karşılıyor. Bütçemizin yüzde 90'ı onaylanmamışken, biz her şeye rağmen yardımcı pilotum Özlem Akgüç'le bu yola çıktık. İlk yarışın parasını da cebimden ödedim.'

Türkiye'de sponsor isimlerinin televizyonlarda buzlandığını hatırlatan Burcu Çetinkaya, 'Sizin resmi sponsorunuz olması halinde bile televizyonlarda isim ve logolar buzlanıyor. Haklı olarak ceza yeme korkusuyla bunu yapıyorlar. Ama sponsorun amacı zaten bu geri dönüşü sağlamak. Bunlar zaman içinde çözülür ve düzene girerse, daha uzun süreli sponsorluklar sağlanır' şeklinde konuştu.

-'Kazandığım her şeyi ralliye yatırdım'-

Burcu Çetinkaya, Ortadoğu Ralli Şampiyonası'ndaki başarı hedefiyle birlikte, WRC'ye geri dönme hayalinin de olduğunu aktararak, şöyle devam etti:

'Her zaman bir sonrası var. WRC'ye gri dönme hayalim de var ama önceliğimiz konsantre olduğumuz bu organizasyonda kazanmak. Ben cebimden harcayarak yarışıyorum ve WRC'de bunu karşılayamam. Kazandığım her şeyi ben ralliye yatırdım. İnsanlar bazen, 'Parası var yarışıyor' diyorlar ama nasıl rahat uyuyorlar bilmiyorum. Televizyonlarda program yaptım, gazetede yazdım ve bunları profesyonel sporcu kariyerimle beraber yürüttüm. Geceleri uyumadığım zamanlar oldu ve kazandığım her şeyi ralliye yatırdım. Bu spora olan aşkım nedeniyle, bu spora devam edebilmek için, oradan kazandıklarımı böyle değerlendirdim. Kimseye yaranmak gibi bir derdim yok. Sadece insanların ön yargıları bana engel olmadan sporumu yapmak istiyorum. İnşallah da yapmaya devam edeceğim.'

-'Ne kadar iyi otomobil kullandığımla anılmak istiyorum'-

Katar Otomobil Fuarı'nda gerçekleştirdiği drift gösterisine değinen Çetinkaya, kendisine olan bakış açısının gösteri öncesinde ve sonrasında büyük farklılık gösterdiğini vurguladı.

Ortadoğu'da kadın olmanın ciddi zorlukları bulunduğunu belirten Çetinkaya, 'Geçmişte özellikle Arap ülkelerinde otomobil, kadında süs unsuru olarak görülmüş. Bir kadının otomobili gerçekten bileğinin hakkıyla kullandığı noktasında, inanmaları zor oluyor. Sizi gördükten sonra tavırları çok değişiyor. Katar Otomobil Fuarı'nda gösteri yapmadan önce benimle fotoğraf çektiren insanların tavırlarıyla, gösteri sonrası aynı insanların tavırları o kadar farklıydı ki. İlkinde bana bir kadın olarak, ikincisinde ise bana bir pilot olarak bakıyorlardı. Bu benim için çok önemli. Ben gerçekten bu sporu yapabilmek için, bu seviyeye gelebilmek için çok uğraştım. Bundan sonrasında da ne kadar iyi otomobil kullandığımla anılmak istiyorum' diyerek sözlerini tamamladı.