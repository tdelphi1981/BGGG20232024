'Galatasaray ve Fener'in atmosferi daha korkutucu"
 
 Juventus kalecisi Gianluigi Buffon, Celtic ile oynayacakları Şampiyonlar Ligi maçı öncesi, Celtic Park'taki atmosferi değerlendirdi. Celtic taraftarından çekinmediklerini dile getiren Buffon, Fenerbahçe ve Galatasaray taraftarının yarattığı atmosferin daha korkutucu olduğunu söyledi.
 
 Celtic Park, Şampiyonlar Ligi’ndeki en zorlu deplasmanlardan biri...
 
 Zira Celtic taraftarı, rakip takımın üzerinde büyük baskı yaratıyor. İskoç ekibi, taraftarının yoğun desteği altında, sahasında Barcelona'yı dahi yenmeyi başardı. Ancak Juventus kalecisi Buffon, Celtic Park ve Celtic taraftarından çekinmiyor.
 35 yaşındaki kaleci, "Taraftar bir noktaya kadar takımına yardım edebilir. Rakipler o atmosferde oyunlarına konsantre olmakta zorlanabilir. Bizi çok coşkulu bir taraftarın beklediğini biliyoruz. Ancak hatırlayabildiğim kadarıyla bugüne dek gol atan bir taraftar çıkmadı" diye konuştu.
 
 Avrupa'da, en deneyimli Celticli oyuncudan 2 kat fazla maça çıkan deneyimli kaleci, daha önce pek çok kez daha zorlu atmosferlerde mücadele ettiğini hatırlattı.
 
 Buffon, buna örnek olarak da, Fenerbahçe ve Galatasaray taraftarını gösterdi. Celtic taraftarına saygı duyduğunu söyleyen Buffon, “Ancak gözümüzü korkutamazlar. Çünkü daha zorlarını da gördük. Bugüne kadar gördüğüm en göz korkutucu 12. adama Fenerbahçe ve Galatasaray sahipti" dedi.
 
 NTV Spor