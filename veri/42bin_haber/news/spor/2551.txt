Arena'da derbi heyecanı
Spor Toto Süper Lig'de lider Galatasaray ile en yakın takipçisi Fenerbahçe yarın karşı karşıya gelecek. Türk futbolunun kalbi yarın derbi maçla atacak. Spor Toto Süper Lig'de lider Galatasaray ile en yakın takipçisi Fenerbahçe, 2012'nin son derbisinde karşı karşıya gelecek.

Türk Telekom Arena'da saat 20.00'de başlayacak dev maçı hakem Halis Özkahya yönetecek. Kariyerinde ikinci derbisine çıkacak Özkahya'nın yardımcılıklarını Ekrem Kan ile Volkan Narinç yapacak. Derbinin dördüncü hakemi ise Tolga Özkalfa olacak.

Ezeli rekabette 373. randevu

İki takım arasında 103 yıllık rekabette Fenerbahçe'nin galibiyet sayısında 141-118, gol sayısında da 521-473 üstünlüğü bulunuyor.

Lig maçlarında Fenerbahçe 45, Galatasaray 30 galibiyet aldı, 35 maç berabere tamamlandı.

Sarı-lacivertliler ligdeki gollerde de 143-109 önde.

Derbinin sırrı ilk golde

Galatasaray ile Fenerbahçe arasındaki lig maçlarında ilk golü atan taraf kolay kolay yenilmiyor.
Ezeli rakiplerin 18 yılı kapsayan son 38 lig maçında skor olarak öne geçen taraf sadece 2 kez sahadan puansız ayrıldı.

18 yılık dönemde Fenerbahçe öne geçtiği 19 maçtan, Galatasaray ise 8 karşılaşmadan galip ayrıldı, 9 maç da berabere sonuçlandı.

Derbide kartlar havada uçuşuyor

Galatasaray ile Fenerbahçe arasında yapılan son maçlara sarı ve kırmızı kartlar damga vuruyor.

İki takımın 26'sı lig, 6'sı Türkiye Kupası, 1'i TFF Süper Kupa, 1'i de özel olmak üzere son 34 randevusunda hakemler toplam 27 kırmızı, 190 da sarı kart kullandı.

Rekabetteki son 34 maçta Galatasaray'dan 16, Fenerbahçe'den ise 11 futbolcu kırmızı kartla cezalandırıldı.

Taraflar arasındaki son 16 maçta ise hakemler toplam 16 kırmızı, 92 de sarı kart çıkardı.

Terim ile Kocaman 9. kez rakip

Spor Toto Süper Lig'deki Galatasaray-Fenerbahçe derbisinde iki takım teknik direktörleri 9. kez saha kenarında birbirlerine rakip olacak.

Fatih Terim yönetimindeki Galatasaray, Aykut Kocaman'ın çalıştırdığı İstanbulspor ve Fenerbahçe'ye karşı 8 maçtan 4'ünü kazandı, 2 kez kaybetti, 2 kez de eşitliği bozamadı.

Arena'da 690 milyon liralık derbi

Dünyanın sayılı derbileri arasında gösterilen Galatasaray ile Fenerbahçe arasındaki yarınki maç, aynı zamanda Türkiye'nin en pahalı iki takımını karşı karşıya getirecek.

Alman internet sitesi Transfermarkt'ın verilerine göre, Fenerbahçe'nin toplam tahmini piyasa değeri 360 milyon, Galatasaray'ın ise 330 milyon lira.