Gakgoşlar gol yollarında suskun kaldı
Spor Toto Süper Lig'in ilk yarısını topladığı 16 puanla 16. sırada tamamlayan Sanica Boru Elazığspor, 11 golle ligin en az gol sevinci yaşayan iki ekibinden biri oldu.Teknik direktör Bülent Uygun yönetimindeki Elazığ ekibi lige, stadının tadilatta olması nedeniyle İzmir'de yapılan ve 1-1 sona eren Fenerbahçe maçıyla başladı. 7. haftadaki Akhisar Belediyespor maçına kadar iç saha maçlarını İzmir ve Ankara'da oynayan bordo-beyazlılar, bu periyotta istediği sonuçları alamadı.

İlk 7 haftalık periyotta 3 beraberlik ve 4 mağlubiyet alan ve galibiyetle tanışamayan Elazığ ekibi, aynı dönemde Fenerbahçe ve Bursasspor'a karşı birer kez gol sevinci yaşadı, kalesinde ise 14 gole engel olamadı. Alınan kötü sonuçların ardından Bülent Uygun ile yolları ayıran Sanica Boru Elazığspor, 8. haftada deplasmandaki Orduspor maçına yeni teknik direktörü Yılmaz Vural yönetiminde çıktı.

Vural yönetiminde 10 haftalık periyotta 9 gol kaydeden ve kalesinde 13 gol gören Elazığ ekibi, bu dönemde Kayserispor, Galatasaray, ve Gaziantepspor'a gol atmayı başaramadı.

Gol yollarında sıkıntı çeken Elazığspor, ilk devrenin sonunda 11 golle Akhisar Belediyespor ile en az gol atan iki takımdan biri oldu. Kalesinde 27 gol gören Elazığ ekibi, 29 gol yiyen Kayserispor'dan sonra ligin en fazla gol yiyen ikinci ekibi sıralamasında, Mersin İdmanyurdu ile birlikte yer aldı.

Elazığ ekibinin, Süper Lig'de mücadele ettiği 3 sezondaki ilk 17 maçlık gol performansı ise şöyle:

Sezon Sıra O G B M A Y Av P
------------------------------------------------
2002-2003 16 17 4 3 10 18 28 -10 15
2003-2004 18 17 2 5 10 19 42 -23 11
2012-2013 16 17 3 7 7 11 27 -16 16


Pozisyonları değerlendiremedik

Sanica Boru Elazığspor Teknik Direktörü Yılmaz Vural, yaptığı açıklamada, takımının ligi 5. sırada bitirebilecek bir oyun sergilediğini belirtti.
Bordo-beyazlı ekibin kendi dönemindeki 10 haftada 60'ın üstünde pozisyona girdiğini, hücum ve savunma dengesinin çok güzel olduğunu ancak bu duruma rağmen sadece 9 gol atabildiklerini aktaran Vural, şunları kaydetti: Takımın çok güzel bir dengesi var. Hücum yapabiliyor, savunma yapabiliyor. Bunlar mükemmel ama maalesef sonuçlandıramıyoruz. Bu da bizim için ikinci devre çalışmalarımızda yönelmemiz gereken bir sorun. Yani 'Ne yapalım? Bunu nasıl düzeltelim'... Dolayısıyla buna kafa yoracağız. 2 Ocak'a kadar takımın hem iç hem dış transferini bitirmek durumundayız. Daha çok gol atabilen bir takım konumuna gelebilmek için ilaveler olacak. Bununla ilgili çalışmalar yapıyoruz.