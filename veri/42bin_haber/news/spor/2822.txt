Şenol Güneş: "Mutlu değiliz"
Trabzonspor Teknik Direktörü Şenol Güneş, "Mutlu değiliz. Beklentilerin altında kaldık. Başarısızlığımız mutsuzluğumuzu daha fazla artırdı" diye konuştu. 
Trabzonspor Teknik Direktörü Şenol Güneş, "Devre arasında fizik ve moral olarak güçlenecek Trabzonspor'un ikinci yarıda iyi işler yapacağına inanıyorum. Bütün Trabzon'un gurur duyacağı bir takım olmasını arzu ediyorum" dedi.

Güneş, Mehmet Ali Yılmaz Tesisleri'nde düzenlediği basın toplantısında son haftalarda alınan sonuçlar karşısında yapılan eleştiriler ve bordo-mavili takımın Perşembe günü Ziraat Türkiye Kupası'nda Eskişehirspor, hafta sonu da ligde Galatasaray ile oynayacağı maçlara ilişkin açıklamalarda bulundu.

Güneş, bordo-mavili takımın ligdeki durumundan kendilerinin de rahatsız olduğunu belirterek, "Oynadığımız oyun ve aldığımız puan itibarıyla mutlu değiliz. Bu, taraftarı da bizi de tatmin etmedi. Beklentilerin altında kaldık. Başarısızlığımız mutsuzluğumuzu daha fazla artırdı" dedi.

Oyuncuların görevlerini yerine getirdiğini ancak yabancı oyuncuların fazlalığı nedeniyle bir sıkıntı yaşadıklarını anlatan Güneş, "Kadronun buna bağlı olarak genişliği var. Bazı mevkilerde yığılmalar var. Kadro genişliğinin rekabete katkısı olabildiği gibi olumsuzluğu da olabiliyor. Giden oyuncuların yerine gelenlerin onlardan beklenen başarıyı, gidenlerin başarısını ortaya koyamaması da olumsuz durum ortaya çıkardı. Geçmiş başarılara ulaşılamayınca da bu sıkıntı ortaya çıktı" diye konuştu.

Güneş, takım olarak de bireysel olarak da hatalar yaptıklarını ifade ederek, şöyle devam etti:

"Bu yüzden takım da olamadık. Hepimiz birimiz, birimiz hepimiz anlayışını özellikle bu yıl tam oturtamadık. Her oyuncu ister istemez dışarıda kalınca etkilendi. Transfer adaletsizliğinden etkilendik. Takımın parçası olmak ve takımı sahiplenmek zorlaştı. İyi oyuncularımız var. Kötü dönem geçirdikleri gerçek ama düzelip iyi işler yapacaklarına inanıyorum. Yanlışlar yaptık, haksızlığa uğradık, zaman zaman şanssız da olduk ama bunları aşacak direnci ortaya koyamadık. Taraftarın beklediği oyunu oynayamamak, puan olarak geride olmak bizi olumsuzluğa itti. Zirveye çıkacağımız dönemdeki maçları kaybeden bir takım olduk. Rakipleri yakalayacağımız dönemde kazanılamayan maçlar yeni olumsuzluğu peşinden getirdi."

İstanbul Büyükşehir Belediyespor maçında taraftarların kendilerini sahiplendiğini kaydeden Güneş, "Doğru olan da buydu. Şartlar ne olursa olsun, soğuk hava olsun, takımın durumu ne olursa olsun, taraftar kulübü ne kadar sevdiğini bir kez daha gösterdi. Üzüldüklerini biliyorum. Onları üzmemek, sevindirmek için ne gerekiyorsa yapılacaktır. Takım bütünlüğünü engelleyen faktörleri aşabildiğimizde daha çok mesafe alacağız. Kadro zenginliği, yabancı oyuncu fazlalığı, kadro bütünlüğü gibi konularda çalışma içinde olacağız. Ara transfer bunun için bir çözümdür" diye konuştu.

Özellikle hücumda sorun yaşadıklarını ifade eden Güneş, "3 yabancı santrforumuz vardı. Daha önceki başarıyı yakalayan anlayıştaki oyunu koyamadık ortaya. Burak'ın attığı golü kolay kolay kimse atamaz. Bu nedenle kim gelirse gelsin eleştirilecekti. Takım içinde golcü bulmamız gerekiyordu ama bunu bulamadık. Diğer oyuncuların performansını da üst düzeye çıkaramadık" dedi.

-Eskişehir ve Galatasaray maçları-

Güneş, Eskişehirspor ve Galatasaray maçlarının ayrı kulvarda oynanacak maçlar olduğunu belirterek, "Ligde oldukça gerideyiz. Galatasaray lider durumda. Son 2 maçta kaybettiğimiz 5 puanı çok arayacağız tabi. Alsaydık çok farklı konumda olacaktık. Şimdi Galatasaray'ı yenerek onu sağlamaya çalışacağız. Eskişehir ile kupa maçında yeni bir kulvarda yarışacağız. Lig maçında yediğimiz gol sonrası oyun kontrolünü onlara vermiştik. Hem o maçın rövanşını almak hem de kupada iyi başlayıp avantaj sağlamak için kazanmak istiyoruz" dedi.

Devre arasında Trabzonspor'un daha iyi duruma geleceğini söyleyen Güneş, "Devre arasında fizik ve moral olarak güçlenecek Trabzonspor'un ikinci yarıda iyi işler yapacağına inanıyorum. Bütün Trabzon'un gurur duyacağı bir takım olmasını arzu ediyorum. Dinlenme ve çalışmayla bütün bu olumsuzluklardan sıyrılacak oyuncularımızın yeni bir dönemde, yeni bir heyecanla başarılı sonuçlar ortaya koyacağını düşünüyorum" diye konuştu.

Güneş, sakatlığı bulunan Bamba'nın devre arasında düzeleceğini, Colman'ın ise Perşembe günü Eskişehirspor maçında oynayamayacağını Galatasaray maçında ise belki oynayabileceğin kaydetti. Güneş, devre arasında ayrılması beklenen oyuncular Marek Cech, Vittek, Barış'ın da takımdan ayrı çalıştığını kaydetti.

-"Olumsuz hareket bize katkı yapmaz"-

Güneş, bir gazetecinin "hafta sonunda 4 eski oyuncunuz Galatasaray kadrosunda yer alacak. Fair-play için mesajınız olur mu?" şeklindeki sorusu üzerine, şunları söyledi:

"Selçuk, Burak, Engin ve Ceyhun hatta Çağlar'ı da sayabiliriz. O önemli değil. Biz Galatasaray ile maç yapacağız. Onlar da Galatasaray'ın oyuncuları artık. Rakiplere olumsuzluk yapacağına kendi takımımıza destek olacağız ki bunu yapabiliyoruz, yapacağız. Biz o taraftarların beklediği oyunu oynamak için sahaya çıkacağız. Taraftar da takımı destekleyecek biz de Galatasaray'ı yenmeye çalışacağız. Yapacağımız iş bu. Duygusal tepkilerimiz bize zarar veriyor, bunu daha önce yaşadık. Artık Galatasaray'ın oyuncusu onlar. Ne alkışlamaya ne yuhalamaya gerek var. Zaten daha önce de bizim oyuncularımız değildi, ne Selçuk ne Burak. Buraya geldiler, burada oynadılar. Sonra gittiler Galatasaray'da oynuyorlar. Yarın başka yerde oynarlar, profesyonel oyuncu. Bizim rakibimiz olan oyuncular. Tabi bize hizmet ettiler, kendilerine teşekkür ediyoruz. Hepsi de iyi oyuncular. Türkiye'nin en iyi oyuncuları. Ama bu bir gerçek bizim oyuncular değil, onların oyuncuları. Biz onlara, tanıdığımız oyunculara karşı başarılı sonuçlar almak durumundayız. Olumsuz bir hareket bize katkı yapmaz. Hiçbir olumsuzluk beklemiyorum, kimse de yapsın istemiyorum."

-"1461 Trabzon'u niye kupada bizim grup dışına attılar"

Güneş, bir soru üzerine pilot takımları 1461 Trabzon ile Trabzonspor'un Ziraat Türkiye Kupası'nda farklı grupta yer almasına ilişkin olarak "1461 Trabzon'u niye bizim grup dışına attılar kupada. Şike olur diye. Peki başka takımların diğer takımlara yakınlığı yok mu, var. Ama niye onlar için şüphe etmiyorsun. İşine gelen için şüphe et, işine gelmeyen için şüphe etmiyorsun. Bu adaletsizlik, var zaten bu ülkede. Onun için diyorum ki bunların halledilmesi gerekir bu ülkede. Bu şüphe ile baktığınız zaman işi çözemezsiniz. Biz 1461 ile oynadığımız zaman şike mi yapacağız. Ben yapabilir miyim, Mustafa Hoca yapabilir mi, oyuncu yapabilir mi?. Mümkün değil ya ben hayatım boyunca leke alacağım şike yaparsam, mümkün mü. Şurada antrenman maçı yaptığımız zaman bile kıran kırana oynuyoruz onlarla. Ama bunları yapanlar, bunları düşünenler olabilir ama o biz değiliz. Türkiye buna uygun değil. Çünkü Türkiye'de henüz adalet o konuda sağlanamadı. Adalet sağlanmadığı için de bu uzun yıllar devam edecek. 3 Temmuz sürecinden biz çok etkilendik. Ona konuşmamda girmek istemedim. Ben hiç işin içinde yoktum ama etkilendim, kulüp olarak etkilendiğimiz doğru. Halen daha kulüp, camia, takım etkileniyor. Konuşulması, speküle edilmesi, transfer dahil birçok konu bununla bağlantılı. En büyük zararı gören takımız, bu yarış içinde kafa kafaya geldiğimiz için. Varsa ki adalet, hukuk öyle söylüyor, varsa zararı gören biziz. Yoksa o zaman başkaları zarara uğramıştır" ifadelerini kullandı. 

Güneş, transferde Eskişehirsporlu Alper Potuk'un haricinde basında çıkan isimlerin gündemlerine gelmediğini de kaydetti.