Galatasaray'dan Galatasaray Üniversitesi teşekkürü
Galatasaray Kulübü, Galatasaray Üniversitesi'nde çıkan yangın sonrası gerçekleştirilen bağış kampanyasında katkıda bulunanlara yönelik teşekkür mesajı yayımladı.
Galatasaray Kulübü'nün teşekkür mesajında, 'Galatasaray Üniversitesi'nin tarihi binasında çıkan ve camiamızı derinden üzen yangın sonrası tarafımıza gösterilen destek bizleri çok mutlu etmiştir. Gösterilen hassasiyetten ötürü tüm kişi ve kurumlara teşekkür ederiz' ifadeleri kullanıldı.

Galatasaray Üniversitesi'nin tarihi binasındaki yangın nedeniyle açılan bağış kampanyasının 1 haftada 1 milyon lirayı geçtiği kaydedilen açıklamada, ayrıca şu görüşlere yer verildi:

'Camiayı oluşturan kurumların desteğiyle Galatasaray Eğitim Vakfı bünyesinde kurulan fona 895 kişi ve kurum katıldı. Bağışların hızının giderek arttığı ve camianın tek yumruk olduğu 'Gücümüz Sevgimiz Fonu' için Twitter ve Facebook'ta da bilgilendirmeler devam ediyor. Galatasaray Eğitim Vakfı'nın web sitesi www.gev.org.tr adresinde yapılan bağış toplamı ile bağışçıların isimleri sürekli güncelleniyor.'