Fenerbahçe'ye müjdeli haber!
Fenerbahçe, UEFA Avrupa Ligi ikinci turunda Belarus temsilcisi BATE Borisov ile yarın deplasmanda yapacağı ilk maç öncesi son çalışmasını yaptı.
BATE Borisov Kulübü'nün, karşılanmanın oynanacağı Grodno Neman Stadı'nın zemininde bakım yapıldığını iletmesi nedeniyle sarı-lacivertli ekip son antrenmanını İstanbul'da gerçekleştirdi. Fenerbahçe Can Bartu Tesisleri'ndeki çalışmanın ilk 15 dakikalık bölümü medya mensuplarına açık tutuldu.

Futbolcular, basına açık bölümde ısınma hareketleri yaptılar. Sakatlıkları düzelen oyuncular Moussa Sow ile Caner Erkin de idmanda yer aldı. Sakatlıkları süren Mehmet Topuz ve Sezer Öztürk'ün ise tesislerde çalıştıkları belirtildi.

-Yobo'nun geliş tarihi netleşmedi-

Nijerya Milli Takımı ile Afrika Uluslar Kupası'nda şampiyonluk yaşayan sarı-lacivertli oyuncu Joseph Yobo'nun İstanbul'a dönüş tarihi henüz netleşmedi.

Joseph Yobo'nun, Nijerya Cumhurbaşkanı tarafından milli takıma verilecek davetin ardından İstanbul'a döneceği ifade edildi.

Öte yandan, Atletico Madrid formasıyla Avrupa Kupası maçı oynaması nedeniyle bu sezon UEFA Avrupa Ligi'nde Fenerbahçe forması giyemeyecek olan Emre Belözoğlu'nun, ev taşıma işleri nedeniyle kafileyle Belarus'a gitmeyeceği ancak yarın maçı izlemek için orada olmaya çalışacağı aktarıldı.