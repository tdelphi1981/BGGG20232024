Kupa'da ES-ES rüzgarı
Ziraat Türkiye Kupası (B) Grubu'nda Eskişehirspor, Mersin İdman Yurdu'nu 3-1 yendi. 7. dakikada Dede'nin sol kanattan Mersin İdman Yurdu ceza sahası içine yaptığı sert ortada Kamara, topu bekletmeden kaleye gönderdi. Kaleci Orkun, meşin yuvarlağı kornere çeldi.

14. dakikada sağ taraftan korner atışını kullanan Tello, topu ceza sahası içine ortaladı. Penaltı noktası yakınlarında iyi yükselen Servet'in kafa vuruşunda meşin yuvarlak, kaleci Orkun'da kaldı.

20. dakikada Kamara'nın yaklaşık 25 metreden sert şutunda kaleci Orkun, topu iki hamlede kontrol etti.

22. dakikada Kamara, topu Mersin İdman Yurdu ceza sahasındaki Necati'ye gönderdi. Necati de meşin yuvarlağı Erkan'a verdi. Kaleci Orkun ile karşı karşıya kalan Erkan'ın vuruşunda top, ağlarla buluştu: 1-0

26. dakikada Eren'in ara pasında Nduka, topla buluştu. Kaleci Boffin ile karşı karşıya kalan Nduka'nın vuruşunda meşin yuvarlak, kaleciden döndü. Nduka, tekrar önünde bulduğu topu auta gönderdi.

30. dakikada Necati'nin ara pasında topla buluşan Erkan'ın şutunda top, kaleci Orkun'da kaldı.

43. dakikada Tello'nun pasında topla buluşan Causic'in ceza sahası dışından sert şutunda meşin yuvarlak, filelerle buluştu: 2-0

Karşılaşmanın ilk yarısı 2-0, Eskişehirspor'un üstünlüğüyle sonuçlandı.

50. dakikada Mersin İdman Yurdu, Hürriyet'in eline çarpan topun ardından serbest atış kullanma hakkı kazandı. Nduka'nın Eskişehirspor ceza sahası dışından kullandığı serbest atışta top, kaleci Boffin'in solundan ağlarla buluştu: 2-1

56. dakikada Kamara'nın Mersin İdman Yurdu ceza sahası içinde sert şutunda top, kaleci Orkun'da kaldı.

70. dakikada Tanju'nun sağ kanattan yaptığı ortada Can'ın topa kafayla dokunduğu topu, kaleci Boffin kornere çeldi.

88. dakikada Tarık'ın sağ kanattan Mersin İdman Yurdu ceza sahası içine yaptığı ortada, topa iyi yükselen Necati'nin kafa vuruşunda meşin yuvarlak filelerle buluştu: 3-1

Karşılaşma ev sahibi ekibin, 3-1 üstünlüğüyle sonuçlandı.