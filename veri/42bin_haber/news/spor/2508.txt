Dev maçı damaranıza enjekte ederler
İlker Yağcıoğlu, Derbi gecesi diğer gecelere göre çok daha zor geçiyordu. Saat 02.00lere 03.00lere kadar uyanık kalırdık. Hep olumluyu düşünür, kazanmayı hayal ederdik.
F.BAHÇE, yıllardır G.Saray maçlarına psikolojik üstünlükle başlar. Sarı lacivertliler özellikle son 15 yılda rakibine derbilerde büyük üstünlük sağladı. Peki bu üstünlüğün sırrı ne? Uzun yıllar Fenerbahçe ve Milli Takım forması giyen, sarı lacivertlilerde kaptanlık da yapan İlker Yağcıoğluna bu psikolojiyi ve G.Saray maçlarının F.Bahçe cephesinde nasıl beklendiğini sorduk. Yağcıoğlu, sorularımıza verdiği yanıtlarla aslında derbilerin neden F.Bahçe açısından başarıyla geçtiğinin anahtarını da açıkça anlattı. İşte röportajımızdan satırbaşları... 
Motivasyon kolay sağlanır 
G.Saray maçları öncesi F.Bahçe cephesinde neler yaşanır?
- F.Bahçe teknik direktörünün en rahat haftasıdır. Tek bir kelime etmesine gerek kalmaz. Fenerbahçeden içeri girdiğiniz an G.Saray maçlarının önemi damarlarınıza enjekte edilir. Sokaktaki adam da yönetici de bunu anlatır. Motivasyon açısından son derece kolay haftalardır.
Bir derbi maçı gecesi bir futbolcu neler yaşar?
- Maç gecesi diğer gecelere göre çok daha zor geçiyor ve çok geç uyuyorduk. Gece 02.00lere 03.00lere kadar uyanık kalırdık. Gözümüzü kapatana kadar maçı düşünürüz. Hep olumluyu düşünürüz ve kazanmayı hayal ederiz. 
Kocaman hata yapmaz 
Yarınki karşılaşmadan beklentiniz neler?
- Bu maçtaki takımın da şu ana kadar gösterdiği performansın üstüne çıkmasını bekliyorum. İki takım da bekleneni veremiyor. İki takımdan da patlama bekliyorum. Geçen yılki 3-1lik maç gibi G.Sarayın üstün olacağı bir maç olacağını düşünmüyorum. Burak ve Umut ikilisine alan bırakılırsa F.Bahçe için bu çok tehlikeli olur. Ama Aykut Kocaman bu hatayı yapmaz.  
Sırrı Sancaklı vermişti 
Yağcıoğlu: Saffet Sancaklı bize, Rahat olun. F.Bahçe maçının olduğu hafta G.Saraylılar strese giriyor. Baskı altında olup, çekiniyorlar demişti.  
Fenerbahçe, derbilerde G.Saraya neden kolay kolay kaybetmiyor?
- Bununla ilgili en güzel yanıtı Saffet Sancaklı vermişti bize. Onun oynayacağı ilk maçtan önce bize şöyle demişti. Rahat olun. Hiç merak etmeyin. Fenerbahçe maçının olduğu hafta Galatasaraylılar strese giriyorlar. Çok baskı altında oluyorlar ve açıkça çekiniyorlar demişti. Bu sözler benim açımdan derbideki sonuçları açıklıyor.
Şu anda F.Bahçeli futbolcular ne yapıyordur? Ne düşünüyorlardır?
- Fenerbahçeli futbolcular, Galatasarayı yenmenin ne demek olduğunu biliyorlar. Şu anda tamamen maçta ne yapacaklarını konuşuyorlar. Oynayacakları rakiplerin özelliklerini düşünüyorlar. Hakemin iyi bir yönetim göstermesi için dua ediyorlardır. 
Fener 1 adım önde 
* Sizce G.Saray karşısında F.Bahçenin avantajları ne olur?
- Takım savunması olarak daha öndeler. Çok fazla baskı altında olacaklarını düşünmüyorum. Geçen sene oradan galip döndüler. Aykut Kocaman, Arenada 3 maçın 2 tanesini kazandı. Baskı altında olduklarını düşünmüyorum. Orta alanda Melo, Selçuk, Hamit ve Ambrabatın formsuz olması nedeniyle Fenerbahçe bir adım önde görünüyor. Maçı da çözecek olan orta saha oyuncuları... 
Köprü kapandı zannettik 
Galatasaray maçlarında unutamadığınız bir anı var mı?
- Oynadığınız G.Saray mücadelelerinde futbolcularla muhabbet etmezsiniz. Diyalog anlamında bir anım yok. En unutamadığım an TSYD Kupasında iyi oynamadığım bir maçta attığım goldü. Maçı 4-3 kazanmıştık. Sonrasında Ali Sami Yende 4-0 yendiğimiz maç benim açımdan inanılmazdı... En üzüldüğüm karşılaşma da Türkiye Kupasında Soundersın 116. dakikada bize gol atıp kupayı kaybettiğimiz karşılaşmaydı. Gol olduğunda kendimi yere atmıştım. Bir de Aziz Yıldırımın başkanlığının ilk günü Boğaziçi Köprüsünden takım otobüsüyle maça doğru giderken köprüde bizim otobüsten başka tek bir araç yoktu. Kendi aramızda konuşmuştuk. Aziz Yıldırım köprüyü mü kapattı acaba demiştik. 

 