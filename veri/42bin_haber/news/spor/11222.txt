Kalu Uche: Beşiktaş maçı çok zor ve sert geçecek
Kasımpaşa'nın başarılı oyuncusu Kalu Uche, hafta sonu oynayacakları Beşiktaş karşılaşmasının çok zor ve sert bir karşılaşmaya sahne olacağını söyledi.
Ligde attığı 15 golle gol krallığında önde bulunan Kasımpaşa'nın siyahi oyuncusu Kalu Uche, çok önemli açıklamalarda bulundu. Ligde attığı gollerde en büyük payın takım arkadaşlarında olduğunu belirten Uche, "Benim bu gollere tek başıma ulaşmam zordu onun için takım arkadaşlarıma da teşekkür ederim. Çok mutluyum onun için." dedi.

Ligde 14 golle gol krallığında en büyük takipçisi olan Galatasaraylı futbolcu Burak Yılmaz'ın da performansını çok beğendiğini ifade eden Uche, "Burak çok hızlı olduğu için iyi bir forvet. Attığı gollerle de ne kadar çok iyi bir forvet olduğunu herkese gösteriyor ve ben de çok beğeniyorum kendisini. Onun için en iyisini diliyorum. Bu arada Moussa Sow'da çok iyi bir forvet. Onu da çok beğeniyorum. Daha önce söylediğim gibi Türkiye'de çok iyi forvetler var." diye konuştu. 

Kalu Uche, ligde kendisini en çok zorlayan savunma oyuncusunu hatırlayamadığını ama bir hafta güzel maç yaparken diğer hafta kötü maç yapılabileceğini onun için de kimin tam iyi bir performans sağladığını göremediğini kaydetti.

"İspanya'dan gelen oyuncular Türk ligine uyum sağlamakta zorlanıyor siz ise gol krallığına koşuyorsunuz bunun en büyük etkeni nedir?" sorusuna ise Uche, "La Liga çok güçlü takımların bulunduğu ve çok geniş alanda futbolun oynandığı bir ligdir. Türkiye ligi ise çok sert oynanıyor. Dar alanda oynamak zorunda bırakılıyorsun ve özellikle golcü oyuncular çok markaj altında kalıyor. O yüzden hızlı adapde olamayan oyuncular var. Fakat benim için her şey çok iyi gidiyor şuan." diye cevap verdi.

Lig bitiminde Avrupa kupalarına kalmak istediklerini de vurgulayan başarılı forvet, Kasımpaşa'yı en iyi yerde görmek istediğini söyledi.

"BEŞİKTAŞ MAÇI ÇOK ZOR GEÇECEK"

Hafta sonu ligde oynayacakları Beşiktaş maçını da değerlendiren Kalu Uche, bu karşılaşmanın hem kendileri hem de Beşiktaş için çok önemli olduğunu belirtti. Uche, "Beşiktaş'ın çok kaliteli futbolcuları var. Bu maça hem fiziksel hem de duygusal yönden çok iyi hazırlanmamız lazım. Çünkü çok zor ve sert bir maç olacak." şeklinde konuştu.

Sezon başında Trabzonspor'dan herhangi bir resmi teklif almadığını da ifade eden Uche, tek resmi teklifin Kasımpaşa'dan geldiğini belirtti.