Hedef Süper Lig
PTT 1. Lig'de mücadele eden Boluspor, 22 yıllık Süper Lig özlemini sonlandırmak istiyor.Teknik direktör Serhat Güller ile yollarını ayıran kırmızı-beyazlı ekip, Oğuz Çetin'in göreve gelmesiyle ilk yarıyı 23 puanla 10'uncu sırada tamamladı. İlk yarıda evinde istediği puanları alamayan Bolu temsilcisi, iyi bir transfer ve kamp dönemi geçirerek, ikinci yarıda 22 yıllık Süper Lig özlemini noktalamak istiyor.

Kulüp Başkanı Abdullah Abat, yaptığı açıklamada, ilk yarıda en az 28 puan hedeflediklerini ama 23 puanda kaldıklarını söyledi.

İlk yarıyı telafi etmek için ikinci yarıya iyi hazırlanmak istediklerini belirten Abat, Bunun için iyi bir kamp dönemi geçirmemiz lazım. Amacımız, ikinci yarıda iç ve dış sahada daha çok puan toplamak diye konuştu.

Kan değişiklikleri her zaman takımlara farklı yansır diyen Abat, teknik direktör Çetin'in oyuncularını daha iyi tanımasıyla ikinci yarıda daha başarılı olacaklarını kaydetti.

Abat, defansta top kaybetmeyen, hatalı goller yemeyen Boluspor'u taraftarlara izletmeye çalışacaklarını ifade ederek, İkinci yarıda daha farklı bir Boluspor, daha mücadeleci ve kazanma arzusu daha yüksek bir Boluspor izleyebileceğiz. Görüştüğümüz futbolcular var. Stoper, ön libero, kanat mevkilerine acil olarak 3 veya 4 futbolcu transfer etmek istiyoruz. Bunun için transfer komitemiz tarafından araştırmalar ve görüşmeler yapılmakta. Transferlerle daha güçlü bir Boluspor ortaya çıkacak ifadelerini kullandı.