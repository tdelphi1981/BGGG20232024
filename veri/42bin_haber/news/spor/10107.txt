"Mersin İstanbul 2020 için vitrin olacak"
Gençlik ve Spor Bakanı Suat Kılıç, Hem Mersin için, hem de 2020 İstanbul Olimpiyat Oyunları adaylığı sürecinde en önemli vitrin organizasyonlarından biri diye nitelendirdiği 2013 Akdeniz Oyunları kapsamında yapılan tesisler sayesinde Mersin'in olimpiyat eğitim merkezi haline geleceğini bildirdi.
Kılıç, bir dizi incelemede bulunmak üzere geldiği Mersin'de, 2013 Akdeniz Oyunları Koordinatörlüğü çalışanlarıyla basına kapalı toplantı yaptı. Daha sonra Kocavilayet Mahallesi'nde yapımı süren 25 bin kişilik stadyumda incelemede bulunan Kılıç, gazetecilere yaptığı açıklamada, Mersin'e bir çok kez gelip gittiğini, ancak bu ziyaretler içerisindeki en mutlu anını bu şantiyede yaşadığını söyledi.

Gerek şantiyeden gelen seslerin, gerekse şantiyedeki çalışma yoğunluğunun ve yaklaşık 1,5 ay önceki durumla gelinen nokta arasındaki farkın, mutluluğunun yegane kaynağı olduğunu dile getiren Kılıç, 31 Mayıs 2013 tarihi itibariyle yüklenici firma Limak, Mersin Stadyumu'nu bakanlığımıza teslim edecek. Eder mi, edemez mi? yapar mı, yapamaz mı? şeklindeki söylentilere karşı buradaki fotoğraf, hiç bir kaygıya kapılmamamız gerektiğine işaret ediyor dedi.

Yüklenici firma yetkililerine teşekkür eden Kılıç, şöyle konuştu: Çünkü Akdeniz Oyunları, hem Mersin için hem de 2020 İstanbul Olimpiyat Oyunları adaylığımız sürecinde en önemli vitrin organizasyonlarımızdan biri. Mersin'deki tesislerimizin neredeyse tamamı bitmek üzere. Kaygılar stadyum noktasında odaklanmıştı. Bugün stadyum noktasındaki kaygıların da ortadan kalktığını yerinde görebiliyoruz.

İnşaat şantiyesindeki sahada 750 çalışanın olduğunu bildiren Kılıç, toplamda stadyum için 2 bin 580 kişinin 31 Mayıs 2013 tarihine yetişebilmek için hummalı şekilde çalıştığını vurguladı. Stadyumun yol bağlantısını sağlamak üzere KDV hariç 27 milyon lira harcama yapıldığını hatırlatan Kılıç, Mersin bir olimpiyat kenti haline geliyor. 20-30 Haziran tarihleri arasında Akdeniz Oyunları'nı gerçekleştireceğiz. Ama 1 Temmuz'dan itibaren tüm bu tesisler olimpiyatlara sporcu hazırlama merkezi olarak olimpik mirasımıza katılan üniteler olacak. Yani 1 Temmuz itibariyle Mersin, olimpiyat eğitim merkezi haline gelecek diye konuştu.

Nevin Yanıt, önemli kanıt oldu
Bakan Kılıç, 32. Avrupa Salon Atletizm Şampiyonası'nda 60 metre engelli finalinde kendisine ait Türkiye rekorunu da geliştirerek altın madalya kazanan milli atlet Nevin Yanıt'a da başarılar dileyerek, şunları kaydetti: Mersin'in kızı, Akdeniz Oyunları'nı Mersin'e kazandırmakla ne kadar doğru bir iş yaptığımızın kanıtı Nevin Yanıt oldu. Avrupa Şampiyonası'nda kendi ülkesine altın madalya kazandırdı. Nevin'in başarısı, temenni ederim ki, memleketi Mersin'de ve dünya şampiyonalarında da devam etsin. Nevin temenni ederim ki, 2012 yılında kıl payı kaçırdığı olimpiyat madalyasını, 2016'da hem Türkiye'ye hem de Mersin'e armağan etsin. Nevin Yanıt, Türk sporcusuyla ilgili olumsuz yorumlar yapanlara yönelik önemli yanıt oldu. Nevin Yanıt, Mersin'in Akdeniz Oyunları için, İstanbul'un olimpiyatlar için en doğru adres olacağına yönelik kanıt oldu. Yanıt, en önemli kanıt oldu.