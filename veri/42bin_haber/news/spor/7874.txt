Kulüplerarası Kros Ligi 1. Kademe Yarışmaları
Türkiye Atletizm Federasyonu (TAF) Kulüplerarası Kros Ligi 1. Kademe Yarışmaları, Antalya'da başladı.Kepez ilçesi Duacı Parkuru'nda düzenlenen yarışlara 15 takımdan toplam 400 sporcu katıldı. Yarışmalarda sporcular bayan ve erkeklerde 16 yaş altı A, 16 yaş altı B, Yıldız, Gençler ve Büyükler olmak üzere 10 kategoride mücadele etti.

Türkiye Atletizm Federasyonu Başkanı Mehmet Terzi, yaptığı açıklamada, Türkiye Kros Ligi 1. Kademe Yarışmaları seçmelerini Adana'da yaptıklarına, bugünkü yarışmalara de 10 kategoriden toplam 400 sporcunun katıldığını söyledi.

Yapılan kros yarışmalarıyla kulüplerin hem idari hem de mali yönden güçlendiğini kaydeden Terzi, yarışmalara katılan spor kulüpleri arasında büyük bir rekabet olduğunu dile getirdi.

Türk atletizminin kulüpler güçlü olduğu zaman daha iyi yere geleceği inancı içerisinde olduklarını vurgulayan Terzi, İspanya'da yapılan büyükler kros yarışmasında 3 Türk kulübünün hem ikinciliği hem de takım halinde üçüncülüğü var. Avrupa'da da kulüplerimiz hem ferdi hem de takım olarak derecelere giriyorlar. Bu sene atletizmde 2012 yılını aratmayacak başarılar bekliyoruz dedi.

Terzi, 2012 yılının Türk atletizmi açısından altın yıl olduğunu ifade ederek, şöyle konuştu:

Bu sene Dünya Atletizm Şampiyonası Moskova'da yapılacak. Olimpik kadrolar oraya hazırlanıyor. Akdeniz Oyunları da Mersin'de yapılacak ve onun hazırlıkları da sürüyor. Ama en büyük hedefimiz 2016 Rio De Janeiro Olimpiyatları. Bugüne kadar hedeflediğimiz yerlere geldik. İnşallah başarılar devam edecek.

TAF Kulüplerarası Kros Ligi 1. kademe ve 2. kademe yarışlarında dereceye giren takımlar, gelecek yıl düzenlenecek Avrupa Kulüpler Şampiyonası'nda Türkiye'yi temsil edecek.
Bu arada yarışmanın bitiş çizgisine ulaşan bazı sporcular, yorgunluktan dolayı kendilerini yere attılar.