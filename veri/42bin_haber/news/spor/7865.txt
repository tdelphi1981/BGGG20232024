Beckham asgari ücretle oynayacak!
David Beckham'ın LA Galaxy ile anlaşması kadar ayrılışı da olay oldu. Amerika'ya giderken alacağı ücret konuşuluyordu, ayrılışında ise bundan sonra hangi takımda oynayacağı...
Beckham'a, 5 kıtadan tam 12 takım resmi teklif götürdü. Avrupa, Güney ve Kuzey Amerika, Çin, Arabistan ve Rusya takımları, süper yıldızın önünde adeta sıraya girdiler... Kimi devasa yıllık ücretler teklif ederken, biri yalnızca kendine güvenini sunuyordu. O takım, Norveç 8. ligi ekiplerinden Orn Kristiania'ydı.

"Şimdiye dek yalnızca şehrimizde doğmuş futbolculara kadromuzda yer verdik. Ancak David Beckham için bir istisna yaratmak istiyoruz" ifadelerinin kullanıldığı teklif şöyleydi:
 
- 1 adet resmi Orn Kristiania spor çantası
- 1 adet Orn Kristiania kol düğmesi
- 7 Numaralı forma
- Oyuncu ücreti olarak, (her oyuncu için zorunlu olan) 2500 Norveç kronu

Orn Kristiania'nın 342 euro ve spor çantası teklifi için teşekkür eden David Beckham, tercihini Paris'ten yana kullandı. Fransa devi Paris Saint Germen ile sezon sonuna kadar anlaşan Beckham, kulüpten alacağı paraya ise dokunmayacağını açıkladı. İngiliz yıldız, 5 ayda kazanacağı 3.3 milyon sterlini, çocuklarla ilgilenen hayır kurumlarına bağışlayarak, aktif futbolculuk kariyerindeki son imzasını ihtiyaç sahipleri için atmış oldu.

Paris Saint Germen, Beckham'la yaptığı anlaşma bedelini hayır kurumlarına gönderse de, yasalar gereği futbolcuya asgari bir ücret ödemek zorunda... Bir başka deyişle, dünya devi Beckham artık asgari ücretle çalışacak....

Tarihte biraz geriye gidersek, asgari ücretle kontrat imzalamış bir futbolcuya daha rastlıyoruz.
İtalyan orta saha oyuncusu Damian Tommasi, 1996'da formasını giymeye başladığı Roma'da takımın en önemli isimlerinden biri haline gelmişti. 2004 yazında, Stoke City ile oynadıkları bir hazırlık karşılaşmasında dizinden ağır şekilde sakatlandı. Uzun süre takımdan ayrı kalan Tommasi, 2005'te, sözleşmesini yenilemek isteyen Roma kulübünün bu jestine, jestle karşılık verdi ve aylık 1500 euro asgari ücretle sözleşmesini 1 yıl uzattı.

Biri çocuklar için, diğeri kendisine sahip çıkan takımı için, asgari ücretle futbol oynamayı kabul eden iki futbolcu...

Bugünün futbol bir endüstri haline gelse de, futbolcular için sadece para değil...

(Lig Tv)