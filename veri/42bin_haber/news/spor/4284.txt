Beşiktaş ile Adanaspor yenişemedi
Beşiktaş, hazırlık maçında PTT 1. Lig ekiplerinden Adanaspor ile 1-1 berabere kaldı ve devre arası kampında oynadığı 3. maçı da kazanamadı.
Devre arası kamp çalışmalarını Antalya'nın Manavgat ilçesi Ilıca beldesinde sürdüren Beşiktaş, Emirhan Spor Tesisleri'nde Adanaspor ile hazırlık maçı yaptı. Beşiktaş, maça Mc Gregor, İbrahim, Olcay, Ersan, Uğur Boral, Necip, Oğuzhan, Mehmet Akyüz, Almeida, Holosko, Escuded 11'i ile başladı.

29. dakikada, Beşiktaş ceza sahasında oluşan karambolde topu önünde bulan Fevzi'nin attığı golle Adanaspor 1-0 öne geçti. 59. dakikada ise Beşiktaş adına Almeida'nın kafa ile attığı golle maça eşitlik geldi.

İki takımın da pek çok oyuncuyu denediği maçta başka gol olmayınca mücadele 1-1 berabere sonuçlandı.

Bu arada mücadeleyi Başkan Fikret Orman, Futbol Komitesi Üyesi Ahmet Kavalcı ve Yatırımlar Komitesi Üyesi Yalçın Kaya Yılmaz tribünden takip etti. 

BAŞKAN ORMAN: "DENGELERİMİZE UYAN BİR ŞEY OLURSA TRANSFER YAPACAĞIZ" 

Hazırlık maçının ardından basın mensuplarının sorularını yanıtlayan Beşiktaş Kulübü Başkanı Fikret Orman, maçın hazırlık maçı olduğunu belirterek, artık lige hazırlandıklarını, hocanın oyunculara baktığını söyledi. 
Orman, "İlk günden beri şunu söylüyorum. Bütçemiz var. Kolej takımı havasında oynayan bir takımız var. Dengeleri bozmayacağız ilk günden beri onu söylüyorum. Dengelerimize uyan bir şey olursa yapacağız. Transfer yapmak için yapmayacağız" dedi. 

Beşiktaş Teknik Direktörü Samet Aybaba da kampı yoğun bir çalışma programı ile tamamladıklarını ifade ederek, takımının lige hazır olduğunu dile getirdi.  Aybaba, "Küçük sakatlıklar olması artımız oldu. Biliyorsunuz bu kamp döneminde iyi çalışmak, bir de sakatlıklar olmaması dilekleri ile başladık.  Oyuncularımız iyi durumda. Onların motivasyonları ile ilgili de çalışmaya başladık. Önümüzdeki hafta lig başlıyor. Takımımız lige hazır" şeklinde konuştu. 

Samet Aybaba, ligin ikinci yarısında 17 maç olduğunu vurgulayarak, "17 maçı da tek tek düşünüyoruz. Buna konsantre olacağız. Çalışmaları buna göre yapacağız" ifadelerini kullandı. Antalya kampını tamamlayan Siyah-beyazlılar yarın öğle saatlerinde İstanbul'a gelecek.