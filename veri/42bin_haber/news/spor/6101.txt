Derbide ilk heyecan
Spor Toto Süper Lig'de Galatasaray ile Beşiktaş arasında yarın yapılacak 2013'ün ilk derbisinde iki takımın yeni transferleri ilk kez görücüye çıkmaya hazırlanıyor.
Galatasaray'ın hafta içinde imza attırdığı dünyaca ünlü Hollandalı yıldız Wesley Sneijder ile Beşiktaş'ın yine hafta içi kiralık olarak renklerine kattığı Brezilyalı Dentinho, teknik heyetlerin uygun görmesi durumunda Türkiye kariyerlerinde ilk maçlarını derbide oynayacak.

Öte yandan, Beşiktaş'ın devre arasında İstanbul Büyükşehir Belediyespor'dan kadrosuna kattığı Gökhan Süzen, sarı kart cezası nedeniyle ikinci yarının ilk haftasında eski takımına karşı forma giyemedi. Gökhan Süzen de teknik heyetin uygun görmesi durumunda Beşiktaş'ta ilk kez, altyapısından yetiştiği Galatasaray'a karşı forma giyecek.

Bu arada, sezonun ilk yarısında 3-3 biten derbide yedek kulübesinde oturan Beşiktaş'ın İskoç kalecisi Allan James McGregor'un, Türkiye kariyerinde Galatasaray'a karşı ilk kez kaleyi koruması bekleniyor.

-Tolga Özkalfa'nın ilk derbisi-
Galatasaray-Beşiktaş derbisini yönetecek hakem Tolga Özkalfa, kariyerinde ilk kez bir derbide görev yapacak.

Süper Lig'de 9. sezonunu geçiren 22 Şubat 1977 doğumlu İzmir bölgesi hakemi Tolga Özkalfa, bu sezon Beşiktaş'ın 2, Galatasaray'ın ise 1 resmi maçında düdük çaldı.

-Samet Aybaba 'siftah' peşinde-
Beşiktaş Teknik Direktörü Samet Aybaba için Galatasaray derbisi ayrı bir anlam taşıyor.

Siyah-beyazlı takımda ilk sezonunu geçiren 57 yaşındaki Samet Aybaba, takımının başında ilk yarıda Galatasaray ve Fenerbahçe derbilerinde galibiyet yaşayamadı. Siyah-beyazlılar, Galatasaray ile 3-3 berabere kaldı, Fenerbahçe'ye ise 3-0 yenildi.

Beşiktaş ayrıca, Aybaba yönetiminde, Süper Lig'de şampiyonluk yaşayan diğer iki ekip Trabzonspor (1-1) ve Bursaspor (3-3) ile berabere kalarak, 'büyük' maç kazanamadı.

Bu arada, Fatih Terim yönetimindeki Galatasaray, Samet Aybaba'nın çalıştırdığı MKE Ankaragücü, Vanspor, Gençlerbirliği, Trabzonspor ve Beşiktaş'a karşı 7 resmi maçtan 5'ini kazandı, 2 kez berabere kaldı, hiç yenilmedi.

-Son 10 derbide Galatasaray farkı-
Galatasaray, son 10 lig derbisinde Fenerbahçe ve Beşiktaş'a karşı sadece 1 kez yenilirken, Beşiktaş ise son 10 lig derbisinde rakiplerini sadece 1 kez mağlup etti.

Sarı-kırmızılı ekip, son 10 lig derbisinde 4 kez kazandı, 5 kez berabere kaldı, sadece 1 kez puansız ayrıldı.

Siyah-beyazlılar ise, son 10 lig derbisinde 5 kez yenildi, 4 kez berabere kaldı, sadece 1 kez 3 puana ulaşabildi.

-Liderlik yarışı-
Lider Galatasaray ile en yakın takipçisi Beşiktaş'ın yarınki randevusu ligin zirvesinde sıralamayı değiştirebilecek.

33 puanla haftaya lider giren son şampiyon sarı-kırmızılı takım, derbiden 3 puanla ayrılarak, Beşiktaş ile arasındaki puan farkını 5'e çıkarmaya çalışacak.

Liderlik fırsatını İstanbul Büyükşehir Belediyespor ile berabere kalarak geçen hafta kaçıran Beşiktaş ise, Türk Telekom Arena'dan galip ayrılması durumunda, şampiyon olarak tamamladığı 2008-2009 sezonunun ardından, tam 127 lig haftası sonra (maç fazlasıyla gelen liderlikler hariç) zirveye yerleşecek.

-En çok gol atan 2 takımın maçı-
Galatasaray ile Beşiktaş'ın yarınki randevusu, aynı zamanda Süper lig'de sezonun en golcü iki takımın mücadelesine sahne olacak.

Ligde geride kalan 18 haftada Beşiktaş 40, Galatasaray ise 35 gol attı.

Bu arada, 13 gol averajına sahip iki takım, ligin en iyi averajına sahip ekipleri durumunda bulunuyor.

Diğer yandan, 3'er yenilgisi bulunan iki ekip, Bursaspor ile birlikte sezonun en az mağlup olan takımları.

-Holosko deplasmanda golle tanışmak istiyor-
Beşiktaş'ın forma oyuncusu Filip Holosko, bu sezon Süper Lig'deki 8 golünü de BJK İnönü Stadı'nda attı.

2007-2008 sezonuyla birlikte Türkiye'deki en golcü ilk yarısını geride bırakan Slovak oyuncu, bu sezon ligde ilk deplasman golünü Türk Telekom Arena'da Galatasaray filelerine göndermeye çalışacak.

Türkiye'de 8. sezonunu geçiren 29 yaşındaki Holosko, Süper Lig kariyerinde Manisaspor, Beşiktaş ve İstanbul Büyükşehir Belediyespor formasıyla 194 maçta 64 golü bulunuyor. Galatasaray'a ise 4'ü Beşiktaş, 3'ü de Manisaspor formasıyla toplam 7 golü var.

-Derbiyi 'buruk' izleyecekler-
Rekabetteki yarınki maçın heyecanını her iki takım da ciddi sakatlıkları bulunan futbolcuları buruk biçimde yaşayacak.

Beşiktaş'ta hafta içinde diz çapraz bağları kopan Uğur Boral'ın yanı sıra, aynı ciddi sakatlığı sezon içinde yaşayan İsmail Köybaşı ve Mustafa Pektemek, Galatasaray'da ise Tomas Ujfalusi, buruk bir derbi günü geçirecek.