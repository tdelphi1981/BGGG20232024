Güney Koreli hentbolcunun hedefi Türk Milli Takımı
Hentbol Bayanlar Süper Ligi takımlarından Üsküdar Belediyesi oyuncusu Güney Koreli Na Rae Chui (16), teklif gelmesi halinde Türk Milli takımında seve seve forma giyebileceğini söyledi.
Gençler Ligi maçları nedeniyle Ankara'ya gelen Na Rae Chui, AA muhabirine yaptığı açıklamada iş nedeniyle önce İzmir daha sonra da İstanbul'a yerleşen Güney Koreli anne ve babanın kızı olduğunu ve 11 yaşında hentbolla tanıştığını söyledi.

Üsküdar Belediyesi'nin hentbol faaliyetleri kapsamında gerçekleştirdiği Sporu Tabana Yayma projesi kapsamında antrenör Çetin Tiryaki'nin yönlendirmesiyle hentbola başladığını kaydeden Chui, küçük yaştan beri hentbola ilgi duyduğunu ifade etti.

Türkiye'de hentbol oynamak için ülkesinden gerekli izin belgesini 1 yıl bekleyen Na Rae Chui, daha sonra Üsküdar Belediyesi Bayan Hentbol takımının alt yapısında forma giymeye başladı.

Takımında oyun kurucu olarak görev yapan Chui, çok çalışarak iyi bir hentbolcu olmak istediğini, A Milli Bayan Hentbol Takımının ve Üsküdar Belediyesi'nin oyuncusu Yeliz Yılmaz'ı kendisine örnek aldığı kaydederek, Onun her maçını takip ediyorum ve kendisini hayranlıkla izliyorum dedi.

Korece, Türkçe ve İngilizce bilen Na Rae Chui, Güney Kore ve Türk hentbolunu takip ettiğini dile getirerek şöyle devam etti: Türkiye'de hentbol her geçen gün ileriye gidiyor. Gençler Ligi gibi altyapıya yönelik çalışmalar var. Bu tür çalışmalar Türk hentbolunu daha iyi noktalara getirecektir. Teklif gelmesi durumunda Türk Milli Takımında seve seve forma giyerim. Türkiye'yi ve Türkleri çok seviyorum.

Chui, Türk yemeklerine de çok düşkün olduğunu belirterek, sözlerini tamamladı.