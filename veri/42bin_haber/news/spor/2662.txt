Nefes kesen maçın galibi Knicks
NBA'de New York Knicks, nefes kesen karşılaşmada Cleveland Cavaliers'i 103-102 mağlup etti. 
NBA'de Doğu'nun lideri New York Knicks ile Cleveland Cavaliers karşılaştı. Sezon başından beri sakat olan Amare Stoudemire'a Los Angeles Lakers maçında sakatlanan Carmelo Anthony'nin de eklenmesiyle yıldızlarından yoksun sahaya çıkan Knicks, son 10 saniyeye 2 sayı farkla önde girdi. Kyrie Irving ile Anderson Varejao arasındaki ikili oyun sonrası faulle durdurulan Brezilyalı Varejao, ikinci serbest atışı kaçırınca, Knicks maçı 103-102 kazandı. Knicks, böylece evindeki yenilmezliğini korudu. 

Knicks'e maçı getiren isimler, 25 sayı, 5 ribaund ve 7 asist kaydeden Raymond Felton ve 23 sayı ve 10 ribaundla "double double"a imza atan Tyson Chandler oldu. Yedek oyuncular J.R. Smith'in 16 ve Steve Novak'ın 13 sayılık katkı yaptığı Knicks'de 38 yaşındaki Jason Kidd de 9 sayı, 6 ribaund ve 8 asistle galibiyette pay sahibi oldu.

Cavaliers cephesindeyse geçen sezon "Yılın Çaylağı" seçilen Kyrie Irving'in 41 sayı üreterek kariyerinin sayı rekorunu kırması, galibiyet için yeterli olmadı. Yüzündeki sakatlıktan dolayı siyah bir maskeyle maça çıkan, bundan dolayı da "Kara Şövalye" lakabı takılan Irving, istatistiklerine 5 ribaund ve 5 de asist ekledi. C.J. Miles ise 17 sayı ve 8 ribaundla Irving'e eşlik etmeye çalıştı.