Milan Baros'un Galatasaray performansı
Galatasaray'ın sözleşmesini karşılıklı olarak feshettiği Çek futbolcu Milan Baros, sarı-kırmızılı takımda forma giydiği 4 sezonda takımının gol yollarındaki en etkili isimlerinden biri oldu.

Teknik direktör Fatih Terim tarafından kadro dışı bırakıldığı için bu sezon oynamayan Milan Baros, 2008-2009 sezonu öncesinde Fransa'nın Olympique Lyon takımından transfer olduğu sarı-kırmızılı takımda 4 sezon görev yaptı. Çek futbolcu bu sürede sahaya çıktığı 116 resmi maçta 61 gol atma başarısı gösterdi. Milan Baros, bu gollerin 48'ini Spor Toto Süper Lig, 12 tanesini Avrupa kupaları, 1'ini de Türkiye Kupası maçlarında kaydetti.

Galatasaray'daki ilk sezonunda sergilediği başarılı performansla adeta taraftarların sevgilisi haline gelen ve 31 maçta kaydettiği 20 golle Süper Lig'in gol kralı olan Çek oyuncu, ayrıca UEFA Avrupa Ligi'nde 9 maçta 5, Türkiye Kupası'nda da 3 maçta 1 kez ağları havalandırdı.

2009-2010 sezonunda lig ve UEFA Avrupa Ligi'nde toplam 23 maçta 16 gol atan golcü futbolcu, 2010-2011 sezonunda da lig ve Avrupa Ligi'nde toplam 19 müsabakada 11 kez meşin yuvarlağı ağlarla buluşturdu.

Milan Baros, geçen sezon ise ligde forma giydiği 28 karşılaşmada 8 gol atarak, Galatasaray'ın şampiyonluğuna önemli katkı sağladı.

-Fenerbahçe'ye golü yok-
Milan Baros'un, Galatasaray forması altında Fenerbahçe'ye karşı gol atma başarısı gösterememesi ise dikkati çekti.

Sarı-kırmızılı forma altında 9 maçta sahaya çıkan Çek oyuncu, bu maçların hiç birinde gol atma sevinci yaşayamadı.

-2 kırmızı 29 sarı kart gördü-
Milan Baros, forma giydiği dönemde sarı-kırmızılı takımın en çok kart gören oyuncularından biri oldu.

Özelikle hakem kararlarına yaptığı itirazlar sonucunda gördüğü kartlar nedeniyle çok eleştirilen Çek oyuncu, Galatasaray'da görev yaptığı süre boyunca 2 kez kırmızı kartla oyundan ihraç edilirken, 29 kez de sarı kart ile uyarıldı.

-Galatasaray'daki performansı-
Milan Baros'un 4 sezonluk Galatasaray performansı şöyle: Sezon Maç Gol K.K. S.K. 2008-2009 . . . . Süper Lig 31 20 - 11 Avrupa kupaları 9 5 - 3 Türkiye Kupası 3 1 - 1 2009-2010 . . . Süper Lig 17 11 - 5 Avrupa kupaları 6 5 - 1 2010-2011 . . . Süper Lig 17 9 1 6 Avrupa kupaları 2 2 - - Türkiye Kupası 2 - - - 2011-2012 . . . Süper Lig 28 8 1 2 Türkiye Kupası 1 - - - Toplam: 116 61 2 29