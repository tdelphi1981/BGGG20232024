Montpellier hocasına 2 maç ceza!
Avrupa Futbol Federasyonları Birliği (UEFA), Montpellier Teknik Direktörü Rene Girard'a, takımın Şampiyonlar Ligi'nde Schalke ile oynadığı maçtaki ''uygunsuz hareket''i nedeniyle 2 maçlık men cezası verdi.
  
  UEFA, resmi internet sitesinde, Rene Girard'a, takımının geçen hafta  Şampiyonlar Ligi'nde Almanya temsilcisi Schalke ile oynadığı maçta yaptığı el  hareketi nedeniyle 2 maçlık men cezası verildiğini duyurdu. Girard, 2-1 geride ve  10 kişi kalan takımının son dakikalarda skoru eşitlemesi üzerine Schalke yedek  kulübesine el hareketi yapmıştı. UEFA, Girard'ın, Montpellier'nin 24 Ekim'de oynayacağı Şampiyonlar Ligi  maçında oyuncu ve antrenörlerle iletişim kurmasının yasaklandığını, ikinci  cezanın ise deneme süresine bağlı olarak 3 yıl tecil edildiğini açıkladı.       
  Teknik direktör Girrard'a 5 bin ve Montpellier kulübüne, 5 oyuncusu sarı  kart gördüğü ve taraftarlarının sahaya meşale attığı gerekçesiyle 17 bin Avro  para cezası verildi. Montpellier ve Girrard, üç gün içinde karara itiraz  edebilecek.     
  