Culio gol atarsa, yemekler Muslera'dan
Süper Toto Süper Lig'in 11. haftasında gerçekleştirilecek Mersin İdmanyurdu-Galatasaray maçı öncesinde eski 'cimbom'lu Culio ile Galatasaray'ın kalecisi Muslera gol atma konusunda iddiaya girdi.
Her iki takım hazırlıklarını sürdürürken, yakın arkadaşlıklarıyla tanınan eski Galatasaray futbolcusu Arjantinli Juan Emmanuel Culio ile Galatasaray'ın Uruguaylı file bekçisi Fernando Muslera'nın kendi aralarında girdiği iddiaya göre, Culio'nun gol atması halinde, Muslera yemek ısmarlayacak. Culio'nun gol yollarında suskun kalması halinde ise, yemek masrafları Culio tarafından karşılanacak.

Macit Özcan Spor Kompleksinde Galatasaray maçı hazırlıklarını sürdüren takımla idmana çıkan Culio, konuyla ilgili soruları yanıtladı.

Muslera ile girdikleri iddiayı, 'Bu iddia, sadece iki normal arkadaş arasında yapılan bir konuşma. Herkes arkadaşlarıyla iddiaya girebilir' diye nitelendiren Culio, şunları söyledi:

'Muslera benim çok yakın arkadaşım. Ama bu konuyu çok fazla konuşmaya gerek yok. Çünkü basın bu konuyu çok büyütüp, konuyu çok farklı yerlere götürebiliyor. Evet Muslera ile böyle bir iddiamız var. Ama önemli olan iddia değil. Önemli olan Mersin İdmanyurdu'nun bu maçı kazanması. Takım olarak bu maçı kazanmak için elimizden geleni yapacağız. Çünkü buna çok ihtiyacımız var.'

Hazırlık çalışmalarını da değerlendiren Culio, 'Galatasaray maçına hazırlanabileceğimiz en iyi şekilde hazırlanmak istiyoruz. Bu maçın önemini biliyoruz. Çünkü bu maçı kazanmak, bize çok şey kazandıracak. Biz bu maçı kazanırsak, sadece 3 puan değil, aynı zamanda takımın kendine olan güvenini de yeniden kazanmış olacağız. Bu yüzden galibiyet için elimizden geleni yapmaya çalışacağız' diye konuştu.

-'Mersin'de mutluyum'-
Culio, geçen yıl Orduspor'da yaşadığı sorunların hatırlatılması üzerine şöyle konuştu:

'Geçen sene yaşadığımız olaylar, açıkçası Orduspor yönetimi tarafından yanlış yorumlandı ve başka yerlere çekildi. Ama artık bunu düşünmek gereksiz. Geçmişe sünger çekmek lazım. Şu an buradayım ve Mersin İdmanyurdu'nun oyuncusuyum. Benim için önemli olan bu hafta galip gelebilmek. Açık yüreklilikle söylüyorum, hiç olmadığım kadar Mersin'de mutluyum. Çünkü Mersin güzel bir şehir ve insanları mükemmel. Ailem burada çok mutlu. Ben daha başka ne isteyebilirim ki? O yüzden benim şu an tek istediğim, önümüzdeki Galatasaray maçını kazanmak. Bunu sadece takımım için değil, tüm Mersin halkı için istiyorum. Eğer bu maçı alabilirsek, galibiyeti takım arkadaşlarımla Mersin halkına hediye etmek istiyoruz.'