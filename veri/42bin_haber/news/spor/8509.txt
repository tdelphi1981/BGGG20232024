Galatasaray Daikin'in rakibi belli olacak
Voleybol Kadınlar CEV Şampiyonlar Ligi 6'lı play-off turu rövanşında iki Türk takımı Eczacıbaşı VitrA ile Vakıfbank yarın karşı karşıya gelecek.Bu sezon CEV şampiyonlar ligi'nde oldukça başarılı bir performans sergileyen ve şu ana kadar oynadığı bütün maçları kazanan Vakıfbank'la, tek yenilgisini bu turdaki ilk maçta alan Eczacıbaşı VitrA arasındaki karşılaşma Burhan Felek Voleybol Salonu'nda saat 17.00'de başlayacak.

İki takım arasındaki ilk maçta Vakıfbank, 25-23, 23-25, 25-17 ve 25-15'lik setlerle sahadan 3-1 galip ayrıldı. Vakıfbank, yarınki maçı da kazanması durumunda Dörtlü Final'e yükselecek. Eczacıbaşı VitrA'nın kazanması halinde ise turu geçecek takımı, maçın hemen ardından 15 sayı üzerinden oynanacak altın set belirleyecek.

Bu arada, iki ekip arasında Acıbadem Bayanlar Voleybol Ligi'nin ilk yarısında oynanan karşılaşmayı da Vakıfbank 3-1'lik skorla kazanmıştı.

Turu geçen Galatasaray Daikin'in rakibi olacak

Eczacıbaşı VitrA ile Vakıfbank arasındaki eşleşmede turu geçen taraf, Dörtlü Final'de ilk maçta ev sahibi Galatasaray Daikin'in rakibi olacak.
Burhan Felek Voleybol Salonu'nda 9-10 Mart tarihlerinde gerçekleştirilecek Dörtlü Final'de, statü gereği aynı ülke ekipleri ilk maçta karşılaşacak. Turu geçen takım, final oynamaya hak kazanacak.

Dörtlü Final, Türk-Azeri karşılaşmasına sahne olabilir

Kadınlar CEV Şampiyonlar Ligi Dörtlü Final organizasyonunda Türk takımlarının rakipleri de bugün ve yarın oynanacak maçlarla belli olacak.
6'lı play-off turunda Azerbaycan'ın Azerrail Bakü takımı, ilk maçta 3-2 mağlup olduğu İtalyan Unendo Yamamay ekibiyle bugün Bakü'de rövanş maçına 
çıkacak.
Yine Azerbaycan'ın Rabita Bakü takımı, ilk maçta deplasmanda 3-1 mağlup ettiği Rusya'nın Dinamo Kazan ekibini yarın Bakü'de konuk edecek.
İki Azeri takımının turu geçmesi durumunda İstanbul'daki Dörtlü Final, Türk-Azeri takımlarının karşılaşmasına sahne olacak.