Kasımpaşa bu sonucu bekliyormuş
Kasımpaşa Kulübü Başkanvekili Hasan Hilmi Öksüz, Spor Toto Süper Lig'in 18'inci haftasında Galatasaray'a karşı bekledikleri bir galibiyet aldıkları için mutlu olduğunu söyledi.
Hasan Hilmi Öksüz yaptığı açıklamada, Galatasaray'ı 2-1 mağlup ettikleri maçta hem alınan galibiyete, hem de iyi futbola çok sevindiklerini ve böyle devam etmek istediklerini belirtti.
 
Sezonun açılış maçında da Galatasaray'a karşı iyi futbol oynadıklarını, fakat kaybettiklerini anlatan Öksüz, şöyle konuştu: Bu maçta beklediğimiz bir sonuç aldık. Çok mutluyuz. Takım olarak daha iyi olacağımızı her zaman söylüyorduk. Türk Telekom Arena'da ilk maçta da güzel oynamıştık, fakat sonuç aleyhimize olmuştu. Yine aynı şekilde oynayarak bu sefer kazandık. İkinci yarıya gayet iyi başladık. Tüm takımı kutluyorum. Bütün futbolcularımız 90 dakika boyunca gerekeni yaptılar. İnşallah böyle devam edeceğiz.
 
Takıma ara transfer döneminde katılan ve çıktığı ilk maçta sarı-kırmızılı fileleri havalandıran Ibricic'in performansına da değinen Öksüz, Biz kendisine çok güveniyorduk. Çok güzel bir gol attı. Hem oyuncumuz, hem de Kasımpaşa için çok iyi oldu dedi. Kasımpaşa Recep Tayyip Erdoğan Stadı'nı dolduran ve 90 dakika boyunca takımlarına destek olan lacivert-beyazlı taraftarlara da teşekkür eden başkanvekili Öksüz, Kasımpaşa taraftarı sayısal olarak az olabilir ama tribünde inanılmaz bir performans gösterir. Rakip takım seyircisi fazla olsa bile onlardan 2-3 kat daha fazla sesleri çıkar. Tüm Kasımpaşalılara desteğinden dolayı teşekkür ediyoruz ifadelerini kullandı.