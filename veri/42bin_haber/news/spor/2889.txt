Sivasspor'un ilk yarı karnesi inişli çıkışlı
Spor Toto Süper Lig'de bu sezon ligin ilk yarısını 22 puanla 10. sırada tamamlayan Sivasspor, inişli çıkışlı bir grafik sergiledi.Sivas ekibi, zorlu maratona Gaziantepspor'u deplasmanda 1-0 yenerek başladı. İlk 6 haftalık periyotta, deplasmanda Beşiktaş'ı 1-0 yenen, evinde Fenerbahçe ile 0-0 berabere kalan ve dış sahada Trabzonspor'a 1-0 kaybeden Yiğidolar, zorlu periyotta 11 puan topladı ve lider Galatasaray'ın 2 puan gerisinde 4. sırada yer aldı.

Sonraki haftalarda inişli çıkışlı bir grafik çizen ve seri mağlubiyetler alan Sivasspor, ligin ilk yarısının son karşılaşmasında Sanica Boru Elazığspor karşısında aldığı 3-1'lik galibiyetle devreyi 10. sırada tamamladı. Yiğidolar, 17 hafta sonunda 6 galibiyet, 4 beraberlik ve 7 mağlubiyetle 22 puan topladı.

Geçen sezonun ilk yarısını 24 puanla 11'inci sırada tamamlayan Sivasspor, şampiyonluğu kovaladığı 2007-2008 ve 2008-2009 sezonlarında ise ilk yarıları lider tamamlayarak, 4 büyükler dışında üst üste iki sezon ilk yarıyı lider bitiren Anadolu takımı olarak tarihe geçmişti.

Süper Lig'de 2005-2006 sezonundan itibaren mücadele eden Sivasspor'un, son 8 sezondaki ilk 17 maçlık performansı şöyle:


Sezon Sıra O G B M A Y Av P
---------------------------------------------
2005-2006 6 17 6 7 4 19 17 2 25
2006-2007 11 17 6 4 7 17 22 -5 22
2007-2008 1 17 12 1 4 28 13 15 37
2008-2009 1 17 11 4 2 30 12 18 37
2009-2010 16 17 5 2 10 21 29 -8 17
2010-2011 15 17 3 6 8 17 32 -15 15
2011-2012 11 17 6 6 5 26 29 -3 24
2012-2013 10 17 6 4 7 21 24 -3 22

-Kartlar-

Ligin ilk yarısında Sivassporlu futbolcular, iki kırmızı kart, 45 sarı kart gördü. Kadir Bekmezci 10. haftadaki Orduspor, Jan Rajnoch da 17. haftadaki Sanica Boru Elazığspor maçlarında kırmızı kartla cezalandırıldı.

Ziya Erdal'ın 6 sarı kartla en fazla sarı kart gören oyuncu olduğu Sivas ekibinde, Uğur Kavuk 5, Kadir Bekmezci ve Aatif Chahechoue 4'er, Jakub Navratil, Michael Eneramo, Kamil Grosicki ve Doğa Kaya 3'er, Erman Kılıç, Ricardo Pedriel Suarez, Milan Borjan, Hayrettin Yerlikaya, Abdülkadir Özgen 2'şer, Mehmet Nas, Adem Koçak, Jan Rajnoch ve Milan Cerny ise birer sarı kart gördü.

Sivassporlu oyuncular, 13. haftadaki Kayserispor maçını kart görmeden tamamladı.

-En istikrarlısı Navratil-

Sivasspor Teknik Direktörü Rıza Çalımbay, ligin ilk devresinde Çek savunma oyuncusu Jakub Navratil'den vazgeçmedi. Ligin ilk yarısındaki 17 maçta da 90 dakika oyunda kalan Navratil, toplam bin 530 dakika ile takımın en fazla süre alan oyuncusu oldu. Navratil'i 16 maçta bin 415 dakika forma giyen Ziya Erdal, 16 maçta bin 384 dakika görev alan Michael Eneramo ve 17 maçta bin 358 dakika sahada kalan Erman Kılıç takip etti. Bolivyalı forvet Pedriel Suarez 17 maçta 900 dakika sahada kaldı.

Kadir Bekmezci, Kamil Grosicki ve Uğur Kavuk da 15 maçta forma şansı buldu.

-Golleri ilk yarıda attı, ikinci yarıda yedi-

Ligin ilk yarısında rakip fileleri 21 kez havalandıran Yiğidolar, kalesinde ise 24 gol gördü. Sivas ekibinin en golcü ismi 5 golle Nijeryalı forvet Michael Eneramo oldu.

Karşılaşmaların ilk devrelerinde 13 gol bulan Sivas ekibi, bu gollerin 7'sini 16 ve 30'uncu dakikalar arasında kaydetti. Kırmızı beyazlılar, kalesinde gördüğü 24 golün 14'ünü ise karşılaşmaların ikinci yarılarında yedi. Sivasspor, ikinci yarıların ilk 15 dakikalık dilimlerinde rakiplerinin 8 golüne engel olamadı.

Sivasspor'un attığı ve yediği gollerin dağılımı şöyle:

Dakika Aralığı Attığı Gol Yediği Gol
--------------- ----------- -----------
0-15 2 3
16-30 7 2
31-45 4 5
46-60 4 8
61-75 - 4
76-90 4 2