Gakgoşlar'da galibiyet sevinci
Spor Toto Süper Lig'de dün deplasmanda Akhisar Belediyespor'u 1-0 mağlup eden Sanica Boru Elazığspor'da galibiyet sevinci yaşanıyor.Akhisar Belediyespor'u yenerek küme düşme hattından kurtulma yolunda önemli bir galibiyete imza atan Elazığ ekibinde moraller yerinde. Manisa deplasmanından altın değerinde 3 puanla dönen Elazığ temsilcisi, hem Akhisar ekibiyle arasındaki puan farkını 5'e çıkardı hem de küme düşme potasının üstündeki takımlara bir adım daha yaklaştı. Ligde 27 puanla 16. sırada yer alan Elazığspor, 25. haftada Orduspor'u konuk edecek.

Sanica Boru Elazığspor Kulübü Basın Sözcüsü Şerafettin Yıldırım, yaptığı açıklamada, futbolcuları ve teknik heyeti galibiyetten dolayı tebrik etti.

Manisa'ya mutlak galibiyet için gittiklerini, karşılaşmanın ilk yarısında biraz zorlandıklarını anlatan Yıldırım, ancak ikinci yarıda istedikleri futbolu sahaya yansıtarak, maçtan 3 puanla ayrılmasını bildiklerini söyledi.
Yıldırım, şunları kaydetti:

Bizim için çok değerli bir 3 puan. Öncelikle değeri; yukarımızdaki takımlarla puan farkının açılmaması, aşağıdakilerle ise puan farkının açılması. Elazığspor'un ligde kalması yolunda çok önemli bir 3 puan aldık. Nasip olursa önümüzdeki hafta evimizde Orduspor ile karşılaşacağımız maçı da 3 puanla kapatıp, yolumuza daha emin adımlarla devam edeceğiz.

Takımın çok iyi bir mücadele örneği sergilediğini belirten Yıldırım, Orduspor maçında taraftarlardan tribünlerdeki yerlerini almalarını istedi.