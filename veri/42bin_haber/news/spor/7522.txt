Kaz Dağları'ndan Fenerbahçe'ye
Bayramiç ilçesinde, Kaz Dağları bölgesindeki Evciler köyünde dünyaya gelen, okul zamanlarını Çanakkale'de, yazları köyünde meyve kasası taşıyarak geçiren Fahir Arsoy (17), yaklaşık 6 yıl önce başladığı atletizmde önemli bir başarı yakaladı.
Milli formayla da çeşitli yarışmalarda pistlerde yer alan Arsoy, çok sevdiği Fenerbahçe'ye transfer oldu.

Arsoy, AA muhabirine yaptığı açıklamada, Çanakkale Endüstri Meslek Lisesi'nin 12'nci sınıfında eğitim gördüğünü, atletizme 6'ncı sınıfta başladığını söyledi.

Spora yeni başladığında atletizmi tam manasıyla kavrayamadığını, antrenörü Vijdan Berberoğlu'nun kendisine bu konuda her türlü desteği verdiğini dile getiren Arsoy, hocasının her gün kendisini antrenmanlara çağırdığını bildirdi.

Genç atlet, 7'nci sınıfın yaz tatilinde İzmir'de düzenlenen Türkiye Salon Şampiyonası'nda 3 kategoride katıldığı yarışmaların hepsinde birincilik kazandığını belirterek, 'Ama hala bu işin önemini kavrayamamıştım. Sağ olsun antrenörüm bu sporu yapmam için beni her gün aradı' dedi.

Özellikle yaz tatillerinde antrenmanlardan kaçıp, ailesinin yaşadığı Evciler köyüne gittiğini anlatan Arsoy, 'Köyümüz, Kaz Dağları sınırları içinde. Genelde geçim kaynağı meyvecilik. Bizim de meyve bahçelerimiz var. Yaz tatillerinde köye gidip, kiraz, elma, şeftali topluyordum. Köyü seviyordum, bu işler de hoşuma gidiyordu. Çanakkale'ye alışamamıştım' diye konuştu.

Antrenörünün ısrarıyla tekrar antrenmanlara başladığını anlatan Arsoy, şöyle konuştu:

'Bir süre sonra atletizmden zevk almaya başladım. Türkiye çapında dereceler kazanmaya başlayınca, atletizmde kendimi ifade edebileceğimi anladım. Yarışmalardan gururla döndüm. Daha da bağlandım bu spora. Bir süre sonra yavaş yavaş kendime hedefler koymaya başladım. Mesela ilk hedefim milli takıma girebilmekti ve bunu başardım. Milli takım sporcusu olarak Trabzon'da yapılan uluslararası bir turnuvada 100 metrede 4'üncü, 200 metrede 2'nci oldum. Bu turnuvanın Ukrayna'da düzenlenen ayağında ise 100 metrede 3, 200 metrede 2'nciliği kazandım. Yıldızlar kategorisinde mücadele ediyorum. Ancak yıldız olmama rağmen gençler kategorisinde de milli takıma seçildim. Eskişehir'de düzenlenen Gençler Balkan Şampiyonası'nda 4x100 bayrakta yarıştım. Türkiye bugüne kadar bu turnuvada Yunanistan'ı hiç geçememişti, birinciliği yoktu. İlk defa Yunanistan'ı geçip şampiyon olduk.'

Başarılı atlet Fahri Arsoy, ikinci hayalini de milli takımın ardından Fenerbahçe'de forma giymek olduğunu söyledi.

'Fenerbahçe'yi çok seviyorum' diyen Arsoy, o nedenle daha çok çalıştığını ifade etti.

Arsoy, antrenörünün de büyük desteğiyle her gün çalışıp, hayalini kurduğu Fenerbahçe'ye transfer olduğunu ifade ederek, 'Şu anki hedefim Fenerbahçe formasıyla Avrupa Şampiyonası'nda derece yapıp, Türkiye ve kulübümün adını daha fazla duyurmak' dedi.