Ege Kupası 14'üncü kez santra yapacak
Türkiye Futbol Federasyonu İcra Kurulu Üyesi ve Profesyonel Kurul Başkanı Arif Koşar, Türkiye dahil 8 ülkenin 16 yaş altı milli takımının katılımıyla Manisa'da oynanacakUluslararası Ege Kupası'nın, genç futbolcuların önünü açması nedeniyle çok önemli bir görevi olduğunu söyledi.
Arif Koşar, yaptığı açıklamada, Türk futbolunda ithalat yapan değil ihracat yapan bir konumuna gelinmesi gerektiğini, bunun da altyapıya verilecek önemle gerçekleşebileceğini kaydetti.

Manisa ilçelerinde 16 yaş altı milli takımlarının katılımıyla Pazartesi günü başlayacak Ege Kupası müsabakalarının çok önemli olduğunu kaydeden Koşar, şöyle konuştu:

Turnuvada Türk Milli Takımımızla birlikte Avrupa'nın önde gelen ekipleri kendi hünerlerini gösterme fırsatı bulacak. Futbolcuların kendi yaşındakilere örnek olmaları ve onları teşvik etme amacıyla bu müsabakalar çok önemli. Manisa'yı bir cazibe merkezi haline getiren Ege Kupası'nın, genç futbolcuların önünü açması nedeniyle çok önemli bir görevi var. Onların bu yaşta uluslararası turnuvalara katılması, tecrübelerini artırıyor. Bunun en iyi verimli şekilde değerlendirilmesi gerekiyor.

Koşar, Manisa'nın ilçelerinde oynanacak maçları okulların yarı yıl tatiline girmeden oynattıklarını belirterek, Manisa Valiliği ve İl Milli Eğitim Müdürlüğü'nün katkılarıyla maçların dolu tribünler önünde oynanmasını sağlayacağız dedi.

14. turnuva

Ege Kupası'na bu yıl (A) Grubu'nda 16 Yaş Altı Milli Takımı'nın yanı sıra, Yunanistan, Norveç, Danimarka, (B) Grubu'nda ise Fransa, Belçika, Ukrayna ve Çek Cumhuriyeti mücadele edecek.

Gruplarını ilk sırada bitirecek takımlar finalde, ikinciler ise üçüncülük mücadelesinde karşılaşacak. Final karşılaşmasının Akhisar'da oynanacağı turnuvada diğer karşılaşmalar Saruhanlı, Turgutlu, Soma, Kula ve Salihli ilçelerinde oynanacak.

Bu yıl 14'üncü kez düzenlenen Ege Kupası'na, bugüne kadar 20 farklı ülkenin genç milli takımları katıldı. 1999'da Bora Öztürk Turnuvası adıyla başlayıp Türkiye, Romanya ve Rusya'nın katılımıyla oynanan turnuva, 2002'den itibaren Ege Kupası adıyla düzenlenmeye başlandı.

Başlangıçta 15 yaş altı takımlarının mücadele ettiği Ege Kupası, 2002'den itibaren 17 yaş altı, 2004'ten bu yana ise 16 yaş altı takımlarının mücadelesine sahne oldu.

İlki 1999'da üç takımın katılımıyla düzenlenen, 2005'te ise organize edilmeyen kupada Türk Milli Takımları 6 kez şampiyonluğa ulaşırken, Fransa 5, Ukrayna ve Rusya da birer şampiyonluk elde etti.

Türkiye'nin ev sahibi sıfatıyla tüm turnuvalara katıldığı organizasyonda Belçika 11, Ukrayna 10, Yunanistan ve Romanya 9'ar kez yer aldı.
Kupada bugüne kadar 50 maç oynayan Türkiye, Bu maçlarda 32 galibiyet, 12 beraberlik ve 6 da yenilgi aldı. Milli Takım, bu karşılaşmalarda 108 gol atarken, kalesinde 48 gol gördü.

Türkiye

Kupada (A) Grubu'nda Yunanistan, Norveç ve Danimarka ile birlikte mücadele edecek teknik direktör Hakan Tecimer idaresindeki 16 Yaş Altı Milli Takımı kadrosunda şu futbolcular yer alıyor:

Kaleci: Onur Muhammet Parlar (Bursaspor), Übeyd Adıyaman (Gençlerbirliği)
Savunma: Ertuğrul Ersoy, Furkan Emre Ünver (Bursaspor), Savaş Polat, Tugay Anavatan (Fenerbahçe), Gökhan Kardeş (PSV Eindhoven), Erdi Dikmen (Samsunspor) Enes Bıyıklıoğlu (Tenis Borissia Berlin)
Orta saha: Berke Yılmaz, Emirhan Aydoğan (Bursaspor), Ahmethan Köse, Boğtan Kızıltan, Muhammed Samed Karakoç (Fenerbahçe), Birhan Vatansever, Doğuş Can İncedere (Galatasaray), İbrahim Timurboğa, Serhat Akyün (İstanbul Büyükşehir Belediyespor), Hasan Özkan (Yellow Red Kv. Mechelen)
Hücum: Enes Ünal (Bursaspor), Volkan Pala (Galatasaray), Daniel Tan Barlaser (Newcastle United)