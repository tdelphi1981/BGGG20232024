Tutuklu ve hükümlüler badminton ile rehabilite ediliyor
Türkiye genelinde badminton antrenörlüğü eğitimi alan 400 infaz koruma memuru, cezaevlerindeki tutuklu ve hükümlülere badminton öğretiyor.19 Yaş Altı Türkiye Badminton Şampiyonası için Diyarbakır'da bulunan Türkiye Badminton Federasyonu Başkanı Murat Özmekik, yaptığı açıklamada, tüyden yapılma bir top ve raketle oynanan badmintonun, topun file üzerinden rakip alana atılması ve geri dönmesini sağlama amacına dayanan bir spor dalı olduğunu söyledi.

Badmintonun, her yaş grubundaki erkek ve kadının kolayca öğrenebileceği ender spor dallarından birisi olduğunu, bu spor dalını oynayan sporcuların yaralanma ve sakatlanma riskinin çok düşük olduğunu bildiren Başkan Özmekik, badmintonun, oynayan kişiye mutluluk verdiğini ifade etti.

Özmekik, Türkiye Badminton Federasyonu'nun 1991 yılında kurulduğunu ve kurulduğu o tarihten bu yana 81 ilde kısa sürede yaygınlaştığını ifade ederek, Göreve geldiğimiz 2005 yılında 3 bin olan lisanslı sporcu sayımız bugün 41 bine yükseldi. O tarihte faal 800 sporcu bulunurken bugün 8 bini aşkın faal sporcu sayısına ulaştık dedi.

Badmintonun hobi ve rehabilite amaçlı oynanan ve zihinsel tedavide kullanılan bir spor dalı olduğunu dile getiren Özmekik, şöyle konuştu:

Uluslararası müsabakaların dışında sosyal sorumluluk projelerine de büyük önem veriyoruz. Spor salonu olan cezaevlerinde badminton, rehabilite amaçlı olarak kullanılıyor. Bu amaçla 400 infaz koruma memuruna eğitim vererek, antrenör yaptık. Badminton antrenörlüğü eğitimi alan 400 infaz koruma memuru, cezaevlerindeki tutuklu ve hükümlülere badminton öğretiyor. Bugüne kadar 5 bini aşkın tutuklu ve hükümlüye badminton eğitimi verildi. Kapalı ortamda kalan tutuklu ve hükümlü, badminton oynarken terliyor ve vücutları bu sayede mutluluk hormonu salgılıyor. Bunun sonucunda badminton oynadığı için mutlu oluyor.
Badminton intikam duygusunu köreltiyor, onların hayata bakış açısını değiştiriyor. Oyun içerisinde aldatma vuruşlarıyla sporcularda şakalaşma ve tebessümü sağlıyor. 6 yıllık araştırma sonucunda bu sonuçlara ulaştık. Geçen yıl Türkiye Ceza ve Tevkifevleri Tutuklu ve Hükümlüler Türkiye Badminton Şampiyonası düzenledik, çok büyük katılım oldu. Yanı sıra kadın tutuklu ve hükümlüler arasında da Türkiye Şampiyonası planlıyoruz. Cezaevlerindeki tutuklu ve hükümlüler badmintona büyük ilgi gösteriyor. Diyarbakır Cezaevi'nde 300'ü aşkın tutuklu ve hükümlü antrenörlük eğitimi alan infaz koruma memurlarının verdiği kurslar sayesinde badminton eğitimi alıyor.

Mehmetçik de badminton oynayacak

Başkan Özmekik, 2012 yılında Londra'da düzenlenen olimpiyat oyunlarında 18 yaşındaki Neslihan Yiğit'in Türkiye'yi temsil ettiğini belirterek, Yiğit'in badminton branşında Türkiye'yi temsil eden ilk sporcu olduğunu ve aynı zamanda dünyanın en genç badmintoncusu olarak tarihe geçtiğini söyledi.

Lisanslı 41 bin sporcunun 16 binini kız sporcuların oluşturduğunu kaydeden Özmekik, Badminton oyunun her yaştan ve meslek grubundan büyük talep var. Jandarmadan da bize talep çok geliyor. Spor salonu bulunan karakollarda görev yapan askerlere badminton eğitimi verilmesi için çalışma yapıyoruz. 2013 yılındaki öncelikli hedefimiz 41 bin olan lisanslı sporcu sayısını 50 binin üzerine çıkarmaktır dedi.

15 Eylül 2013 tarihinde Dünya Veteranlar Şampiyonası'nın Ankara'da yapılacağına değinen Özmekik, Bu şampiyonada 35-70 yaş arasındaki bin sporcunun yarışacağını sözlerine ekledi.