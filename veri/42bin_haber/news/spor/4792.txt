'Beyaz sayfa açalım'
 
 Bursa’da bulunmaktan dolayı mutlu olduğunu ifade eden Fikret Orman, konuşmasında şunları söyledi:
 
 "Tatlı rekabetler yaşansın, diye bu oyunlar oynanıyor. Sonucunda futbol, bir oyun. İnsanlara keyif versin, diye yapılıyor. Sporu yöneten kişiler, bu keyifli oyunu daha yükseltmeli. Bunu ne kadar yukarı çıkarırsak hepimiz o kadar yukarı çıkıyoruz. Hem de yaptığımız işten keyif alıyoruz. Ne kadar aşağıya indirirsek futbol ailesine zararlı hale geliyor. Çok şanssızca yaşanan 3 Temmuz süreci futbolcu çok fazla derecede aşağıya indirdi. Akabinde sporda şiddet, geçen yılki olaylar, kupaların gelmesi, gitmesi insanları spordan soğutuyor. Real Madrid-Barcelona maçını izlemek için Türkiye’den 600 kişi gidiyor. Orada futbolcu seyretmeye gidiyor. Bunlar neden oluyor? Biz bunları ortadan kaldırmalıyız."
 
 "EN KÖKLÜ TAKIMLARINDAN BİRİNİN RENGİ SİYAH BEYAZ"
 
 Bursa’nın en köklü takımlarından birini hatırlatarak konuxmasına devam eden Başkan Orman, sözlerini şöyle sürdürdü:
 
 "Bursa’nın en köklü takımlarından birinin rengi siyah beyaz. Acar İdmanyurdu. O takımı destekleyenlerin çoğu da Beşiktaş taraftarı. Bursaspor’un kurucu üyelerinden biri, bizim efsane kaptanımız Vedat Okyar’ın babası. Hocası Ertuğrul Sağlam. Bursaspor’un en önemli oyuncuları bize transfer olmuş. Bizim böyle tarihsel ilişkilerimiz var. Rekabet içinde hırlaşmalar olmuştur ama bunu kan davası gibi yönelitlmesi doğru bir yöntem değil."
 
 "İKİ ETKEN VAR"
 
 Yaşanan olaylarda iki etken olduğunu düşündüğünü ifade eden Fikret Orman, "İlk etken kavgada iki taraf vardır. İki taraf da o işten zarar görür. Kavga kimseye fayda getirmemiştir. İkinci etken medya. Medya da bu işleri körüklüyorlar. Ve bu işten beslenen taraftar grubu var" diye konuştu.
 
 "SPOR BU MU?"
 
 Beşiktaş ile Bursaspor arasında problemin, körüklenmeler sonucunda, demeçler, taraftarlara teslim olmaların buraya getirdiğini ifade eden Orman, şöyle devam etti:
 
 "Bursaspor, İstanbul’a gelmiş, kavgalar gürültüler çirkinlikler. Beşiktaş Bursa’ya daha gelmeden burada olaylar. Bu mudur spor? Biz buna spor adamı olarak, "Ne güzel" mi diyeceğiz. Bize göre Türkiye’nin en önemli camiasıyız. En eski kulübüyüz. Osmanlı’dan Türkiye’ye kalan 10 kurumdan birisiyiz. Önemli bir tarihimiz olduğunu düşünüyorum. Biz bu çirkinliklerin ortadan kalkması için elimizden gelen desteği vermek için adım attık. Biz de kendi taraftarımızdan tepki görüyoruz. Bizi yönetim kurullarımız yönetiyor. Taraftarımız bizim en önemli etkenlerimizden biri ama yönetimi değil Beşiktaş Spor Kulübü’nü desteklemek için sahaya gelirler."
 
 "OK YAYDAN ÇIKTI"
 
 Husumetin tek ziyaretle ortadan kalkacak bir şey olmadığını söyleyen Fikret Orman, daha sonra şunları söyledi:
 
 "Çok büyük beklentiler içinde değilim. Bir ziyaretle ortadan kalkacak bir şey değil. Çok da abartmamak lazım. Ben insanların bizi algıladığını düşünüyorum. Bursa’da yaşayan insanlar, bizi dinleyen insanlar verdiğim demeçlerden ne dediğimi anladıklarını düşünüyorum. Herkes ’Kral çıplak’ demeye başladı. Neden böyle bir kavga var? Bir başlangıç yaptık. İstenirse bunun ikinci, üçüncü adımları atılır. İki kulübün hocası da eski kaptanlarımız. Bir araya gelirler. Yemekler yenir. Bunlar olmayacak şeyler değil. İbrahim Yazıcı da bizim dostumuz. Bizler bir mekanda iyi sohbetler edebilen insanlarız. Ama ne zaman olay medya önüne çıkıp, taraftar baskısı olunca farklı rotalara gidiyor. Ok yaydan çıkmıştır. İyi bir şey olacaktır. Pozitif olacağını düşünüyorum."
 
 "KİMSE KİMSEYİ SEVMEK ZORUNDA DEĞİL"
 
 Fikret Orman, "Taraftar gruplarını nasıl bir araya getirmeyi düşünüyorsunuz?" sorusuna şu cevabı verdi:
 
 "Onlara söyleyecek bir şey yok. Bu iş dünyanın her yerinde, her kavganın olduğu yerde kanaat önderleri çıkar bu işe dur der. Kimse kimseyi sevmek zorunda değil ama saygı göstermek zorunda. Biz kendi doğru bildiklerimizi yapıyoruz. Beşiktaşlılar da bizim ne kadar mücadele ettiğimizi biliyor. Rakip takımlarınki kendi işleri. Taraftarlar oturup barışsın, beklentisi içinde değilim. Böyle bir şey zaten olmaz. Gerek de yok. Bence bu popülarizmdir."
 
 "BEYAZ SAYFA AÇALIM"
 
 Bursaspor taraftarlarının söylemlerini de değerlendiren Fikret Orman, şunları söyledi:
 
 "Bursaspor’un küme düşmesinde Beşiktaş’ın dahil olduğu iddiası var. Eğer bir maçta yapıldıysa oyuncular tarafından yapıldı. Ama o oyuncular, Bursaspor’a transfer olunca taraftarın tepkisi yok. Bunlar bence üst düzeyde gayet rahat halledilecek şeyler. Bursalı taraftar arkadaşların fikridir ve benim muhattabım değildir. Cevap vermek durumunda da değilim. Bir işi zora sokmak istiyorsanız o iş zaten olmaz. Bunlar ispatlanmamış, afaki şeyler. Bizim olduğumuz yönetimlerde taraftar takımın uçağıyla bir yere gelemez. Öyle bir şey söz konusu bile olamaz. Kamp tesislerimizde futbolcularımızla konuşamazlar. Sorun nereden çıkıyor? Tavizden. Bu Beşiktaş kulübünde de olmuştur. Tavizden başka bir güç çıkıyor. Taraftar 1 kişi mi? 10 milyonlara, 20 milyonlara ulaşan sayılar. Kim kimi temsil ediyor. Beşiktaş’ı 1 kişi temsil eder. O da biziz. Maçlarda olay çıkmış, neden çıkmış bilmiyorum. Artık olan olmuş. Eskiden olanı değiştiremem. Beyaz sayfa açalım. Bİz kendi popüleritemizi yapmak için olaylara göz mü yumacağız?"
 
 "BÖYLE BİR MİSYONUM YOK"
 
 "Bursaspor yöneticisi ile bir araya gelmediniz? Tabanın bir araya gelmesini nasıl sağlayacaksınız?" sorusuna ise Orman şöyle cevapladı:
 
 "Benim böyle bir misyonum yok. Ben devletin bir bakanı değilim. Ben Beşiktaş tarafıyım. Ben herkesi bir araya getireceğim, diye bir şey yok. Ben niyetimi ortaya koyup adım atıyorum. Bugüne kadar gelen bu ilişkiler böyle giderse bunu da iyi yönetiriz. Biz kavga etmekten de hiç kaçınmayız. Sakin bile dursam kavgacı bir tipimdir. Ama amacımız bu değil. Biz iyi taraf olarak adım atmaya geldik. Bunu yerine götürmek gibi bir misyonumuz yok bizim. Biz burada Bursasporlu dostlarımızdan bir randevu talep etmedik. Böyle bir şeye de ihtiyacım yok. Ben İbrahim başkana kahve içmeye geliyorum der giderim. Zaten konuşuyoruz. Bir zeytin dalı uzatalım, dedik. Amacımız bu. Niye düşmanlık olsun. Bursaspor’da tanıdığım çok iyi Beşiktaşlılar var yönetim kurullarına alacağım. Bunlar olacak şeyler. Mesela Bursa’nın milletvekili sayın Bülent Arınç Beşiktaş kongre üyesidir. Önemli bir devlet adamıdır. Bu işler çözülebilir. Yeter ki iyi niyet olsun."
 
 "OLAN OLDU KALAN SAĞLAR BİZİMDİR"
 
 3 Temmuz süreciyle ilgili soruyu yanıtlayan Fikret Orman, "Bu süreç milat oldu. İyi ya da kötü yönetildi. Oraya bağlı kalmak spor ekonomisini küçültüyor. Artık bu gibi şeyler olamaz. Ben sorumlu bir kulüp başkanı olarak bana şu kadar teşvik verilecek deseler yine o işi yapmam. Sonuçlarının nereye gideceğini herkes gördü. Artık maçlar sahada oynanacak. Bir milat olarak görüyorum. Yanlışlıklar yapılmıştır. Olan oldu, kalan sağlar bizimdir."
 
 "TARAFTARIMIZ OĞUZHAN’I SEYRETMEKTEN KEYİF ALIYOR"
 
 "Ozan İpek’i istediniz mi?" sorusuna ise Orman, şu cevabı verdi:
 "Beşiktaş’ın bir stratejisi var. Bu her sene şampiyon olmasının haricinde sahada oynadığı oyunla ve oyuncularla Beşiktaşlılar’ı ayrı bir keyif yapar. Beşiktaş taraftarı Oğuzhan’ı seyretmekten keyif alıyor. Rakiplerimizin taraftarları ise Sneijder gibi oyuncuları seyretmekten keyif alıyor. Bİzde pırıl pırıl gençlerin oynadığı takım keyif veriyor. Onun için de ilgilendiğimiz oyuncular olabilir. Bazıları kamuoyuna düşebilir. Ama bizim sistemimize uyacak oyuncuları almaya gayret ediyoruz. Bursaspor’da da ilgilendiğimiz oyuncu yoktur."
 
 Emre KOŞAK-Faruk KAHRAMAN/BURSA,(DHA)– 
  