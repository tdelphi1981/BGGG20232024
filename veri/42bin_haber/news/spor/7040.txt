Terim'den Burak Yılmaz açıklaması
Tecrübeli teknik adam Beşiktaş maçında olduğu gibi Bursaspor maçında da golcü oyuncuya forma şansı vermedi.
Galatasaray'ın golcü oyuncusu Burak Yılmaz, takımının Spor Toto Süper Lig'in 20. haftasında Bursaspor ile oynadığı maçta ilk 11'de forma şansı bulamadığı gibi mücadeleyi süre almadan tamamladı.

Terim, Beşiktaş ve Bursaspor ile oynanan maçlarda forvette Umut ve Elmander ikilisini sahaya sürdü. Burak, son olarak 13. haftadaki Sanica Boru Elazığspor karşılaşmasında yedek kulübesinde oturmuştu.

TERİM'DEN BURAK AÇIKLAMASI

Galatasaray Teknik Direktörü Fatih Terim, Burak Yılmaz'ı neden oynatmadığını açıkladı...

"Bursaspor maçında sorunumuz Burak değil başka şeylerdi. Burak bizim için önemli bir oyuncu. 1-2 maç oynamaz, 20 maç oynar" diyen Fatih Terim şunları söyledi:

"Açıkçası puan kaybettiğimiz için üzgünüz. Öne geçmemiz bizim için çok önemliydi; oyunu götürmemiz açısından. Elmander'in faul nedeniyle durdurulan pozisyonu nedir bilmiyorum ama! Çok şiddetli rüzgar, oyunumuzu engelledi. Ama bunları bahane olarak kullanmak istemiyorum. Üzgünüm 2 puan kaybettiğimiz için. En azından transferi bitirdik! Yalanın bir kısmı bitti. Diğer kısmına gelince... Burak bizim için önemli bir oyuncu. Geçen hafta Umut ve Elmander birlikte iyi oynadıkları için bugün de ikisini sahaya sürdüm. 'Hem Sneijder hem de iki santrfor biraz fazla gelir' düşüncesiyle böyle sahaya çıktık. Burak 1-2 maç oynamaz, 20 maç oynar. Ama bugün Galatasaray'ın sorunu Burak değildi, başka şeylerdi. Burak'ı hiçbir zaman satmayı düşünmedik, zaten ciddi teklif de gelmedi. Yalanlamaktan da bıktık. Burak bizim önemli oyuncumuz. Engin 11 maç ceza aldı. Bayağı ağır bir cezaydı. Yarım sezonunu alacak bir cezaydı. Yetenekli bir oyuncumuz. Birdenbire çok fazla şey beklemek gerçekçi olmaz. Ben futbolcuma ne söyleyeceksem soyunma odasında söylerim. Ama bugün daha savaşçı olmalıydık."