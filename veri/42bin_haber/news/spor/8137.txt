Şimdi Terim düşünsün!
 
 Ara transfer döneminde Drogba ve Sneijder gibi dünyaca ünlü yıldızları kadrosuna katarak adeta şov yapan Galatasaray Antalyaspor’u farklı yenerken, teknik direktör Fatih Terim’in işi iyice zorlaştı. Antalyaspor karşısında sahaya iki haftadır ilk 11’de görev vermediği Burak’ı oynatarak başlayan Terim, yıldız oyuncunun iki gol birden atmasıyla hem sevindi hem de önümüzdeki haftalarda bu bölgede kimi oynatacağı konusunda kararsız kaldı.
 
 YENİ SİSTEM UYGULANDI
 
 Çünkü Galatasaray Drogba’nın alınmasıyla bugüne kadar uyguladığı 4-4-2 sisteminden 4-2-3-1’e döndü. Takımını ileride tek forvet oynatmayı planlayan tecrübeli hocanın elinde bu bölge için üç farklı adayı bulunuyor: Drogba, Burak ve Elmander. Burak’ın Antalyaspor karşısında sergilediği performans ise tek kelimeyle mükemmeldi. İki gol birden atan tecrübeli forvet dün 100’üncü golüne ulaşarak dalya dedi. Teknik direktör Fatih Terim oyuncusunu kutlarken, tribünleri dolduran taraftarlara teşekkür etti. Bu arada Galatasaray’ın dün mağlup ettiği Antalyaspor ile arasındaki puan farkı 7’ye, en yakın takipçisi Beşiktaş ile de 5’e yükseldi. 
 Fanatik