Kulüpler Birliği'ne makarna sponsoru
Makarna şirketi Barilla'nın Filiz markası, Kulüpler Birliği Vakfı'nın resmi makarna sponsoru oldu.Ceylan InterContinental Otel'de yapılan toplantıda, Türk sporu ve sporcularının sağlıklı, dengeli beslenmesi amacıyla üretilen Filiz Performans makarnasının tanıtımı gerçekleştirildi.

Kulüpler Birliği Vakfı Başkanı Halil Ünal'ın da bulunduğu toplantıda, Barilla Türkiye, Orta Doğu ve Afrika'dan Sorumlu Bölge Direktörü Güneş Karababa, Barilla Gıda Tedarik Zinciri Müdürü Murat Bozkurt, Barilla Gıda Kurumsal İletişim Müdürü Dr. Hakan Göker ve İstanbul Üniversitesi İstanbul Tıp Fakültesi Spor Hekimliği Ana Bilim Dalı Başkanı Prof. Dr. Bülent Bayraktar projenin detaylarıyla ilgili birer sunum yaptı.

Eskişehirspor Kulübü ve Kulüpler Birliği Vakfı Başkanı Ünal, Türk futbolu için Barilla firmasıyla önemli bir anlaşma imzaladıklarını ve bu özel makarnanın futbolcuların performansını artıracağını söyledi. Ünal, iyi futbolun iyi beslenmeden geçtiğine dikkati çekerek, Hem futbol ekonomisinin, hem de milli takımımızın bir yerlere gelmesi sağlıklı beslenmeden geçiyor. Barilla'nın bize gösterdiği alaka bizleri çok mutlu etti. Bütün kulüplere limitsiz bir şekilde ücretsiz olarak bu ürünü veriyorlar. Bu işi altyapılara indirmemiz lazım. Buradaki sporcularımızın beslenmelerine çok dikkat etmemiz lazım. Oyuncularımızın sağlıklı beslenmesi bizim için her şeyden önemlidir ifadelerini kullandı.

Barilla Türkiye, Orta Doğu ve Afrika'dan Sorumlu Bölge Direktörü Karababa ise, ürettikleri özel ürünle Türk sporuna katkıda bulunmak istediklerini söyleyerek, Makarna, dünyada sporcu beslenmesi denince akla ilk gelen gıdalardan birisi. Bu amaçla, Kulüpler Birliği ile ortak bir projeye imza attık. En büyük dileğimiz bu özel ürünle Türk sporunun ve Türk sporcusunun yanında olmak ve onların elde edecekleri başarılara katkıda bulunabilmek diye konuştu.

Güneş Karababa, tanıtım toplantısından sonra, Halil Ünal'a plaket ve üzerinde Spor Toto Süper Lig takımlarının logolarının bulunduğu forma takdim etti.

Filiz Makarna ve TÜBİTAK işbirliğinde üretilen Filiz Performansın en önemli özelliğinin, içindeki mineral ve vitaminlerin pişirme sırasında kaybolmaması olduğu bildirildi.