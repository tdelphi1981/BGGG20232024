Tolga Aytöre'ye Yıldırım operasyon
F.Bahçe'nin hukukçu yöneticisi, maçta bileğini kırdı. Başkan Aziz Yıldırım, Aytöre'yi ambulans uçakla Antalya'dan İstanbul'a getirdi
 ŞENER TÜRKMENOĞLU
 F.Bahçe kampında dün herkesi üzüntüye boğan iki gelişme yaşandı. Önce kampa yönetici Yasemin Merçil'in babası Yusuf Merçil'in vefat haberi geldi. Ardından yöneticilerin teknik heyetle yaptığı maç sırasında Deniz Tolga Aytöre'nin ayak bileği kırıldı. Antalya'daki Medical Park Hastanesi'ne kaldırılan Aytöre'ye ilk müdahale yapıldı. 
 YALNIZ BIRAKMADI
 F.BAHÇELİ yöneticinin ameliyat edilip, bileğine vida takılması planlanıyordu. Ancak operasyon ertelendi. Başkan Aziz Yıldırım, yönetici Aytöre'yi ambulans uçakla Antalya'dan İstanbul'a getirdi. Aytöre'ye Amerikan Hastanesi'nde bugün operasyon yapılacak. Resmi siteden de yönetici D.Tolga Aytöre için geçmiş olsun mesajı yayınlandı.
 Kocaman'a tesbih
 Genç F.Bahçeliler, yaptıkları tezahüratlarla idman bitiminde Teknik Direktör Aykut Kocaman'ın yanlarına gelmesini istedi. Taraftarlar arasından seçilen birkaç temsilci, sahaya girerek Kocaman'a çiçek, tesbih ve baklava verdi.  Kocaman da taraftarların yanına gidip fotoğraf çektirdi. Taraftarlar, 'Sen bizim Kocaman gururumuzsun' diye tempo tuttu.