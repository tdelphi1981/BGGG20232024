Topu alınca gülümseyen futbolcu!
Medical Park Antalyaspor'un başarılı futbolcusu Aissati topu alınca gülümsediği yönündeki yorumların doğru olduğunu, topu çok sevdiğini ve meşin yuvarlak kendisinde olduğunda yüzünde bir gülümseme oluştuğunu söyledi. 
Medical Park Antalyaspor, Süper Lig'in 12. haftasında sahasında karşılaşacağı Beşiktaş maçı hazırlıklarını, yaptığı antrenmanla sürdürdü.

Hasan Subaşı Tesisleri'nde teknik direktör Mehmet yönetiminde gerçekleştirilen antrenman öncesinde futbolcular, kendi aralarında çeşitli oyunlar oynadı. Oyunlarda başarısız olan futbolculara takım arkadaşları tarafından ceza verildi. Ceza alan oyuncuların üzerine doğru takım arkadaşlarının sert şutlar çekmesi, neşeli anlar yaşanmasını sağladı.

Teknik direktör Mehmet Özdilek, takımı sahanın ortasında toplayarak yaklaşık 10 dakikalık bir konuşma yaptı. Özdilek'in konuşmasının ardından futbolcular dar alanda pas çalışması yaptı. Kalecilerin ayrı çalıştığı antrenmana ülkesinin milli takımında bulunan Minev katılmadı.

Medical Park Antalyaspor'da bu sezon gösterdiği performans ile dikkat çeken İsmail Aissati, gazetecilere yaptığı açıklamada, lig ikincisi olduklarını, bu nedenle işlerinin daha da zorlaştığını söyledi.

Herkesin yenmek istediği bir takım haline geldiklerini belirten Aissati, Kasımpaşa karşısında alınan 1 puanın talihsizlik olduğunu dile getirdi. Kaliteli oyunculara sahip bir takım olduklarını ifade eden Aissati, "Sahada herkes arkadaşı için savaşıyor. Bu, takım olmak için gerekli bir olaydır. Ligdeki sıralamamız mutluluk verici, ancak bizi baskı altına alıyor. Bu baskıyı kişisel olarak çok seviyorum. Baskı altında oynamak beni daha da hırslı yapıyor. Beşiktaş'ı yenerek evimizdeki yenilmezliğimizi sürdürmek istiyoruz. 3 puan almak için elimizden geleni yapacağız" dedi.

Antalya'da kendisini evinde gibi hissettiğini kaydeden Aissati, kentte yabancılık çekmediğini, kente ve takıma uyum sorununu kısa sürede atlattığını söyledi.

Gazetecilerin "Türkiye ligini nasıl buldun-" sorusu üzerine Aissati, şöyle konuştu:

"Hücum oyuncuları için zor bir lig. Saha içerisinde çok fazla kavga, mücadele var. Hollanda'da bazı maçlar çok farklı skorlarla biter, ama bunu Türkiye'de fazla göremiyoruz. Çok fazla hücum varyasyonu göremedim. Hollanda'daki taraftar kitlesi olaya güzel futbol olarak bakıyor. Orada iyi futbol oynuyorsanız netice çok irdelenmiyor. Burada ise her şey 3 puana odaklı. 3 puan alırsanız doğru, alamazsanız yanlışsınız."

Gazetecilerin, "İyi performansınız dikkat çekiyor. Mutlaka transfer teklifleri gelecektir. Ne düşünürsünüz-" şeklindeki sorusuna ise Aissati, şöyle yanıt verdi:

"Her oyuncu büyük takımda, büyük atmosferde oynamak ister. Ben oynadığım atmosferden, kulüpten son derece memnunum. Benim uzun vadedeki hedefim bir sonraki haftadır. Yani benim hedefim Beşiktaş maçı. Beşiktaş maçından sonra da Mersin maçı. Hafta hafta düşünüyorum. Yarın bir gün teklif olursa hocamız ve başkanımız 'İsmail bugüne kadarki hizmetlerinden dolayı teşekkür ediyoruz. Seninle birlikte çalışmak istemiyoruz' derlerse başka seçenekleri düşünürüm."

Aissati, Galatasaray ve Fenerbahçe kadar kadro derinliğine sahip olmadıklarını, ancak özveriyle çalışmaları halinde ligdeki konumlarını koruyabileceklerini vurguladı. 

Sahi içinde Tita ile iyi anlaştığının altını çizen Aissati, topu alınca gülümsediğine dair yorumların doğru olduğunu, topu çok sevdiğini ve meşin yuvarlağın kendisinde olduğunda yüzünde bir gülümseme oluştuğunu belirtti.

Aissati, Hollanda'da da bu tür yorumlar aldığını belirtti.