Çağla da turnuvaya veda etti
Avustralya Açık Tenis Turnuvası elemeleri 3. turda Ukraynalı rakibi Leisa Tsurenko'ya 2-0 yenilen milli bayan tenisçi Çağla Büyükakçay, ana tabloya giremedi. Avustralya'nın Melbourne kentinde 14-27 Ocak tarihleri arasında düzenlenecek sezonun ilk "Grand slam"i olan Avustralya Açık Tenis Turnuvası elemeleri 3. turda Ukraynalı rakibi Tsurenko ile karşılaşan Büyükakçay, iyi oyununu sonuca yansıtamayınca turnuvaya veda etti.

İlk sette rakibi karşısında başa baş bir oyun ortaya koyan Büyükakçay, seti 6-3 kaybetti. Avustralya'da yaşayan çok sayıda Türk seyircinin desteğiyle ikinci sette ilk oyunda öne geçen Büyükakçay, uygun topları iyi kullanamayınca oyunda çok farklı bir skor ortaya çıktı ve Tsurenko seti 6-1, maçı da 2-0 kazandı.

Çağla, Türk seyircilerin, "Türkiye seninle gurur duyuyor" tezahüratları arasında korttan ayrıldı.

Maçtan sonra AA muhabirine açıklama yapan Büyükakçay, rakibinin dünya klasmanında 83'üncü sırada olduğunu ve her puana oynayan bir oyuncu olduğunu belirterek, "Skor biraz kolay duruyor ama oyun skor gibi değildi" dedi.

Ana tabloya girmek için ilk defa son turu oynadığını hatırlatan Büyükakçay, "Bu da çok güzel bir duygu ama ana tablo bir başka olurdu' dedi. Her mağlubiyetten ders çıkardığını dile getiren milli tenisçi, Avustralya'daki başarılı maçlardan sonra hedef büyüttüklerini söyledi.

Eleme turlarında kendilerini yalnız bırakmayan Avustralyalı Türklere özellikle teşekkür eden Çağla, "En çok severek geldiğim yer burası çünkü dışarıdan Türklerin desteği çok oluyor" dedi.