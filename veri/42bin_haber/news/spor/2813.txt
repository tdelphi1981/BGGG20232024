Yekta "Alman" istiyor
Galatasaraylı futbolcu Yekta Kurtuluş, Devler Ligi"nde yer alan Alman takımlarının kuvvetli olduğuna dikkati çekti ve bu takımlarla eşleşmeleri durumunda seyirci avantajlarının olacağını söyledi. 
Galatasaraylı futbolcu Yekta Kurtuluş, Fenerbahçe maçının ardından Trabzonspor müsabakasından da galibiyetle ayrılarak, en yakın takipçileriyle aralarında bulunan 5 puanlık farkı korumak istediklerini söyledi.

Sarı-kırmızılı takımın yaptığı antrenman sonrasında gazetecilerin sorularını yanıtlayan Yekta Kurtuluş, Fenerbahçe maçının rakipleriyle olan puan farkını açmalarını sağladığını belirterek, "En yakın rakibimize 5 puan fark atmış durumdayız. Bunun böyle devam etmesi için Trabzonspor maçını da kazanmamız lazım. Bu maçın hazırlıklarına başladık. Trabzonspor karşılaşmasında da Fenerbahçe maçındaki mücadelemizi verip, galip gelmek istiyoruz" diye konuştu.

-"Puan farkının daha fazla olması gerekiyordu"-

Spor Toto Süper Lig'de puan durumu itibariyle bulundukları yeri "tatmin edici" olarak niteleyen Yekta, puan farkını ise yetersiz bularak, "Ligde puan farkının daha fazla olması gerekiyordu. Bulunduğumuz yer tatmin edici ancak puan farkına kendi adıma tatmin edici diyemeyeceğim" şeklinde konuştu.

Ligde ilk yarının sonuna gelindiğinin hatırlatılarak, nasıl bir ikinci yarı beklediğinin sorulması üzerine deneyimli oyuncu, "İkinci yarı daha zorlu olacak. Çünkü düşme potasında olan takımlar daha fazla mücadele etmeye başlıyorlar. Enteresan bir lig oluyor. Lig tarihi boyunca kimse bu kadar puan kaybetmemişti. Ben seyirciler açısından zevkli bir lig olduğunu düşünüyorum" ifadelerini kullandı.

-Şampiyonlar Ligi-

UEFA Şampiyonlar Lig'inde son 16 takım arasına kaldıklarını hatırlatan Yekta, bu kulvardaki hedefleri hakkında açıklamalarda bulunarak şunları söyledi:

"Şampiyonlar Ligi'nde takım olarak en az yarı finali hedefliyoruz. En büyük hedefimiz tabii ki final oynamak. Bu hedef uğruna önümüzdeki maçlarda elimizden geleni yapacağız. Sonuçta son 16 takım. Kalan bütün takımlar çok iyi. Kuradan hangi takımın geleceği bizim için fark etmez. Biz yine Galatasaray formasıyla çıkacağız ve aynı mücadelemizi sahaya yansıtacağız. Bunun sonunda da çeyrek final veya yarı finale kalmayı umut ediyoruz. Konuştuğumuz bir iki şey var ama onu kura çekiminden sonra söyleriz.",

"Devler Ligi"nde yer alan Alman takımlarının kuvvetli olduğuna dikkati çeken Yekta Kurtuluş, bu takımlarla eşleşmeleri durumunda seyirci avantajlarının olacağını aktardı.

"Ya Barcelona çıkarsa?" şeklindeki bir soru üzerine, "Barcelona gelirse, onlarla da aynı şekilde mücadele edeceğiz" cevabını veren Yekta, kendi performansı hakkında ise uzun süredir forma giymediğini hatırlatarak, "Yeni yeni oynamaya başlıyorum. Oynadıkça daha iyi olacak inşallah. Her maçta forma giymediğim için performansımı yeterli bulmuyorum. Sürekli oynadığımda daha başarılı olacağıma inanıyorum" şeklinde konuştu.

Deneyimli orta saha oyuncusu, son olarak Ziraat Türkiye Kupası'nda 1461 Trabzon'a elenmeleri hakkında da, "Maç temposu olarak bir rahatlama olacak ama kupada devam edememek bizim için üzücü. Biz Türkiye'de 2 kupayı birden hedefliyorduk. Ama böylesi kısmetmiş. Belki de bizim için avantaj oldu" diyerek sözlerini tamamladı.