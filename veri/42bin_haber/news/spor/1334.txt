Cumhuriyet tarihinin en büyük spor yatırımı
Gençlik ve Spor Bakanlığı (GSB), 2014 yılı sonuna kadar yaklaşık 3 milyar 100 milyon TL'lik yatırım yapacak.Bakanlık tarafından Cumhuriyet tarihinin en büyük spor yatırımı olarak nitelendirilen yatırım kapsamında, 405 adet spor tesisi, 24 adet stat inşası bulunuyor.

Türkiye'nin çeşitli illerinde yapılacak spor tesisleri içinde farklı projeler dikkat çekiyor. Bu proje kapsamında, 30 adet yüzme havuzu, 124 sentetik futbol sahası, 78 gençlik merkezi, 129 spor salonu, 13 atletizm pisti ve 31 tane de diğer spor tesisi Türkiye'ye kazandırılacak. Bu projelerden 215'inin yapımı halen sürüyor. Bu yatırım için yaklaşık 600 milyon TL'lik bütçe ayrıldı.

-24 ilde stat yapımı-

Gençlik ve Spor Bakanlığı, 24 ilde ise stat yapımı için yaklaşık 2,5 milyar TL bütçe ayırdı.

Türkiye Toplu Konut İdaresi (TOKİ) ile yürütülen stat projeleri içinde, Adana, Afyonkarahisar, Ankara, Antalya, Batman, Diyarbakır, Edirne, Eskişehir, Gaziantep, Hatay, İzmir (2 adet), Kocaeli, Malatya, Mersin, Sakarya, Samsun, Sivas ve Trabzon illeri bulunuyor.

Ayrıca belediye protokolü ile Bursa, Çorum, Konya ve Manisa'da (2 tane) stat yapımı gerçekleştirilecek.

Belirtilen bu projelerde toplam 200 bin kişinin de istihdam edileceği bildirildi.