M.P. Antalyaspor 2-1 Trabzonspor
Süper Lig'deki son 5 maçından sadece 1 galibiyet alan Trabzonspor, büyük bölümünü 1-0 önde götürdüğü MP Antalya deplasmanından son dakikalarda yediği gollerle 2-1'lik şok bir yenilgi ile ayrıldı ve galibiyeti yine bulamadı. Ligde son deplasman zaferini 4 Mart'ta Beşiktaş'a karşı alan Trabzonspor bu fobisini de sonlandıramamış oldu. Antalyaspor ise bu sonucun ardından zirve takibini sürdürdü.
Trabzonspor'un Polonyalı futbolcusu Adrian, 9. dakikada attığı golle takımını 1-0 öne geçirmeyi başardı. Yıldız futbolcu bu golle Türkiye'de bordo mavili formayla 47 maç sonra ilk golünü de atmayı başarmış oldu. 
Karşılaşmanın büyük bir bölümünü 1-0 önde götüren Trabzonspor, 74. dakikada oyuna giren Ömer Şişmanoğlu'nun 86. dakikadaki golüne engel olamayınca maça beraberlik geldi. 
Süper Lig'in bu sezon flaş takımı olan Antalyaspor, mücadelenin 90+3. dakikasında Murat Duruer'in vuruşuyla 2-1 öne geçti ve mucize bir galibiyete imza attı. Murat'ın vuruşunda topu savunmaya çarpması kaleci Onur'u da yanılttı. 
Bu sonucun ardından Trabzonspor 13 puanda kalırken, Antalyaspor ise puanını 21 yaptı. Trabzonspor gelecek hafta sahasında Akhisar Belediye'yi ağırlarken Antalyaspor deplasmanda Kasımpaşa ile mücadele edecek.

Taraftarlar ilgi göstermedi

İki takım taraftarları da karşılaşmaya beklenen ilgiyi göstermedi. Kırmızı beyazlıların kale arkasını tamamen dolduran taraftar grupları, Fenerbahçe 
karşısında 2 gol atan Diarra ve performansıyla taraftarların beğenisini kazanan Aissati'ye büyük ilgi gösterdi. 

Kendilerine ayrılan bölümde büyük boşluklar gözlenen Trabzonsporlu taraftarlar ise Bu güneş parayla batmaz pankartı astı. Taraftarlar, bordo mavili futbolculara sevgi gösterilerinde bulundu.

Taraftarlar, bu maç ile açılan 14. Cadde'yi ilk kez kullandı. Daha önceki karşılaşmalarda Akdeniz Üniversitesi Yerleşkesi'ne Uncalı bölgesinden giren taraftarlar yaklaşık 15 dakika yürümek zorunda kalıyordu.

İki takım arasındaki maçlar

Spor Toto Süper Lig'de Trabzonspor ile Medical Park Antalyaspor, 35. kez karşı karşıya geldi. 

İki takım arasında yapılan 34 maçın 20'sini Trabzonspor, 5'ini ise ev sahibi takım kazandı. İki takım arasındaki 9 karşılaşma ise beraberlikle sonuçlandı. Trabzonspor, gollerde rakibine 61-30 üstünlüğü bulunuyor. Antalya'da oynanan 17 maçın 10'undan Trabzonspor, 4'ünden ise kırmızı beyazlılar üstün ayrıldı. İki takım arasındaki 3 maç ise beraberlikle sonuçlandır.

Bordo mavililer Antalyaspor karşısındaki son deplasman galibiyetini 2008-2009 yılında 1-0'lık skorla aldı. Bordo mavililer bu tarihten itibaren oynadığı 2 maçtan bir beraberlik bir de mağlubiyet aldı.

Öte yandan Trabzonspor, Medical Park Antalyaspor karşısında son 5 lig maçında galibiyet alamadı.


 
 