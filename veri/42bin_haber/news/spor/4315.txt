Eses kupada finali hedefliyor
Eskişehirspor Teknik Direktörü Ersun Yanal, takımının, ligde bulunduğu yeri daha yukarıya taşımak ve kupada en son noktaya kadar gitmek istediğini söyledi.
Yanal, maçın ardından düzenlediği basın toplantısında, Eskişehirspor'un  Ziraat Türkiye Kupası grup maçlarında ilk galibiyetini aldığını hatırlattı. Mersin İdman Yurdu'nun eksik kadroyla Eskişehir'e gelmesinin takımın  performansını olumsuz etkilediğini ifade eden Yanal, şöyle konuştu: Bu, bir mazeret değil. Bizim sahadaki davranışımız önemli. Yaptığımız  işi daha iyi yapabiliriz. Soğuk havada bizi izleyen taraftarlara teşekkür  ediyorum. Önümüzde oynayacağımız zorlu karşılaşmalar var. Bizi zorlu bir maraton  bekliyor. Oyuncularımızın bu tür müsabakaları daha ciddiye almaları gerekiyor. Daha iyi hücum yapabilen bir takımız. Takım savunmasını daha iyi yaptığımızda  başarılı oluyoruz. Ligde 5'inci sıradayız ve puanlar birbirine çok yakın. Rahat  kazanabileceğimiz maçları kaybettik. Ligde bulunduğumuz yeri daha yukarıya  taşımak ve kupada en son noktaya kadar gitmek istiyoruz. 
Eskişehirsporlu futbolcu Tarık Çamdalda geçen yıl yarı finale çıktıkları  Ziraat Türkiye Kupası'nda bu yıl final oynamak istediklerini vurguladı. Goran Causic de Eskişehirspor formasıyla çıktığı ilk resmi maçta gol  atmaktan duyduğu memnuniyeti dile getirdi.