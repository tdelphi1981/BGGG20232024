Lua Lua'ya sevindirici haber
Tahkim Kurulu, Beşiktaş maçının ardından İbrahim Toraman'a kafa atan Karabüksporlu Lua Lua'nın 2 maçlık cezasını 1 yıl süreyle erteledi.Türkiye Futbol Federasyonu (TFF) Tahkim Kurulu, Profesyonel Futbol Disiplin Kurulu'nun (PFDK) 2 resmi maçtan men cezası verdiği Kardemir Karabüksporlu futbolcu Lomana Tresor Lualua'nın cezasını 1 yıl erteledi.

Kuruldan yapılan açıklamada, Kardemir Karabükspor Kulübü'nün cezaya itirazı sonucu açılan duruşmaya Lualua ile tercümanı ve vekilinin katıldığı, Kongolu oyuncunun sözlü açıklamalarının dinlendiği belirtildi. Yapılan müzakere neticesinde Lualua'nın 2 resmi müsabakadan men cezası ve 6 bin 700 lira para cezasının 1 yıl süreyle ertelenmesine oy birliğiyle karar verildiği bildirildi.

Açıklamada özetle şu ifadeler kullanıldı:

Kardemir Karabükspor Kulübü'nün futbolcusu Lualua'nın aynı sezon içerisinde daha önce disiplin cezası almamış olması, işbu yargılamaya konu meselede cezanın alt sınırdan tayin edilmiş olması, duruşmadaki sözlü savunma ve yazılı beyanlarda futbolcunun işlediği fiilden dolayı pişman olduğuna dair ifadesinde samimi olduğu kanaatine ulaşılmış ve hakkında tayin olunan disiplin cezasının FDT'nin 103. maddesi gereğince ertelenmesi gerektiği kabul edilmiştir.

BURSASPOR'DAN TFF'YE TEPKİ

Böylece, kurulumuzun daha önceki kararlarına da dayanak oluşturan ve FDT'nin 103. maddesinde düzenlenen 'yaptırımın ertelenmesi'ne dair ilk kararı olan 2012/127 E., 2012/133 K. sayılı ve 10.05.2012 tarihli kararında ve yukarıda yaptırımın ertelenmesi için 'cezanın ertelemeye uygunluğu', 'failin geçmişteki hali', 'failin pişmanlık duyması', 'failin yargılama sürecindeki davranışları', 'cezanın alt sınırdan uzaklaşılmadan verilmiş olması' unsurlarının tamamının birlikte gerçekleşmesi gerektiği ayrıntılı şekilde belirtilmiş olup olayda tüm unsurların gerçekleştiği anlaşıldığından, 

a. PFDK'ca, Kardemir Karabükspor Kulübü'nün futbolcusu Lualua'ya verilen 2 resmi müsabakadan men cezası ve 6 bin 700 lira para cezasına karşı yapılan itirazın reddine; 
b. Buna karşılık yaptırımın (cezanın) ertelenmesi talebinin kabulüne, 2 resmi müsabakadan men cezası ve 6 bin 700 lira para cezasının 1 yıl süreyle ertelenmesine oy birliği ile karar verilmiştir.