Tokatspor'un kupa hedefi
Spor Toto 2. Lig ekiplerinden Tokatspor'un futbol şube sorumlusu Ahmet Gürses, Ziraat Türkiye Kupası'nda 3. kez gruplara kalmak istediklerini söyledi.Gürses, yaptığı açıklamada, ligin 13. haftasında Alanyaspor'u son dakikada attıkları golle 1-0 yenerek, moral kazandıklarını belirtti.

Ziraat Türkiye Kupası'nda yarın Süper Lig temsilcisi Mersin İdmanyurdu ile karşılaşacaklarını belirten Gürses, Takımımızın morali çok iyi. Salı günü kendi saha ve seyircimizin önünde Mersin İdmanyurdu'nu konuk edeceğiz. Bu maçta elimizden gelen en iyi mücadeleyi göstereceğiz diye konuştu.

Tokatspor'un bundan önceki yıllarda kupada iki kez gruplara kaldığını hatırlatan Gürses, şöyle devam etti: 2008-2009 ve 2009-2010 futbol sezonunda Tokatspor Türkiye Kupası'nda gruplara kalmıştı. O zaman da teknik direktörümüz Namık Altunsoy'du. Altunsoy, kupada şanslı bir teknik direktör. İnşallah, kupada 3. kez gruplara kalırız. Mersin İdmanyurdu, güçlü bir takım. Bu bilinçle sahaya çıkacağız. İnşallah, tur atlayan takım oluruz. Tur atladığımızda kulübümüz için maddi kazanım da olacak. Tüm taraftarlarımızı bu maça bekliyoruz.

Ziraat Türkiye Kupası 4. turunda Tokatspor ile Mersin İdmanyurdu yarın saat 13.00'te Gaziosmanpaşa Stadı'nda karşılaşacak.