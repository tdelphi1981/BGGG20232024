Karşıyaka üstünlüğünü yine koruyamadı
PTT 1. Lig'de deplasmanda Adanaspor'a 3-2 mağlup olan Karşıyaka, geçen hafta Kayseri Erciyesspor maçında olduğu gibi ilk golü bulduğu müsabakada üstünlüğünü koruyamadı.Ligde yaşadığı ekonomik sıkıntılara rağmen başarılı sonuçlar alan ve kendine üst sıralarda yer bulan yeşil-kırmızılı ekip, Adanaspor'a deplasmanda 3-2 yenilerek, üst üste ikinci maçını kaybetti.

Son 5 haftada galibiyet alamayan Karşıyaka, 5 maçta 3 beraberlik ve 2 mağlubiyet aldı.

Ligin 16. haftasını 24 puanla tamamlayan yeşil-kırmızılı ekip, ilk devrenin son maçında Pazar günü Kartalspor'u İzmir'de konuk edecek.

-Üstünlüğünü koruyamadı-

Geçen hafta oynadığı Kayseri Erciyesspor maçına kadar ilk golü bulduğu 7 karşılaşmada 6 galibiyet ve 1 beraberlik alan Karşıyaka, son iki haftada ise karşılaşmada ise öne geçmesine rağmen sahadan puansız ayrıldı.

Kayseri Erciyesspor karşılaşmasında, henüz ilk dakikada Dalmat'ın golüyle 1-0 öne geçmesine rağmen müsabakayı 4-2 mağlup tamamlayan Karşıyaka, bu hafta da Adanaspor karşısında Makukula ile 1-0 üstünlük kurduğu karşılaşmada rakibine 3-2 yenildi.

-2 futbolcu cezalı-

Adanaspor karşılaşmasında 7 futbolcusu sarı kart gören Karşıyaka'da cezalı duruma düşen Orhan Taşdelen ile Muhammet Sercan Türkeri gelecek hafta oynanacak Kartalspor maçında forma giyemeyecek.