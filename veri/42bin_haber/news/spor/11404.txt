Tatile puanla çıkmak istiyor
Kardemir Karabükspor Basın Sözcüsü Ziya Alak, Gençlerbirliği maçından puan alacaklarına inandığını, maçın ardından milli maç nedeniyle lige verilen arayı Antalya'da değerlendirerek, stres atıp, hazırlanacaklarını söyledi.
Kardemir Karabükspor hafta sonunda deplasmanda karşılaşacağı Gençlerbirliği maçının hazırlıklarını sürdürüyor. Teknik Direktör Mesut Bakkal gözetiminde yapılan antrenmanda sakat olan Uğur Uçar, Deumi ve Hamroun takımdan ayrı çalışırken, diğer futbolcular 5'e 2 top kapma ve yarım sahada çift kale maç yaptı. 

Ziya Alak sahalarında puan alamama gibi kötü gidişatlarının olduğunu belirterek, "Bu kötü gidişatımızı Eskişehirspor maçıyla biraz olsun kırdık. İsteriz ki sahamızdaki maçlardan 3 puanla çıkalım ama 1 puan da önemli. Lig sıralamasında takımların birbirleriyle olan puan farkları çok yakın. Dolayısıyla 1 puanın gelecekte ne kadar önemli olacağı görülecektir" dedi. Gençlerbirliği ile deplasmanda zor bir maça çıkacaklarını söyleyen Alak, "Her maç zor. Aşağıdaki takımların birbirleriyle puan farkının az olması ve yukarıdaki takımların da birbirleriyle olan puan farkının az olması bu sene ligdeki kaliteyi biraz daha öne çıkartmış gözüküyor. Gençlerbirliği kaliteli bir takım ve puan olarak bizden fazlalar. Ama biz de deplasmandan puan yada puanlarla döneceğimize inanıyorum. Futbolcularımız Karabükspor formasına yakışır bir şekilde oynarlarsa mutlak galip geleceklerdir diye düşünüyorum. Çünkü hem teknik heyetimizin, hem de futbolcularımızın moral ve motivasyonları çok yerinde. Bu Gençlerbirliği karşısında takıma artı bir güç sağlayacaktır. Mabila ve Ahmet İlhan kart cezalısı. Deumi'nin sakatlığının iyileşmesi için ise sağlık ekibimiz çalışıyor. Oynayıp oynayamayacağı maç günü belli olacak. Ama onların yerlerine oynayacak arkadaşlarımızda ellerinden geleni yapacaklardır" diye konuştu. 

Milli maç nedeniyle lige verilecek arayı iyi değerlendireceklerini ifade eden Alak, şöyle konuştu: "Gençlerbirliği maçı sonrası Milli takımımızın maçı nedeniyle 15 günlük bir ara olacak. Takım çarşamba gününe kadar izinli olacak. Bu arayı çok iyi değerlendirebilmek amacıyla takımız çarşamba günü Antalya'da toplanacak ve takımımız 4 gün dinlenme, stres atma anı bulup Antalyaspor ile hazırlık maçı yapacak."