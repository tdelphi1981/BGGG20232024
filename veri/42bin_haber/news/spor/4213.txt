"Fenerbahçe Galatasaray'dan daha üstün"
Fenerbahçe'nin başarılı file bekçisi Volkan Demirel, basın toplantısı düzenledi. Demirel bu toplantıda şampiyonluk şanslarını değerlendirdi.
Fenerbahçe'nin kaptanı Volkan Demirel, Gerçekten inandığımız, istediğimiz ve beklediğimiz tek şey, sezon sonu yarışabildiğimiz her dalda mutlu sona yaklaşabilmek dedi. Sarı-lacivertlilerin kaptanı Volkan Demirel, takımının kamp yaptığı otelde basın toplantısı düzenledi.

Güzel bir çalışma ortamı olduğunu, havaların biraz soğuk, ama saha şartlarının iyi olduğu bir kamp dönemi geçirdiklerini belirten Volkan, basın toplantısının kendisine 2 yıl önceki basın toplantısını hatırlattığını söyledi.

İki yıl önce daha zor bir durumda kamp yaptıklarını ve daha zor durumda şampiyonluğu elde ettiklerini dile getiren Volkan, Bu sefer şartlar biraz daha lehimize gibi. Gerçekten inandığımız, istediğimiz ve beklediğimiz tek şey, sezon sonu yarışabildiğimiz her dalda mutlu sona yaklaşabilmek dedi. Bu yıl üç kulvarda yarışacaklarını, işlerinin daha zor olduğunu kaydeden Volkan, üç kulvarda da hedefleri bulunduğunu vurguladı. Volkan, şöyle konuştu:

İnşallah üç hedefe de ulaşmak için elimizden gelen gayreti göstereceğiz. İnanmadan, kendine güvenmeden, bazı şeyleri istemeden bunları gerçekleştiremezsiniz. Tüm takım arkadaşlarım taşın altına elini sokacak. Sezon sonunda camiamız, en önemlisi de kendimiz, şampiyon olduğumuz takdirde mutlu olacağız. Ben ve takım arkadaşlarım her şeyin farkındayız. Bir haftadır buradayız, bir haftadır herkes üzerine düşeni söyledi ve taraftarımızın da söylediği gibi artık eylem zamanı. İlk maçtan itibaren bu eylemimizi gerçekleştireceğiz. Eminim sezon sonu Fenerbahçeli herkes mutlu olacaktır.

Şampiyonluk için ne gerekiyorsa onu yapacağız

Bir gazetecinin İki yıl önce kadro daha güçlüydü. Şimdiki kadro nasıl bir performans sergileyecek- sorusunu yanıtlayan Volkan, iki yıl önce puan farkının daha yüksek olduğunu, şimdi ise puan farkının daha az gibi gözüktüğünü söyledi.

Fikstüre bakıldığında daha avantajlı gözüktüklerini dile getiren Volkan, Birinci işimiz Fenerbahçe. Geçmişte Fenerbahçe'nin neler yapabildiğini ve neler yapabileceğini bildiğimiz için daha iyi önümüzü görebiliyoruz. İnşallah aklımızdakileri eylem olarak sahaya dökersek 2 yıl önceki başarıyı tekrar elde edeceğiz dedi.

Volkan, bir gazetecinin, İki yıl önce 17 maçın 16'sını kazandınız, bu yıl da böyle bir seriye ihtiyaç duyulacak mı- sorusu üzerine, hedeflerinin her maçı kazanmak olduğunu kaydetti.

Bir rakam belirlemenin yanlış olacağına dikkati çeken Volkan, Şampiyonluk için ne gerekiyorsa onu yapacağız. Bunu yapmak için takım arkadaşlarım elinden geleni yapacak diye konuştu.


Kariyer planım Fenerbahçe

Deplasmanda daha başarısız oluyorsunuz, bunu nasıl değerlendiriyorsun- sorusunu Volkan, ligin ilk yarısında deplasmanlarda istenilen puanları alamadıklarını ve daha fazla puan kaybettiklerini belirterek, Geçmişi kurcalamak Fenerbahçe'yi geriye götürecektir. Buraya geldiğimizden itibaren ben ve tecrübeli arkadaşlarım, geçmişi bir tarafa bırakarak yeni bir sayfa açmaya çalışıyoruz. Başaracak güçte olduğumuzu arkadaşlarıma dile getirdim. Şu anda hesaplaşma ve köstek olmak değil, birliktelik zamanı. Tabi ki insanlarımız sabırsız. Ben de sabırsızım. Ben de istediğim bir şey olmayınca tepkimi koyabiliyorum. Bunları bir kenara bırakıp köstek değil, destek olma zamanı şeklinde cevapladı.

Volkan, Bu sezon sonunda sözleşmen sona eriyor, kariyer planların nedir- sorusuna, Kariyer planım Fenerbahçe. Fenerbahçe'de futbolu bırakmak istediğimi her yerde söyledim. Sözleşmemin bitmesi çok önemli değil. Şu anda önemli olan 5 ayda elimizden gelen tüm gayreti göstermek cevabını verdi.

Hocamız istifa etti , biz futbolcular toplandık

Alex'in ayrılması ve Aykut Kocaman'ın istifa edip sonra tekrar takımın başına dönmesini değerlendiren Volkan, iki olaydan da takımın etkilendiğini söyledi.
Hem saha içinde hem de saha dışında zor anlar yaşadıklarını vurgulayan Volkan, şöyle devam etti:

Geçen yıl da çok zor durumlardan çıktık ve yarım puanla şampiyonluğu kaybettik. Bu yıl da zor durumlarımız oldu, bazı arkadaşlarımızın takımdan ayrılması söz konusu oldu. Bunları biz de istemedik. İsterdik ki hep beraber olalım, hep beraber yarışmaya devam edelim. Ama bazı kararlar alınıyor ve bunlara uymak zorundayız. Hocamız istifa etti, biz futbolcular toplandık. Hiçbir yerde duymadım futbolcuların toplanıp hocasının göreve devam etmesini istemesini. Hocamızın bizi bırakması ve başkasının gelmesinin bize fayda sağlayacağına inanmadık. Bırakmasının yanlış olacağını, alınan sonuçların futbolcuların suçu olduğunu biliyoruz. Karabükspor maçında kazanmak için hiçbir şey yapmadık. O maçın sorumlusu bizdik. Bu yüzden hocamızın arkasında bulunduk.
Volkan, Kardemir Karabükspor maçında ıslıkları ve tepkiyi hak ettiklerini, aynı duruma bir daha düşmeyeceklerini kaydetti.

Yükseklerde fırtına çok olur

Derbiden sonra psikolojik baskı olup olmadığı sorulan Volkan, derbiden sonra baskı olmadığını, bunu hiçbir Fenerbahçeli'nin düşündüğüne inanmadığını ifade etti. Her zaman üstün olan takımın konuşulduğuna dikkati çeken Volkan, şöyle konuştu:

Bakıldığında her zaman Fenerbahçe konuşuluyor. Ben Fenerbahçe'nin futbolcusuyum ve bana Fenerbahçeli taraftardan çok Galatasaraylı taraftardan mesaj geliyor. Zannetmiyorum ki Galatasaraylı bir futbolcunun Fenerbahçeli taraftardan bu kadar mesaj, bu kadar tepki aldığını. Olumlu ya da olumsuz. Yükseklerde fırtına çok olur. Fenerbahçe bir oyuncu getiriyor, o konuşuluyor. Fenerbahçe'den bir oyuncu gidiyor, o konuşuluyor. Fenerbahçe yere vuruyor, o konuşuluyor. Fenerbahçe yukarı çıkıyor, o konuşuluyor. Demek ki Fenerbahçe daha üstün.

Sakatlığı ile ilgili bilgi veren Volkan, şu anda çok iyi olduğunu söyledi. Ligin ilk yarısında bazı maçlarda toplara hamle yapmakta zorlandığını anlatan Volkan, Şu anda sakatlığımdan dolayı herhangi bir sıkıntım yok. Kayserispor, İstanbul Büyükşehir Belediyespor, Galatasaray ve Karabükspor maçlarında yediğim gollerde hatam vardı. Ancak o sırada üst adale yırtığım vardı. Bu nedenle zorlandım. Hem hamlelerimden hem de performansından ben de memnun değildim. İkinci yarıyla beraber performansımı yükselterek daha faydalı olacağıma inanıyorum dedi.

Volkan, takıma takviye gerekip gerekmediği konusunda, takımdaki eksikliklerle ilgili hem yönetim hem de hocaların çalışma yaptığını belirterek, En kısa zamanda bazı şeylerde netleşme olacaktır. Eksikliklerimiz olduğu ya da daha iyi yönlerimizin olduğu bir gerçek. En kısa zamanda iyisini ön plana çıkarmak, kötüsünü de geri plana atmak istiyoruz diye konuştu.