Kocaman: Aziz Yıldırım'ın hakemlere ne dediğini bilmiyorum
Fenerbahçe Teknik Direktörü Aykut Kocaman, Fenerbahçe Kulubü Başkanı Aziz Yıldırım'ı soyunma odası koridorlarında gördüğünü fakat hakemlere neler söylediği konusunda bilgisinin olmadığını söyledi.
Sarı-lacivertli takımın kendi sahasında Bursaspor'u 4-1 mağlup ettiği karşılaşma sonrasında düzenlenen basın toplantısına katılan Kocaman, ligin sonlarına gelirken üç puana ihtiyacımız olduğu için sadece kazanmayı düşündüklerini belirterek, "Ligin sonlarına gelirken üç puana ihtiyacımız vardı. Rakiplerin puan kaybetmesinden ziyade bizim galibiyete ihtiyacımız vardı. Bu senenin klasiği olarak maça gol yiyerek başladık. Pekçok maçta olduğumuz gibi bu maçta da geriye düştük. Karşılık vermek için yoğun baskı kurduk. Pozisyonlar sonucunda beraberlik golünü bulduk. İkinci golü atamayınca Bursaspor oyunu kontrolüne aldı. İkinci yarının başında hemen golümüz geldi. Üçüncü golden sonra oyun bize döndü. Bütüne bakıldığı zaman farklı skor görülebilir. Maçın dışında bir skor oldu." dedi.

Bir gazetecinin 'Aziz Yıldırım'ın soyunma odası koridorlarında hakemleri tehdit ettiği yönünde haberler var' demesi üzerine Aykut Kocaman, "Şahit olmadım. Ben başkanı gördüm. Ancak neler söylediği konusunda bir fikrim ve bilgim yok." diye konuştu.

Tecrübeli hoca, milli takım arasına kadar oynayacakları Plezen ve MP Antalyaspor maçlarını kayıpsız geçerlerse taze güç olarak lige asılacaklarını sözlerine ekledi.