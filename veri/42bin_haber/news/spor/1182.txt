Fernandes yine yok!
Beşiktaş, Spor Toto Süper Lig'in 12. haftasında oynayacağı Medical Park Antalyaspor maçının hazırlıklarını bu sabah yaptığı antrenman ile sürdürdü.Teknik direktör Samet Aybaba yönetiminde ilk olarak kondisyon ve taktik çalışmaları yapan futbolcular, daha sonra istasyon, şut ve 5'e 2 çalışmaları yaptı. Antrenman, çift kale maç ile tamamladı. 

Basına kapalı olarak yapılan ve 1.5 saat süren antrenmana, tedavisine devam edilen Mustafa Pektemek ve Manuel Fernandes ile milli takım kamplarında bulunan Ersan Gülüm, Almeida, Holosko, Sivok, Veli Kavlak, Hasan Türk, Kadir Arı ve Oğuzhan Özyakup katılmadı. 

Beşiktaş, yarın saat 14.00'da A2 Takımı ile yapacağı karşılaşma ile hazırlıklarını sürdürecek. 

BAŞKAN ORMAN: "KIBRIS FUTBOLUNUN DÜNYAYA AÇILMASINI İSTİYORUZ. UEFA'NIN UYGULAMIŞ OLDUĞU YANLIŞ TUTUMUN BİR AN EVVEL DÜZELTİLMESİ GEREKİYOR" 

Bu arada Kıbrıs Türk Futbol Federasyonu Başkanı Hasan Sertoğlu ve yönetim kurulu üyeleri, bugün Beşiktaş Başkanı Fikret Orman'ı Akaretler'deki kulüp binasında ziyaret etti. 

Kıbrıs futbolunun içinde bulunduğu zorlukları aşmak için fikir alışverişinde bulunduklarını belirten Kıbrıs Türk Futbol Federasyonu Başkanı Hasan Sertoğlu, "Sayın Fikret Orman'a bizi ağırladığı için teşekkür ederiz. Çok güzel bir görüşme oldu. İnşallah, Kıbrıs futbolunu yaşadığı sorunlardan birlikte çıkaracağız" dedi.  
Kuzey Kıbrıs Türk Cumhuriyeti'nin, dünyadan izole durumda olması her şeyde olduğu gibi sporda da insanların işlerini zorlaştırdığına değinen Orman, şunları söyledi: "Bir Beşiktaşlı olarak, Kıbrıs Türk Futbol Federasyonu Başkanı Hasan Sertoğlu ile gurur duyuyorum. Kendisi çok iyi işler yapıyor. Kıbrıs'ın izole durumda olması hiç şüphesiz sporun gelişimine de engel oluyor. Neden Türk tarafında uluslararası maçlar oynanmıyor, neden Beşiktaş olarak orada kamp yapamıyoruz? Kulübümüzün Kıbrıs'ta çok fazla taraftarı var. Kıbrıs futbolunun dünyaya açılmasını istiyoruz. UEFA'nın uygulamış olduğu yanlış tutumun bir an evvel düzeltilmesi gerekiyor."