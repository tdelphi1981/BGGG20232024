Beşiktaş'a yeni sponsor
Beşiktaş Kulübü, yeni araç tedarik sponsoru olan Fleetcorp firmasıyla sözleşme imzaladı.
Akaretler'deki kulüp binasında düzenlenen imza törenine Beşiktaş Kulübü Başkanı Fikret Orman, Fleetcorp Türkiye Genel Müdürü Dominique Cardineau ile yetkililer katıldı.

Siyah-beyazlı kulübün futbol ve basketbol branşlarındaki oyuncuları ile yöneticilerine 3 yıl araç sponsoru olan Fleetcorp firmasının logosu ayrıca Beşiktaş Erkek Basketbol Takımı'nın şortunda ve BJK İnönü Stadı'nın saha çevresi panolarında da yer alacak.

Siyah-beyazlı kulübün başkanı Fikret Orman, hayırlı bir imza attıklarını belirterek, 'Beşiktaş, Türkiye'nin en önemli markası. İki önemli markanın bir arada bulunması ve işbirliği içinde olması çok sevindirici. İki kurum da bu birliktelikten mutlu olur ve inşallah uzun süren birliktelik geçirir' diye konuştu.

Fleetcorp Türkiye Genel Müdürü Dominique Cardineau ise, Türk sporunun en önemli kulüplerinden Beşiktaş'a 'FEDA' yılında sponsor olduklarından dolayı gurur duyduklarını dile getirdi. Cardineau'nun 'Beş yıl önce biz de Beşiktaş gibi sıkıntılı dönemler geçirdik ve şimdi iyi duruma geldik' demesi üzerine tekrar söz alan Fikret Orman, 'Bizim taraftarımız bu sürenin uzun geçmesini bekleyemeyecektir. Biz ilk 6 aylık sonuçlarımızda faiz ve vergisi en karlı olan kuruluşlardan biri olmayı başardık. Önümüzdeki seneler için de hep karlı giden bir stratejimiz var' ifadelerini kulandı.