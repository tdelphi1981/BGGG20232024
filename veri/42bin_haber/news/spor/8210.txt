'Nduka değil Mersin geçer'
 
 Mersin maçı 1-0 bitmiş, son dakikalardaki ev sahibi pozisyonuyla Fener’de sinirler gerilmişti. Hatta 90 dakika sonrasında koridordaki kapıları yumruklayan Sarı-Lacivertliler’in kaptanı Volkan Demirel’in de bu pozisyona kızdığı ileri sürülmüştü. 90 dakikanın sonunda yaşananlar, takım savunmasındaki o büyük hataya sadece milli kalecinin kızmadığını kanıtlar nitelikteydi. Edinilen bilgiye göre teknik direktör Aykut Kocaman, maç dönüşünde tesislerde ilk iş olarak karşılaşmanın görüntülerini izlemek için takımı toplantı odasına alır. 87. dakikada Nduka ile Mersin’in yakaladığı pozisyonu oyuncularına izleten Kocaman’ın ağzından, “Şu hale bir bakın. Böyle bir pozisyon hatası yapılır mı! Rakibe bu kadar boş alan bırakılır mı! Buradan Nduka değil, Mersin’in tamamı geçer. Oyunun her anında konsantre olun diye kaç kere söylemem gerekecek?” sözlerinin döküldüğü öğrenildi. 
 Fanatik