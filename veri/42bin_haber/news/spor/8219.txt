Giggs ve Van Persie Everton'u yıktı
İngiltere Premier League'in 26. haftasında lider Manchester United, sahasında Everton'ı 2-0 yenerken, en yakın takipçisi Manchester City deplasmanda Southampton'a 3-1 mağlup oldu.
Şampiyonluk yarışında ezeli rakibi Manchester City ile puan farkını açan Manchester United, Çarşamba günü deplasmanda Real Madrid ile oynayacağı UEFA şampiyonlar ligi maçı öncesinde Everton galibiyetiyle moral buldu. Bu sezon sahasında sadece 3 puan kaybeden Kırmızı Şeytanlar, 13. dakikada Giggs ve 45. dakikada Robin van Persie'nin golleriyle rakibini 2-0 yendi ve puanını 65'e çıkardı.

Manchester City, ligde Queens Park Rangers ve Liverpool beraberliklerinin ardından bir puan kaybı da alt sıralardan kurtulmak isteyen Southampton karşısında yaşadı. Puncheon ve Davis'in golleriyle 2-0 geriye düşen Manchester ekibi, Dzeko ile farkı bire indirdi. İkinci yarıda Barry'nin kendi kalesine attığı golle 3-1 öne geçen Southampton skoru korumasını bildi ve sahadan 3 puanla ayrıldı.
Lider Manchester United ile arasındaki puan farkı 12'ye yükselen Manchester City, 27. haftada sahasında Chelsea ile karşılaşacak.

Sahasında Wigan Athletic'i ağırlayan Chelsea, Ramires, Hazard, Lampard ve Marin'in golleriyle rakibini 4-1 yenerek haftayı galibiyetle kapadı. Bir başka Londra temsilcisi Arsenal da deplasmanda Sunderland'i Cazorla'nın golüyle 1-0 mağlup etti.

Gol krallığı yarışında Manchester Unitedlı Robin van Persie, 19 golle ilk sırada yer alıyor. Bu futbolcuyu 17 golle Luis Suarez (Liverpool), 15 golle Michu (Swansea City), 14 golle Demba Ba (Chelsea), 13 golle Gareth Bale (Tottenham Hotspur), 12 golle Edin Dzeko (Manchester City), 11 golle Theo Walcott (Arsenal), Christian Benteke (Aston Villa), Frank Lampard (Chelsea) ve Rickie Lambert (Southampton) izliyor.

Ligde bu hafta diğer maçlarda alınan sonuçlar şöyle:

Aston Villa-West Ham United : 2-1
Norwich City-Fulham : 0-0
Stoke City-Reading : 2-1
Swansea City-Queens Park Rangers : 4-1
Tottenham Hotspur-Newcastle United : 2-1;

PREMIER LİG'DE PUAN DURUMU VE FİKSTÜR İÇİN TIKLAYIN

27. Hafta

23 Şubat Cumartesi: Fulham-Stoke, Arsenal-Aston Villa, Norwich-Everton, QPR-Manchester United, Reading-Wigan, West Bromwich-Sunderland,
24 Şubat Pazar: Manchester City-Chelsea, Newcastle-Southampton,
25 Şubat Pazartesi: West Ham-Tottenham.

 
  
  
  
  
 