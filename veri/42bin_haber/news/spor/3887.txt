F.Bahçe hazırlıklarını "Yoyo" ile sürdürüyor
Fenerbahçe, sabah yaptığı antrenmanla ligin ikinci yarısının hazırlıklarını sürdürdü.Serik ilçesine bağlı Belek beldesindeki Sundito Zeynep Oteli'nin futbol sahalarında çalışmalarına devam eden Fenerbahçe'de futbolcular, teknik direktör Aykut Kocaman gözetiminde sabah antrenmanı yaptı.

Antrenmana hafif koşuyla başlayan sarı-lacivertli futbolcular, top kontrolü ve dar alanda kısa paslaşma gerçekleştirdi. Daha sonra ayak tenisi oynayan futbolcular, yarı alanda çift kale maç yaparak idmanı tamamladı. Çift kale maç sırasında Milos Krasic, ayağında ağrı hissetmesi üzerine saha kenarına gelmesi dikkati çekti.

Kaleciler Volkan Demirel, Serkan Kırıntılı, Mert Günok ve Erten Ersu ise antrenmanda önce kaleci antrenörü Murat Öztürk eşliğinde takımdan ayrı çalıştı. Kaleciler, daha sonra çift kale maçta yer aldı.

Sol ayak bileğinde sakatlığı bulunan Sezer Öztürk antrenmanda yer almazken, tedavisine otelde devam edildi. Oğlu Aidan Kuyt'ın kaza geçirmesi üzerine izin alarak dün İstanbul'a giden Hollandalı futbolcu Dirk Kuyt ise bugün sabah saatlerinde kampa tekrar katılarak antrenmanda yer aldı.

Antrenmanı Alanya'dan gelen çok sayıda sarı-lacivertli taraftar da takip etti. Antrenman sahasının bulunduğu alanın dış bölümünde tezahüratlarla takımlarına destek veren taraftarlar, idmanın ardından uzun süre teknik direktör Aykut Kocaman'ın yanlarına gelmelerini bekledi. Bir süre sonra Aykut Kocaman, taraftarların yanına gelerek fotoğraf çektirdi.

Ayrıca Alanya Fenerbahçeliler Derneği yetkilileri de antrenmanın ardından futbolculara ve teknik kadroya muz ikram etti.

-Antrenmanlarda Yoyo testi uygulanıyor-

Öte yandan Fenerbahçe'nin devre arası hazırlıklarında futbolculara Yoyo testi uygulanıyor.

Her oyuncunun kondisyona yönelik maksimum sınırlarını zorladığı testte, elde edilecek sonuçlar İtalya ve İskandinavya liglerindeki verilerle karşılaştırılacak.
Dayanıklılık üzerine gerçekleştirilen testin hedefinin koşu ve sprint mesafelerin miktarı ile yoğunluğunu arttırmak olduğu belirtildi.

Futbolcular, testte maç performansına çok yakın bir performans sergilerken, antrenman sahasının tüm mesafeleri ve antrenman süreleri uzatıldı.

Kamp çalışmaları boyunca ve ligdeki toplu-topsuz antrenmanlarda yoyo testinin uygulanacağı ve maç kondisyonu ile dayanıklılığın en üst seviyeye çıkarılacağı belirtildi.