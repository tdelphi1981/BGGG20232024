"Gidebildiğimiz yere kadar..."
PTT 1. lig ekiplerinden Kayseri Erciyesspor, Ziraat Türkiye Kupası 3. Turu'nda yarın Sarıyer ile oynayacağı maçın hazırlıklarını tamamladı.Mavi-siyahlı ekip, Spor Toto 2. Lig Kırmızı Grup takımlarından Sarıyer ile oynayacağı maçın hazırlıkları kapsamında Hacı Boydak Tesisleri'nde çalıştı. Teknik Direktör Osman Özköylü yönetimdeki antrenmana, sakatlığı nedeniyle sahalardan yaklaşık 2 ay uzak kalacak defans oyuncusu Ufukhan Bayraktar dışında tüm futbolcular katıldı.

Özköylü, kendileri için ligin kupadan daha öncelikli olduğunu ifade ederek, sözlerini şöyle sürdürdü: Kupada belirli bir hedefimiz yok. Gidebildiğimiz yere kadar gitmek istiyoruz. Ligde forma şansı bulamayan oyuncuları oynatmak açısından bu maçlar önemli. Geniş bir kadroya sahibiz. Bütün oyuncularımızın son durumunu görmek ve onları hazır tutmak adına kupa maçları bizim açımızdan önemli. Yarınki maç da aynı şekilde olacak. Takımda forma şansı bulamayan, kadroya daha az giren oyuncularımı oynatacağım.

Bu arada kulüpten yapılan açıklamada, yarın saat 13.30'da Kayseri Büyükşehir Belediyesi Kadir Has Stadyumu'nda oynanacak maçın biletlerinin satışa sunulduğu bildirildi.

Taraftarlardan takımı yalnız bırakmamaları istenen açıklamada, Sadece batı alt tribün biletlerinin aktif olacağı karşılaşmada maç biletleri 2 lira olarak belirlenmiştir. Bu önemli maçta taraftar desteğine ihtiyacımız var denildi.