"Engelleri" aşan öğretmen
Ankara'daki bir görme engelliler ilköğretim okulunda görme engelli tek sınıf öğretmeni Tülay Okuyucu, milli yüzücülüğü ve müziği de sığdırdığı yaşamıyla öğrencilerine örnek oluyor.Mezun olduğu Göreneller Görme Engelliler İlköğretim Okulu'nda sınıf öğretmenliği yapan, Türkiye şampiyonu milli yüzücü Okuyucu, yaptığı açıklamada, doğuştan görme engelini nasıl aştığını, mesleğini, sporunu ve hobisi olan müziğini bir arada nasıl yürüttüğünü anlattı.

Çocukken televizyondan dinlediği yarışlar sayesinde yüzmeye ilgi duyduğunu belirten Okuyucu, bu spora öğretmen olduktan sonra başladığını, daha sonra da milli takıma seçildiğini söyledi. Girdiği her yarışta kategorisinde Türkiye şampiyonu olan Tülay öğretmen, bu sporun yaşamına kattığı olumlu şeylere dikkati çekti.
Yüzmenin, kendine güvenini artırdığını ve çevresinin genişlediğini vurgulayan Okuyucu, Sadece bana değil, diğer görme engelli çocuklara da katkısı oldu. Beni gören aileler, çocuklarının neler yapabileceğini gördü. Yüzmeye başlarken bir amacım da çocuklara örnek olmaktı, bunu da başardığımı düşünüyorum dedi.

Görme engelli yüzücü sayısının daha önce çok az olduğunu, bayan yüzücülerin ise bulunmadığını belirten Okuyucu, Ben federasyonda yüzme teknik kurulu üyesiyim. Kurslar açtık, bu çalışmalar sonucunda bayan sporcularımızda bir artış oldu. Kız öğrencilerimizin velileri yüzmeye oldukça ilgi duydu, o yönden de hedefime ulaştığımı düşünüyorum diye konuştu.

Zor, ancak mesleğimi seviyorum

Tülay Okuyucu, öğretmen olmaya liseye başladığı sene karar verdiğini söyledi.

O sene kendisinde çok fazla eksiklik fark edip, derslere ve gören arkadaşlarına uyum sağlamada ciddi sorunlar yaşadığını dile getiren Okuyucu, Kendi yaşadığım sorunları öğrencilerime yaşatmamak için görme engelliler öğretmeni olmaya karar verdim dedi.

Gazi Üniversitesi'nde eğitimini aldıktan sonra mezun olduğu okula atanan ve 8 yıldır bu okulda görev yapan Okuyucu, kendisinin de görme engelli olmasının, veliler ve çocuklar üzerindeki olumlu etkisine işaret etti. Okuyucu, Onlara nasıl yaklaşacağımı biliyorum. Ailelerin yaşadıkları problemleri kendi ailemle karşılaştırıyorum ve benim ailemin bu sorunlara çözüm bulduğunu, bunları nasıl aştığımızı ailelere anlatıyorum. Bu da onlar için örnek teşkil ediyor diye konuştu.
Bu yıl sınıfında, görmenin yanı sıra zihinsel engelleri de bulunan 4 öğrencisinin eğitim aldığını söyleyen Okuyucu, Çocuklarımızın bazılarında otizm özellikleri var, sadece biri konuşabiliyor. Konuşma çalışmaları ve el becerilerini geliştirme çalışmalarını yapıyoruz. Isırma, çiğneme çalışmaları yapıyoruz, bunun da sonuçlarını görmeye başladık ifadelerini kullandı.

İşinin zor olduğunu, ancak mesleğini çok sevdiğini belirten Okuyucu, Ben zoru başarmayı seviyorum. Diğer çocuklarla herkes ilgileniyor. Önemli olan bu çocukları topluma kazandırabilmek, onlara bir şeyler öğretebilmek dedi.

Müzikle iç içe bir hayat

Öğretmen bir babanın çocuğu olan ve ailesinin, en başından bu yana kendisine çok destek verdiğini belirten Okuyucu, Onlardan hiçbir zaman 'Şunu sen yapamazsın' cümlesini duymadım. Çocukluğum çok güzel geçti. Her çocuk gibi ben de koştum, oynadım. Hatta ağaçlara tırmandım, düşe kalka büyüdüm diye konuştu.

Tülay Okuyucu, piyano ve bağlama çaldığını, üniversite hayatı boyunca TRT Ankara Radyosu Türk Halk Müziği gençlik korosunda yer aldığını söyledi. Hala bazı özel korolara devam ettiğini ve bazı televizyon programlarında türkü söylediğini ifade eden Okuyucu, bir de çocuk korosu çalıştırdığını kaydetti.

Okuldan arta kalan vakitlerinin dolu dolu geçtiğini söyleyen milli yüzücü ve öğretmen Okuyucu, Yüzme antrenmanlarım var, korolara devam ediyorum, bağlama çalıyorum. Bazı görme engelli derneklerinde ailelere rehberlik hizmeti veriyorum. Arkadaş ortamım geniş, sıkılacak vakit bulamıyorum dedi.