Ernst'in hedefi Avrupa kupaları
Spor Toto Süper Lig ekiplerinden Kasımpaşa'nın kaptanı Alman futbolcu Fabian Ernst, lig sonunda ilk 4 takım arasına girerek Avrupa kupalarına katılmak istediklerini söyledi.
Ernst, AA muhabirine yaptığı açıklamada, hafta başında kendileri için çok önemli olan Trabzonspor maçını kazandıklarını, Mersin İdmanyurdu maçıyla birlikte çıkışlarını sürdürmek istediklerini belirtti.

Sezon başı, 2,5 sezon formasını giydiği ve şampiyonluk sevinci yaşadığı Beşiktaş'tan lacivert-beyazlı takıma transfer olan 34 yaşındaki futbolcu, ligdeki hedeflerini şöyle anlattı:

'Bizim için önemli olan Trabzonspor maçını kazandık. Aldığımız galibiyetle üst sıralara tırmandık. Bu galibiyet bizim hedefimizi herkese gösterdi. Yukarılara çıkmak ve oralarda bitirmek için iyi bir ivme yakaladık. Zor olacak ama hedefimiz Avrupa kupalarına katılmak. Fenerbahçe, Galatasaray ve Beşiktaş ilk 3'te yer alabilir. Seneye Avrupa kupalarında mücadele etmemiz için ligi 4. sırada bitirmemiz lazım. En büyük hedefimiz bu olacak ve bunun için mücadele edeceğiz.'

-'Mersin İdmanyurdu maçı çok zor olacak'-

Lacivert-beyazlıların kaptanı Ernst, Spor Toto Süper Lig'de 11 Mart Pazartesi günü ligin son sırasındaki Mersin İdmanyurdu ile karşılaşacakları maçın çok zor geçeceğini dile getirdi.

Her iki takım için de 3 puanın çok önemli olduğu bir maç oynayacaklarını vurgulayan Ernst, 'Özellikle Mersin İdmanyurdu için çok önemli bir maç. Onların da kümede kalmak için son şansı gibi gözüküyor. Bu maçı kazanmak için sahalarında ellerinden geleni yapacaklardır. Ancak, bizim de bir kalitemiz var ve bu maçı kazanmak istiyoruz' diye konuştu.

'Türkiye'de Kasımpaşa forması altında futbolu bırakmak istiyor musun?' sorusuna Alman futbolcu, 'Şu an tek düşüncem Kasımpaşa'da başarılı olmak. Burada futbol oynamaktan ve yaşamaktan çok mutluyum. Tek düşündüğüm Kasımpaşa'nın başarılı olması' cevabını verdi.