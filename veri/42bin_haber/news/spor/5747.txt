"Araç için endişemiz yok"
Valtteri Bottas, Williams'ın yeni aracının Jerez testlerine yetişmeyecek olmasından dolayı bir endişenin bulunmadığını söyledi.
Bottas: 2013 aracındaki gecikme problem değil 
Williams geçtiğimiz hafta yaptığı açıklamada, yeni otomobili FW35'i Barselona'da gerçekleşecek ikinci teste kadar piste çıkarmayacağını duyurmuştu. 
turkiyef1.com'un haberine göre; Bottas, Fin Turun Sanomat gazetesine yaptığı açıklamada, "İlk test haftasında geçtiğimiz yılki aracı kullanıma hazır hale getirdik. Yeni araç için tasarladığımız birçok parçayı bu testte deneyeceğiz. Fakat tabi ki asıl çalışmamız bu yıl Pirelli lastikleriyle ilgili olacak" dedi. 
Bottas, "Geçtiğimiz yılki lastiklere göre farklılar. Ancak aracın yeni lastiklere nasıl tepki vereceğini ancak testlerde göreceğiz" değerlendirmesinde bulundu. 
Bu arada Bottas'ın yarış mühendisinin, Williams'ın eski veri mühendisi Jonathan Eddolls olacağı belirtildi. Fin pilot, Eddolls hakkında yaptığı yorumunda, "Gerçekten akıllı, genç biri, geçtiğimiz yıl son birkaç Cuma antrenmanında benimle birlikte çalışmıştı" diye konuştu. 
Bottas'ın antrenörünün de 32 yaşındaki Fin dekatlonca Jaakko Ojaniemi olduğu belirtildi.