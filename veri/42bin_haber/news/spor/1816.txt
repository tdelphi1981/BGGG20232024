Ardeşen Gençlik'in ilk yarı hedefi
Bayanlar Hentbol Süper Ligi'nde Ankara Yenimahalle Belediye Spor Kulübü'nü 27-24 yenen Ardeşen Gençlik ve Spor Kulübü'nün Başkanı Sultan Rauf Oğuz, ilk devreyi 4. sırada tamamlamayı hedeflediklerini söyledi.Oğuz, yaptığı yazılı açıklamada, Ankara'daki karşılaşmada taraftarın desteği ile kendi evlerindeki gibi yabancılık hissetmediklerini ifade ederek, şunları belirtti: Bu yıl tarihimizde ilk defa Süper Lig'de mücadele etme başarısına ulaştık. Lige başlarken ortaya bir iddia koymuştuk. Kültürümüzle geleneklerimizle dostluklarımızla ve sıcaklığımızla bu lige renk katacağımızı söyledik ve bunun en iyi örneğini de burada hem galibiyetimizle hem taraftar sevgisiyle hem de tulum eşliğinde teptiğimiz horonla gösterdik.

Bu ligde mali yönden güçlü olan takımların başarılarını görüyoruz. Ayrıca bizim gibi taşradan, Anadolu'dan bir takımın da mali gücü ile değil de emeği ve yüreğiyle çok iyi başarılara imza atabileceğini gösterdik. En başından beri dediğimiz gibi biz taşranın temsilcisiyiz, emeğimizle ve yüreğimizle hedefimize emin adımlarla yürüyeceğiz. Önümüzde birinci devrenin bitimine 2 hafta kaldı. İlk etapta Ordu Spor Kulübü'nü kendi evimizde ağırlayacağız. Ardından devrenin son maçını deplasmanda Araç Belediyesi Spor Kulübü'ne karşı oynayacağız. Her iki karşılaşmadan da puanlarla ayrılarak ilk devreyi 4. sırada tamamlamayı hedefliyoruz.