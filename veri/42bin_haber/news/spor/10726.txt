Cavcav'dan penaltı yorumu
Gençlerbirliği Kulübü Başkanı İlhan Cavcav, "Galatasaray karşısında aleyhimize verilen penaltının, penaltıyla yakından uzaktan bir alakası yoktu" dedi. Karşılaşmanın ardından basın mensuplarına açıklamada bulunan Cavcav, güçlü bir rakip karşısında galip geldiklerini belirterek, "Galatasaray gibi çok güçlü bir takıma karşı 1-0 gibi bir skorla maçı kazanmamız güzel bir olay. Ancak şunu samimi olarak ifade etmek isterim ki; uzun yıllardır bu kulübün başkanlığını yapıyorum ama Gençlerbirliği oyuncularını bu maçta tanıyamadım. Atılan bir gol ve Galatasaray'ın kaçırdığı toplar bize galibiyet getirdi" diye konuştu.

"Galibiyet Allah'ın bir lütfu"

Bugün aldıkları galibiyeti, "Cenab-ı Allah'ın bir lütfu" diye değerlendiren Cavcav, "Bugün futbolda olmayan şeyler oldu. Bu, şans faktörüydü ve Cenab-ı Allah'ın bize bir lütfuydu. Her şeye rağmen iyi niyetle mücadele eden sporcularımı kutluyorum. Aleyhimize verilen penaltının da penaltıyla yakından uzaktan bir alakası yoktu. Oyuncu da atamadı zaten. Bu da bizim şansımızdı" ifadelerini kullandı.

-"Galatasaray, ülkemizin medar-ı iftiharı"-

Galatasaray'ın her zaman şampiyonluğun en büyük adayı olduğunu dile getiren İlhan Cavcav, "Galatasaray gibi ülkemizin medar-ı iftiharı olan ve büyük paralar verilerek kurulan bu topluluğun çok daha iyi futbol oynaması gerekirdi. Gönül arzu ediyor ki Galatasaray, Avrupa kupalarında ülkemizi en iyi şekilde temsil etsin" dedi.

Hakemlere moral verilmesi gerektiğini söyleyen Cavcav, sözlerini şöyle tamamladı:

"Merkez Hakem Kurulu Başkanı Zekeriya Alp, mutlaka maçları izliyordur. Hakemlerimizi de yerden yere vurmadan, onları bir araya toplayarak kendilerine moral verici konuşmalar yapmak lazım. Bu hakemler bizim hakemlerimiz. Avrupa'dan futbolcu ithal ettiğimiz gibi hakem de ithal edecek halimiz yok. Kendi insanlarımızla ülkemizi her branşta en iyi şekilde temsil etmemiz gerek."

-Petrovic: "Gökhan bana vurmadı"-

Mücadelenin son dakikalarında Gökhan Zan'ın kırmızı kart gördüğü pozisyon hakkında açıklamalarda bulunan Gençlerbirliği oyuncusu Radosav Petrovic, Gökhan'ın kendisine vurmadığını söyledi. 

Petrovic, yaşanan pozisyonun normal olduğunu aktararak, "5 numaralı oyuncu asla bana dokunmadı. Belki istedi ama bunu yapmadı. Asla bana yumruk atmadı. Kırmızı kart doğru bir karar değil. Havada olan bir pozisyondu. Böyle mücadeleler bence normal" ifadelerini kullandı.