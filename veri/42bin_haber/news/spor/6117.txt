Arena'da derbi heyecanı
Spor Toto Süper Lig'de Galatasaray ile Beşiktaş arasında yarın yapılacak 2013'ün ilk derbisi, iki takımı Ocak ayında 36 yıl sonra bir lig maçında karşı karşıya getirecek.
Lig lideri Galatasaray ile ikinci sıradaki Beşiktaş, zirve yarışında büyük önem taşıyan 2013'ün ilk derbisinde karşı karşıya gelecek. Türk Telekom Arena'da saat 19.00'da başlayacak dev maçı, kariyerinde ilk derbisine çıkacak hakem Tolga Özkalfa yönetecek. Özkalfa'nın yardımcılıklarını Cem Satman ile Ekrem Kan yapacak. Derbinin dördüncü hakemi ise Süleyman Abay. İki takım hazırlıklarını akşam yapacakları basına kapalı idmanlarla tamamlayacak.

BEŞİKTAŞ DEPLASMAN DERBİLERİNDE SUSKUN

FATİH TERİM EŞİTLİĞİ BOZMAK İSTİYOR

36 yıl sonra Ocak derbisi

 Sezonun ikinci haftasında, 26 Ağustos 2012 tarihinde BJK İnönü Stadı'nda 3-3 biten maçta lig tarihinin en erken derbisini oynayan iki takım, Pazar günü Türk Telekom Arena'da ise 36 yıl aradan sonra bir lig maçında puan mücadelesi verecek.

Galatasaray ile Beşiktaş, 55 yıllık lig tarihinde Ocak ayında en son 1977'de karşılaştı. 23 Ocak 1977 tarihinde İnönü Stadı'nda yapılan maç 2-2 bitti.

ÜNAL AYSAL'IN 12. DERBİSİ 
Toplamda 22. randevu 
Galatasaray ile Beşiktaş, 89 yıllık rekabetteki 361 maçlarından 21'ini Ocak ayı içinde oynadı. İki takım arasında yılın ilk ayında geride kalan 21 maçtan 7'sini Galatasaray, 5'ini Beşiktaş kazandı, 9 maç da berabere sonuçlandı.
Sarı-kırmızılıların 29 golüne, siyah-beyazlılar 24 golle yanıt verdi. 
En son 2007'de karşılaştılar 
İki takım Ocak ayındaki son maçlarını 2007 yılında oynadı. 10 Ocak 2007 tarihinde Antalya'da yapılan Efes Pilsen Kupası maçı 1-1 sona erdi, penaltı atışları sonucunda Beşiktaş 7-6 galip geldi. 
Ocak ayındaki maçlar 
Galatasaray ile Beşiktaş arasında Ocak ayında yapılan maçların sonuçları şöyle: 
Tarih Organizasyon Stat Sonuç (GS-BJK)
------------------------------------------------------------
14.01.1927 İstanbul Ligi Taksim 3 - 0
24.01.1930 İstanbul Ligi Taksim 1 - 1
04.01.1935 Özel Şeref 4 - 4
18.01.1935 İstanbul Ligi Şeref 1 - 2
26.01.1936 İstanbul Ligi Şeref 2 - 3
30.01.1938 Tayyare Kupası Taksim 2 - 3
11.01.1948 İstanbul Ligi Şeref 3 - 1
19.01.1958 Profesyonel Lig İnönü 0 - 1
11.01.1959 Profesyonel Lig İnönü 2 - 1
01.01.1961 Türkiye Ligi İnönü 1 - 0
24.01.1965 Özel İnönü 1 - 0
07.01.1968 Türkiye Ligi İnönü 1 - 1
12.01.1975 Hasan Tahsin Kupası İzmir Atatürk 1 - 0
23.01.1977 Türkiye Ligi İnönü 2 - 2
24.01.1981 Barış Kupası İnönü 0 - 0
14.01.1984 Donanma Kupası Fenerbahçe 2 - 1
09.01.1985 Donanma Kupası İnönü 0 - 0
15.01.1986 Donanma Kupası İnönü 1 - 2
24.01.1996 Türkiye Kupası Ali Sami Yen 0 - 0
09.01.2006 Efes Pilsen Kupası Antalya Atatürk 1 - 1 (Penaltılarla 3-5)
10.01.2007 Efes Pilsen Kupası Antalya WOW 1 - 1 (Penaltılarla 6-7)


Zirve yarışı

Lider Galatasaray ile en yakın takipçisi Beşiktaş'ın yarınki randevusu ligin zirvesinde sıralamayı değiştirebilecek. 33 puanla haftaya lider giren son şampiyon sarı-kırmızılı takım, büyük taraftar desteğiyle oynayacağı derbiden 3 puanla ayrılarak, Beşiktaş ile arasındaki puan farkını 5'e çıkarmaya çalışacak.

Sezonun ikinci yarısına Kasımpaşa yenilgisiyle başlayan Cim Bom, buna karşın teknik direktör Fatih Terim yönetiminde son 10 lig derbisinde sadece 1 kez kaybetti. Liderlik fırsatını İstanbul Büyükşehir Belediyespor ile berabere kalarak geçen hafta kaçıran 31 puanlı Beşiktaş ise, taraftar desteğinden yoksun mücadele edeceği Türk Telekom Arena'dan galip ayrılması durumunda, şampiyon olarak tamamladığı 2008-2009 sezonunun ardından, tam 127 lig haftası sonra (maç fazlasıyla gelen liderlikler hariç) zirveye yerleşecek.

Teknik direktör Samet Aybaba yönetiminde Süper Lig'de 11 maçtır yenilmeyen siyah-beyazlılar, buna karşın son oynadığı 10 derbide sadece 1 kez kazanabildi.

Gözler Sneijder ve Dentinho'da

Futbolseverler, Süper Lig'de yarınki Galatasaray-Beşiktaş derbisinde, iki takımın yeni transferlerinin oynayıp oynamayacağını merakla bekliyor. Galatasaray'ın hafta içinde imza attırdığı dünyaca ünlü Hollandalı yıldız Wesley Sneijder ile Beşiktaş'ın yine hafta içi kiralık olarak renklerine kattığı Brezilyalı Dentinho, teknik heyetlerin uygun görmesi durumunda Türkiye kariyerlerinde ilk maçlarını derbide oynayacaklar.

Her iki oyuncunun da maç kadrosuna alınıp alınmayacağı akşam yapılacak idmanların ardından netlik kazanacak.

Eksikler

Derbi öncesi her iki takımda da eksikler bulunuyor. Evsahibi Galatasaray'da sakatlığı bulunan Ujfalusi'nin yanı sıra, Afrika Uluslar Kupası'nda ülke milli takımlarında yer alan Eboue ve Amrabat, 2013'ün ilk derbisinde forma giyemeyecek.

Galatasaray Teknik Direktörü Terim'in, derbide sahaya süreceği 11'de, orta alanda Emre Çolak ile Engin Baytar, forvette de Elmander ile Umut Bulut arasında tercih yapması bekleniyor. Beşiktaş'ta ise hafta içinde diz çapraz bağları kopan Uğur Boral'ın yanı sıra, aynı sakatlık nedeniyle uzun süredir sahalardan uzak kalan İsmail Köybaşı ve Mustafa Pektemek takımdaki yerlerini alamayacak. İstanbul Büyükşehir Belediyespor maçı sonrası sakatlığı nedeniyle 2-3 hafta oynayamayacağı açıklanan Almeida'nın ise az da olsa derbide forma giyme olasılığının bulunduğu öğrenildi. Batuhan Karadeniz de sakatlığı nedeniyle çalışmalarını takımdan ayrı sürdürüyor. Almeida'nın oynayamaması durumunda derbide yeni transfer Dentinho ilk 11'de sahaya çıkabilir.

Siyah-beyazlı takımda, sakatlık sonrası maç eksiği olan Fernandes'in İstanbul Büyükşehir Belediyespor maçında olduğu gibi oyuna ikinci yarıda girmesi, yeni transfer Gökhan Süzen'in savunmanın solunda görev alması bekleniyor.

Sarı kart ceza sınırındakiler

Derbi öncesi iki takımda toplam 6 futbolcu sarı kart ceza sınırında bulunuyor. Beşiktaş'ta Sivok, Veli Kavlak, Almeida ve Hilbert, Galatasaray'da ise Hamit Altıntop ve Melo, derbide sarı kart görmeleri halinde cezalı duruma düşecek.

Süper Lig'in 20. haftasında Beşiktaş kendi sahasında Kardemir Karabükspor, Galatasaray ise deplasmanda Bursaspor ile karşılaşacak.

Olası 11'ler

Galatasaray ile Beşiktaş'ın derbiye başlaması olası ilk 11'ler şöyle:
Galatasaray: Muslera, Sabri Sarıoğlu, Semih Kaya, Dany, Riera, Hamit Altıntop, Selçuk İnan, Melo, Emre Çolak (Engin Baytar), Burak Yılmaz, Elmander (Umut Bulut)
Beşiktaş: McGregor, Hilbert, İbrahim Toraman, Sivok, Gökhan Süzen, Holosko, Necip Uysal, Veli Kavlak, Oğuzhan Özyakup, Olcay Şahan, Almeida (Dentinho)