"Drogba ile olan sözleşmemizde sorun yok"
 
 Galatasaray Kulübü Başkanı Ünal Aysal, Didier Yves Drogba'nın büyük bir oyuncu olduğunu belirterek, "Sözleşme sorunu yok. Drogba'nın eski kulübünden ayrılırken parasını alamadığı için ayrılma sebepleri var. Bu çok ciddi bir kontrat bozma sebebidir. Bu Drogba ile kendi kulübü arasında bir meseledir, bizimle olan kontratında en ufak bir aksilik yok. Drogba'nın Galatasaray'da oynamasına mani bir durum olduğunu zannetmiyorum" dedi. 
 Ünal Aysal, Almanya'nın Hessen Eyaleti'nin Başkenti Wiesbaden'de, Başkan Yardımcısı Refik Akan, danışmanı Ebru Köksal ve GS Kulübü İcra Kurulu Başkanı Lütfi Arıboğan ile çeşitli temaslarda bulundu. Türk Alman Sağlık Vakfı (TASV) Başkanı Dr. Yaşar Bilgin'in eşlik ettiği heyet, Hessen Eyaleti Başbakanı Volker Bouffier, Wiesbaden Büyükşehir Belediye Başkanı Helmut Müller ile görüştü, ağırlıklı olarak sporcu öğrencilerin eğitim gördüğü Elly Heuss okulunu ziyaret etti.Aysal, Başbakan Volker Bouffier'e üzerinde "Sneijder" yazılı forma ile Galatasaray kitabını hediye etti. 
 Ünal Asal ziyaretler sırasında yaptığı açıklamada, Galatasaray'ın Almanya'da bir spor akademisi kuracağını ve bu kapsamda ziyaretler gerçekleştirdiklerini söyledi. Spor akademisinin 1,5 yıl içerisinde tamamlanmış olacağını belirten Aysal, Hamburg, Wiesbaden, Frankfurt kentlerindeki ziyaretlerin ardından Almanya'ya yapacakları bir sonraki ziyaretlerinde Köln kentine geleceklerini ve uygun imkanlar sunulmasına göre akademinin kurulacağı şehrin belirleneceğini anlattı. 
 Yeni transferleri Didier Yves Drogba konusuna da değinen Aysal, "Drogba büyük bir oyuncu, büyük bir star. Galatasaray da çok büyük bir kulüp. Drogba, mesleğinin son 2-3 yılı içinde aradığı doğru adresi buldu. Sözleşme sorunu yok. Drogba'nın eski kulübünden ayrılırken parasını alamadığı için ayrılma sebepleri var. Bu çok ciddi bir kontrat bozma sebebidir. Bu Drogba ile kendi kulübü arasında bir meseledir. Bizimle olan kontratında en ufak bir aksilik yok ve Drogba'nın Galatasaray'da oynamasına mani bir durum olduğunu zannetmiyorum. Kendisinin Şubat'ın 12 veya 13'ü gibi Türkiye'de olacağını tahmin ediyoruz" dedi. 
 AA