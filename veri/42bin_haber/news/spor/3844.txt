Adnan Polat'tan TFF'ye ceza tepkisi
Türkiye Futbol Federasyonu (TFF) Profesyonel Futbol Disiplin Kurulu'nun (PFDK) Fenerbahçe, Galatasaray ve Trabzonspor başkanlarına verdiği hak mahrumiyeti ve para cezalarına tepkiler sürüyor. Galatasaray eski başkanı Adnan Polat da PFDK'nın verdiği cezalara eleştirerek başkanlara sahip çıktı.
Sarı - kırmızılı kulübün eski başkanı Adnan Polat yaptığı açıklamada Türkiye Futbol Federasyonu'nun eleştiriye açık olmadığını belirterek, "Antidemokratik bir anlayış var, verilen cezalar başkan ve yöneticileri üzüyor. Futboldan da yöneticilikten de soğutuyor." dedi.

Başkan Polat, PFDK'nın Fenerbahçe, Galatasaray ve Trabzonspor kulüp başkanlarına yaptıkları açıklamalar nedeniyle toplam 72 gün hak mahrumiyeti cezası vermesini bir türlü kabullenemediğini söyledi. Polat, yaptığı açıklamada, "Bizdeki TFF'nin ve tabii ki PFDK'nın uygulamalarının dünyada örneği olduğuna inanmıyorum, çünkü hiç rastlamadım." diyerek şunları söyledi:

"Türkiye çok ilginç bir ülke. Düşünün normal hayatta Sayın Cumhurbaşkanımız Abdullah Gül, Sayın Başbakanımız Recep Tayyip Erdoğan, ülkemizin gözbebeği Türk Silahlı Kuvvetleri'miz ve paşalarımız acımasızca eleştiriliyor. İktidar ya da muhalefet farketmiyor siyasi parti liderlerimiz acımasızca eleştirilebiliyor. Fakat Futbol Federasyonu'nu eleştiremiyorsunuz.

Bir başkan ya da yönetici olarak size göre hatalı bulduğunuz, TFF başkanını, Merkez Hakem Kurulu'nu ya da hakemi eleştirdiğiniz zaman acımasız hak mahrumiyeti ya da para cezaları alabiliyorsunuz. TFF'nin eleştiriye kapalı, antidemokratik bir hukuk anlayışı var. Bu antidemokratik durumun ortadan kalkması lazım. Kulüp başkanları veya yöneticiler saygı ölçüleri içerisinde TFF'nin de PFDK'nın da Tahkim Kurulu'nun da hatalarını söyleyebilmeli. Hakemleri ya da kararlarını kişilik haklarına zarar vermeden eleşitirebilmeli. Bunun için de PFDK'dan hak mahrumiyeti ya da ağır para cezası almamalı."

Bu görüşünün yeni olmadığını 2,5 yıl önce Galatasaray'da başkan olduğu günde de söylediğini belirten Adnan Polat, "Cumhurbaşkanı, başbakan ya da genel kurmay başkanının rahatlıkla eleştirildiği ve hiç bir cezai müeyyidenin uygulanmadığı bir ülkede TFF'yi eleştirmenin yasak olmasının ülkenin geldiği noktaya yakışmadığını da söylemeliyim." diyerek sözlerini tamamladı.

PFDK ÜÇ KULÜP BAŞKANINA AĞIR CEZALAR VERMİŞTİ

Bilindiği gibi Profesyonel Futbol Disiplin Kurulu (PFDK) Galatasaray, Fenerbahçe ve Trabzonspor başkanlarına internet sitelerinden yaptıkları eleştiriler nedeniyle toplam 72 gün hak mahrumiyeti ve toplam 215 bin TL de para cezası vermişti.

PFDK'nın 3 Ocak'ta yaptığı toplantıda başkan ve kulüplere verdiği hak mahrumiyeti ve para cezaları şöyleydi:

1- Fenerbahçe'nin 28.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 50.000-TL para cezası ile cezalandırılmasına,
Yine aynı açıklamada Fenerbahçe Başkanı Aziz Yıldırım'ın, 28.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 21 gün hak mahrumiyeti ve 15.000-TL para cezası ile cezalandırılmasına,

2- Galatasaray'ın 27.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 50.000-TL para cezası ile cezalandırılmasına,
Galatasaray Başkanı Ünal Aysal'ın, 27.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 21 gün hak mahrumiyeti ve 15.000-TL para cezası ile cezalandırılmasına,

3- Trabzonspor'un 27.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 65.000-TL para cezası ile cezalandırılmasına,
Trabzonspor Başkanı Sadri Şener'in, 27.12.2012 tarihinde kulüp resmi internet sitesinde yer alan sportmenliğe aykırı açıklamalar nedeniyle takdiren 30 gün hak mahrumiyeti ve 20.000-TL para cezası ile cezalandırılmasına, karar verilmiştir.