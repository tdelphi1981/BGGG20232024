Fener'in fatihi Terim
Terim'in olmadığı 2009-10 ve 2010-11 sezonlarında oynadığı 9 derbi maçının yalnızca 1'ini kazanan Cim Bom, sönük bir performans sergiledi. İmparator'la şaha kalkan Aslan, F.Bahçe ve Beşiktaş'la son 2 sezonda oynadığı 11 zorlu maçın 5'ini kazanırken, sadece 1 yenilgi aldı
 H.HAKAN EYÜPOĞLU
 2012 yılının son derbi maçını 2-1 kazanan G.Saray, en yakın rakiplerine tam 5 puan fark atarak devreyi zirvede tamamlamayı garantiledi. G.Saray'ın bu başarısında aslan payı hiç kuşkusuz teknik direktörü Fatih Terim'e ait. İmparator'la birlikte çehresi değişen Cim Bom, kazanılan kupalarla yetinmedi, ezeli rekabette de ibreyi bir anda tersine çevirdi.
 4 KEZ YENİLDİ
 TERİM'den önceki iki sezonda, yani 2009-10 ve 2010-11'de F.Bahçe ve Beşiktaş'la 9 maç yapan G.Saray, sadece 1 kez kazanırken, 2 beraberlik, 6 da yenilgi almıştı. Bu yenilgilerin 4'ü F.Bahçe, 2'si de Beşiktaş maçlarında alındı. Rakip fileleri yalnızca 7 kez havalandıran Aslan, kalesinde 12 gol gördü.
 TERSE DÖNDÜ
 TARİHİ başarılara imza attığı Fatih Terim'in takımın başına gelmesinden sonra adeta şahlanan G.Saray, ezeli rekabette de ezici bir üstünlük sağladı. Bu süreçte İmparator'la 11 derbi maçı oynayan Aslan, 5 galibiyet, 5 beraberlik alırken, yalnızca 1 kez kaybetti. O yenilgiyi de geçen sezon Arena'daki Süper Final'de F.Bahçe'ye karşı 2-1'lik skorla aldılar.
 G.SARAY, son derece parlak olan son iki sezondaki derbi performansını 21 golle süslerken, kalesinde 15 gol gördü. Fatih Terim'in son 2 sezondaki derbi karnesi görüldüğü üzere bir hayli parlak. Aslan, İmparator yönetiminde son yıllarda F.Bahçe'ye psikolojik olarak da üstünlük sağladı. Şimdi sırada Kadıköy cephesi var. 
 G.Saray ezeli rakibini Şükrü Saracoğlu'nda 22 Aralık 1999'dan bu yana yenemese de son 2 maçta puan çıkardı.