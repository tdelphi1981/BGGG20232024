İtalyanlar Fırat Aydınus'a geçer not verdi
Juventus'un kendi evinde Celtic'i mağlup ettiği maçın hakemi Fırat Aydınus İtalyan basınından geçer not aldı. 
İskoçya'da oynanan mücadelede de 3-0 galip ayrılmış olan Torino ekibi Juventus, dün akşam gerçekleşen karşılaşmada 2-0'lık bir skorla kazanarak, çeyrek finale yükselmeyi başardı. Siyah-beyazlı ekip, iki yarıda da üstünlüğü elinde tutarken, köklü takımın hem deplasmanda hem de kendi evinde toplam 5 gol kaydetmiş olması, İtalya'da memnuniyetle karşılandı. Maçın sakin ve tartışmalardan uzak geçmesi de, FIFA kokartlı hakemimiz Fırat Aydınus'a yaradı. 

10 ÜZERİNDEN 6,5 

Bir önceki akşam Manchester United-Real Madrid maçından dolayı Cüneyt Çakır'ı yerden yere vuran İtalyan spor basını, Fırat Aydınus'a geçer not verirken, sadece Juventus'un başarısı üzerinde durmayı tercih etti. 

İtalya'nın prestijli spor gazetesi La Gazzetta dello Sport, "Aydınus için gayet çalkantısız, tartışmasız ve rahat bir geceydi. 90 dakika içinde sadece 2 kez sarı kart göstermek zorunda kaldı. Bunlar da zaten doğru kartlardı" diye yorum yaptı. Gazete, Aydınus ve yardımcılarına 10 üzerinden 6,5 puan verdi. 

La Repubblica gazetesi de, 6,5 puan uygun gördüğü Aydınus hakkında herhangi bir yorum yapmadı. 

"BELKİ DE MAÇIN İYİ GİTME NEDENİ, CÜNEYT ÇAKIR TARAFINDAN YÖNETİLMEMİŞ OLMASINDANDIR" 

Öte yandan, takımlarının bu önemli karşılaşmasını stadyumda seyretme şansı elde edemeyen Juventus taraftarları da maçın sonucundan gayet memnun. Roma'daki bir lokalde karşılaşmayı izleyen taraftarlardan biri, "Juventus bu yıl çok iyi oynadı ve bu zaferi hak etti. Gerçekten büyük bir takım. Türk hakem ise maçı gayet iyi yönetti. Zaten onun için zor bir maç değildi" yorumunu yaptı. Bir diğer taraftar ise, "Gerçekten çok mutluyuz. İki karşılaşmada toplam 5 gol kaydettik" dedi. 

Taraftar, "Belki de maçın iyi gitme nedeni, dünkü hakem Cüneyt Çakır tarafından yönetilmemiş olmasındandır. Bu da Türk'tü ama iyi yönetti" diye mizah yaptı.