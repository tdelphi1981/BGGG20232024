Aliağa Petkim'de Shumpert sevinci
Beko Basketbol Ligi ekiplerinden Aliağa Petkim'in başantrenörü Burak Bıyıktay, bu hafta kendi sahalarında oynayacakları Olin Edirne maçının, kendileri açısından telafisi olmayan maçlardan biri olduğunu söyledi.Bıyıktay,  Beko Basketbol Ligi'nin Avrupa'nın en iyi liglerinden biri olduğunu ve her takımın herkesi yendiği büyük bir lig heyecanının yaşandığını belirtti. Takımlarının, Anadolu Efes ve Medical Park Galatasaray gibi ligin güçlü ekipleri karşında bile 3 periyot başa baş oyun ortaya koyabildiğine işaret eden Bıyıktay, bunun da maçların her takımın galibiyetine açık olduğunu gösterdiğini ifade etti. Bıyıktay, bu hafta sahalarında oynayacakları maçın çok önemli olduğunu dile getiren Bıyıktay, şunları kaydetti:

Bizim için çok önemli beş maçlık bir seri başlıyor. Fakat biz bunu seriden çok maç maç düşüneceğiz. Bizim şu anda öncelikli hedefimiz Olin Edirne maçını kazanmak. İyi bir takım, iyi bir kadroları var. Geçen hafta da çok iyi basketbol oynadılar. Bu maçı da izledik. Biz de çalışmalarımızı devam ettiriyoruz. Kendi sahamızda kazanmak istiyoruz. Bu maçların telafisi yok. Anadolu Efes maçının belki telafisi olabilir. Orada kazandığınız zaman ekstra sürpriz bir galibiyet olabilir ama kendi sahamızdaki Olin Edirne maçı, telafisi olmayan maçlardan birisi bana göre. Dolayısıyla bunun bilincindeyiz. Eğer üst sıraları hedefliyorsak, bu maçları mutlaka kendi evimizde kayıpsız geçmemiz lazım.

Shumpert takımdaki yerini alabilecek

Takımdaki oyuncuların durumları hakkında da bilgi veren Bıyıktay, uzun süreli sakatlığı bulunan Shumpert'in takımla birlikte antrenmanlara başladığını ve Olin Edirne maçında büyük olasılıkla oynayacağını bildirdi.
Bıyıktay, Orhan Haciyeva'nın ise sakatlığı nedeniyle iki haftadır antrenmanlara katılamadığını ifade ederek, Orhan'ın oynayıp oynamayacağının kararı için maç saatine kadar bekleyeceğiz. Şu anda antrenman yapmıyor. Maç gününe kadar da antrenman yapmayacak. Geçen haftayı da antrenmansız geçirmişti. Eğer maç günü iyi olursa Orhan'dan yararlanmayı düşünüyoruz dedi.

Takımla birlikte antrenmanlara başlayan Mert Shumpert de sezon başında şanssız bir şekilde sakatlandığını belirterek, bu nedenle antrenman ve maç eksiği bulunduğuna işaret etti. Antrenmanlarda daha çok çalışarak kendini maça daha iyi hazırlamaya çalıştığını ifade eden Shumpert, Olin Edirne maçında süre alırsam elimden gelenin en iyisini yapacağım. Takım olarak galip gelmek için elimizden gelenin en iyisini yapacağız. Tüm varlığımızla bu maça konsantre oluyoruz ve biz bu maçı alırız diye konuştu. Takım oyuncularından Ersin ise her maçı kazanmak istediklerini ve onun için çabaladıklarını belirtti.

Sakatlıktan dönen arkadaşlarının takıma katılmasıyla daha iyi duruma geldiklerini dile getiren Ersin, Maç saatine kadar daha da iyi bir seviyeye ulaşacağımızı düşünüyorum. Bu maç bizim için çok önemli. Bu maçın ardından da Erdemir deplasmanına gideceğiz. Üst üste kazanarak ligde yukarı sıralara doğru çıkmak istiyoruz dedi.