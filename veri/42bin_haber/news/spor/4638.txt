Bursasporda Basser şoku
Ziraat Türkiye Kupası A Grubu'nda Fenerbahçe ile karşılaşacak Bursaspor'da Basser şoku yaşanıyor.
Kupada Sivasspor'a dün oynadığı maçta 2-1 mağlup olan Bursaspor, Fenerbahçe maçı hazırlıklarına ara vermeden başladı.

Özlüce Tesisleri'nde teknik direktör Ertuğrul Sağlam nezaretinde yapılan çalışma düz koşu ile başladı. Sağlam'ın saha ortasında kısa toplantısının ardından takım iki gruba ayrılarak düz koşularla çalışmaya başladı. Isınma hareketleri ve açma germe egzersizleri ile devam eden çalışma 5'e 2 top kapma çalışması ile devam etti. Basına kapalı bölümde ise Fenerbahçe maçının taktiği çalışıldı. 

Bu arada Fenerbahçe maçı hazırlıklarına başlayan Bursaspor'a Basser'den kötü haber geldi. Dün oynanan maçta sakatlanan Basser'in en az 3 hafta sahalardan uzak kalacağı bildirildi. MR'ı çekilen oyuncunun sağ kasık adalesinde yırtık tespit edildiği ve en az 3 hafta takımından ayrı kalacağı kaydedildi.

Ayrıca kaleci Yavuz Özkan ise salonda çalışırken, hafif sakatlıkları bulunan oyunculardan Gökçek Vederson bu gün takımla birlikte çalışmaya başladı. Tuncay'ın ise durumuna bakılarak takımla çalışmalara başlayıp başlayamayacağına karar verilecek.