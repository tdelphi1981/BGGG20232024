Gençlerbirliği'nde erken transfer hareketliliği
Gençlerbirliği Kulübü Genel Menajeri Cem Onuk, takımdan ayrılacakları konuşulan Hurşut, Petrovic ve Aykut'a ilişkin kırmızı-siyahlı kulübün planları anlattı.Onuk, Burssaspor'un sezon başında Hurşut ile ilgilendiğini, ancak süreci profesyonelce yönetemediği ifade etti.

Hurşut transferinde yeşil-beyazlı kulüp yöneticilerinin Gençlerbirliği kulübüyle son anda temasa geçtiğini belirten Cem Onuk, Hurşut ve Bursaspor'a dair son günlerde çıkan haberlere ilişkin bir bilgim yok. Bursaspor'un sezon başında ilgilendiğini biliyorum. Son anda temasa geçtiler. Öncesinde sporcuyla görüşmüşlerdi. Aslında Bursaspor'un Hurşut'u isteği baki ama profesyonelce bu işi yönetemediler dedi.

Transferde mukavelesi devam eden sporcularla görüşme yapılamayacağını, teklif verilemeyeceğini, dolayısıyla da kulübünden izin almadan görüşülemeyeceğini kaydeden Cem Onuk, şunları söyledi:

Hurşut bize gelip 'şu yaşa geldim, şöyle böyle...' dedi. Biraz kafası karışıktı haklı olarak. Kulüpler, bizde oynadığı rakamı biliyor. 3 lira alıyorsa, '5 lira verelim, 6 lira verelim' gibi tekliflerle gittiğinde futbolcunun ister istemez kafası karışıyor. Bizim ülkemizde maalesef etik yok. Sporcunun kafasını karıştırarak kulüple muhatap etmeye çalışıyorlar. Bunu Bursaspor için söylemiyorum; belki kulübün haberi bile yok. Menajerler vasıtasıyla yapılıyor. Sonra kulüp haklı olarak 'benim haberim yok, nereden çıkardınız diyor. Profesyonel yapının Türkiye'de yerine oturmamasından kaynaklanıyor. Bunların oturması lazım.

Onuk, Hurşut ile Trabzonspor'un da ilgilendiği haberlerine ilişkinse, spordan nasibini alan biri olduğunu belirterek, Trabzonspor'da Hurşut tipinde o kadar çok isim var ki... Dolayısıyla birinci hedeflerinin Hurşut olduğunu düşünmüyorum değerlendirmesini yaptı.

-Petrovic'i Ruslar mı istiyor ?-

Kırmızı-siyahlı kulübün genel menajeri Cem Onuk, Sırbistan Milli Takımı forması da giyen oyuncuları Petrovic için kendilerine bir teklif gelmediğini söyledi.

Petrovic'in önemli bir futbolcu olduğunu, Premier Lig tecrübesi bulunduğunu kaydeden Onuk, Ülkeye alışamadı ki henüz, 20-25 gün üst üste antrenman bile yapamadı. Geldi 10 gün durdu milli takam gitti, geldi yine gitti... Yavaş yavaş ısınıyor dedi.

Gençlerbirliği kulübünün böyle bir oyuncuyu kaybetmek, hemen satmak gibi bir planının olmadığını belirten Onuk, şöyle devam etti:

Bunlara inanamıyorum. Menajerler vasıtasıyla insanlara bir takım bilgiler geliyor ama bunların yüzde 90'ının gerçekle ilgisi yok. Petrovic'in menajerinin buradan birini tanıdığını düşünmüyorum. Sırbistan'da yaşayan bir adam. Belki Rusya kaynaklı olabilir. Sezon başında biz isterken bir Rus takımı da istiyordu. Aynı takım olabilir, bilemiyorum. Bize gelen bir şey yok ama olsa da zaten değerlendirmemiz mümkün değil. Futbolcu transferi elbette olur. Cazip bir teklif gelir futbolcu ve kulübünün lehine olan bir durumda, kulüp bu teklifi değerlendirir yerine de oyuncu koyabilecekse o zaman bu teklifi makul görür. Şu an için biz bir takım oluşturmaya çalışıyoruz.

-Aykut'un düşleri...

Onuk, Danimarka ile oynanan maçta teknik direktör Abdullah Avcı tarafından milli takım kadrosuna davet edilen, ancak oynamayan Aykut Demir'in kendileri için önemli bir futbolcu olduğunu dile getirdi.

Aykut'un karakterli bir insan olduğunu ve 4 yıl önce kırmızı-siyahlı kulübe geldiğinde 250 bin liraya oynadığını belirten Cem Onuk, Aykut, önce önemli bir insan ve karakterli bir çocuk. Mutlaka, onun da düşleri vardır. Çünkü onu çok komik denebilecek rakamlara transfer ettik. Oynayacağım dedi ve 250 bin lira gibi bir rakama sezonda 30'dan fazla maçta forma giydi. Milli takımda stoper ve defans oyuncularında bu kadar formsuzluk varken, oynatılmaması... Aykut'un laf olsun diye çağrıldığını düşünüyorum yorumunu yaptı.

Aykut'un başkent temsilcisiyle 1.5 yıl daha sözleşmesi olduğu bilgisini veren Onuk, sözlerini şöyle tamamladı:

Biz bu oyuncularımızın sözleşmelerini uzatmak istiyoruz. Takımımızı dağıtmak istemiyoruz öyle bir düşüncemiz yok. İlhan Bey, 'parayı görünce verir' gibi bir düşünce var ama artık o bunları düşünmüyor. Çünkü kendimize yetecek paramız var. Kendimizi idare edebiliyoruz tekliflerden mutluluk duyuyoruz. Takımımız değerleniyor oyuncularımızın değeri artıyor.

Bu sene bu takımı desteklemek ve daha güçlendirmek için çaba sarfediyoruz. Şu anda Türkiye'de en yoğun maç izleyen grup biziz. Seyretmediğimiz belki bir kaç takım kaldı. Yerli ya da yabancı olsun gelişen şartlar göre hazırlığımızı yapıyoruz. Profesyonel ligde var olma savaşı veriyorsunuz. Tutunmaya çalışıyorsunuz. Onun için biz dersimizi iyi çalışıyoruz.