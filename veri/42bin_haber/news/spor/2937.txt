Birisi "namağlup" unvanını kaybedecek
Bayanlar Hentbol Süper Lig'in namağlup takımları Muratpaşa Belediyespor ve Üsküdar Belediyesi, yarın karşı karşıya gelecek.Bayanlar Hentbol Süper Lig'in 8. hafta erteleme maçında Muratpaşa Belediyespor ile Üsküdar Belediyesi yarın Antalya'daki Süleyman Evcilmen Spor Salonu'nda karşı karşıya gelecek. Karşılaşmayı, Ankara bölgesinden Murat Çelik ve Cengiz Ömer hakem ikilisi yönetecek.

Muratpaşa Belediyespor Antrenörü Birol Ünsal, yaptığı yazılı açıklamada, bu sezon Süper Lig'de namağlup ve lider olarak yola devam ettiklerini hatırlattı. Takım olarak karşılaşmaya iyi hazırlandıklarını kaydeden Ünsal, açıklamasında, Takımımızda kaptan Serpil İskenderoğlu'nun sakatlığı henüz geçmedi. Bu maçta oynama ihtimali zayıf. Sahamızda güçlü seyircimiz önünde Üsküdar Belediyesi'ni mağlup etmek istiyoruz. Bütün sporseverleri yarın saat 17.00'de Süleyman Evcilmen Spor Salonu'na, takımımızı desteklemeye davet ediyorum ifadelerini kullandı.