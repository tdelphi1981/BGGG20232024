Voleybolda 8 Türk takımı bir üst tura çıktı
Türk spor tarihinde ilk kez takım sporlarında sekiz Türk Voleybol takımı bir üst tura çıktı. Bayanlar Avrupa Şampiyonlar Liginde Eczacıbaşı Vitra ve Vakıfbank Spor Kulüpleri 6'lı play-off'a; Fenerbahçe Spor Kulübü CEV Kupasında yarı finale, İlbank Spor Kulübü Challenge Kupasında çeyrek finale yükseldiler.
Erkekler Avrupa Şampiyonlar Ligi'nde Arkas Spor Kulübü 6'lı play-off'a, Halkbank ve Maliye Milli Piyango Spor Kulüpleri Erkekler CEV Kupası'nda yarı finale, Galatasaray Spor Kulübü de Challenge Kupası'nda çeyrek finale çıktı. Galatasaray Daikin bayan Voleybol takımı Şampiyonlar Ligi 4'lü finalinin İstanbul'daki ev sahipliğini üstlenmiş olması nedeniyle Türkiye 9 takımla Avrupa'da yoluna devam ediyor. Şampiyonlar Ligi statüsü gereği 6'lı play-off'ta Eczacıbaşı Vitra ile Vakıfbank takımları karşı karşıya gelecek. İstanbul'da yapılacak 4'lü finalde takımlardan biri, Galatasaray Daikin Voleybol takımıyla ilk gün yarı finalde karşılaşacak. Şampiyonlar Ligi finalinde bir Türk takımı mücadele edecek.

Avrupa Şampiyonlar Ligi Erkekler 6'lı play-off'ta ise Arkas Spor Kulübü, Polonya'nın Zaksa Kedzierzyn-Kozle takımı ile 4'lü finale çıkmak ve yoluna devam etmek için mücadele edecek.
 
Bayanlar CEV Kupasında Fenerbahçe Spor Kulübü yarı finalde yoluna devam ediyor. Erkekler CEV Kupasında Halkbank ve Maliye Milli Piyango Spor Kulüpleri yarı finalde rakiplerini eleme başarısını gösterirlerse, CEV Kupası finalini aralarında oynayacaklar.