Trabzonspor'dan tarihi yenilgiler
Spor Toto Süper Lig'de istikrarsız grafik ortaya koyarak zirve yarışında geriye düşen Trabzonspor, tarihi yenilgiler de aldı.Bordo-mavililer, Hüseyin Avni Aker stadı'nda ligin 9. haftasında Bursaspor'a 1-0, ligin 13. haftasında da Eskişehirspor'a 3-0 yenilerek rakiplerine karşı lig tarihinde sahasındaki ilk mağlubiyetlerini gördü. 

İstanbul Büyükşehir Belediyespor'a dün 2-1 yenilen Karadeniz ekibi, lig tarihinde rakibine İstanbul'da ilk kez mağlup oldu.

Trabzonspor, Bursaspor karşısında Hüseyin Avni Aker Stadı'nda yaptığı 37. maçta ilk yenilgisini yaşamıştı. 1974-75 sezonunda iki takım arasında başlayan lig serüveninde bu sezona kadar sahasındaki 36 maçta 24 galibiyet ve 12 beraberlik elde eden Karadeniz ekibi, 1-0'lık mağlubiyetle rakibine ilk kez kaybetmişti.
Bordo-mavililer, Eskişehirspor'a ise sahasındaki 19. maçta ilk yenilgisini aldı. 18 maçın 12'sinden galibiyet, 6'sından beraberlikle ayrılan Karadeniz ekibi, 3-0'lık farklı mağlubiyetle tarihinde ilk kez sahasında rakibine yenilmişti.

Ligin 16. haftasında İstanbul Büyükşehir Belediyespor'a 2-1 mağlup olan Trabzonspor, İstanbul'da rakibine ilk kez bir lig mücadelesinde yenildi. Rakibiyle ligde daha önce Atatürk Olimpiyat Stadı'nda yaptığı 5 maçı da kazanan bordo-mavili takım, bu kez aynı başarıyı gösteremedi.