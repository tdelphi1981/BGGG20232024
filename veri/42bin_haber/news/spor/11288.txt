Türk spor tarihinde bir ilk!
MKE Ankaragücü Yönetim Kurulu'nun, geçen hafta Mehmet Yiğiner Başkanlığında yapılan toplantıda, Ankaragücü eski başkanlarının da aralarında bulunduğu birçok ismi, üyelikten atılmaları gerekçesiyle disiplin kuruluna sevk ettikleri ortaya çıktı.
YİĞİNER YÖNETİMİ ESKİ BAŞKANLARIN DA BULUNDUĞU BİRÇOK İSMİ ÜYELİKTEN ATILMASI İÇİN DİSİPLİN KURULUNA SEVK ETTİ

MKE Ankaragücü yönetimi, kulübünü zarara uğratmak, kulübü küçük düşüren açıklamalar yapmak ve kulüpten faiz aldıkları gerekçesiyle suçlu bulunanların kulüp üyeliğinden atılmaları için bu kişileri MKE Ankaragücü Disiplin Kurulu'na sevk ettikleri öğrenildi. Disiplin kurulu ilk yaptığı toplantıda MKE Ankaragücü Onursal Başkanı Cemal Aydın ve başkanlık yapmış olan Cengiz Topel Yıldırım, Serdar Özersin, Sami Altınyuva ve Bent Ahlat, eski menajerlerden Hikmet Hancıoğlu, Erk Toros, eski yöneticilerden ve başkan yardımcılarından Mehmet Ural, eski Ankaragücü futbolcusu ve alt yapı antrenörlerinden Nazmi Erdener'in de aralarında bulunduğu birçok isme tebligat göndererek, ifade almak için çağıracağı öğrenildi. 

19 kişilik Mehmet Yiğiner yönetimi 13.01.2013 tarihinde yapılan MKE Ankaragücü Olağanüstü genel kurulunda göreve gelmişti. Bu genel kurulda ise disiplin kuruluna seçilen H.Çağatay Cengiz, Hilmi Yaman, Naim Öztürk, Ömer Yılmaz, Tuncay Elmadağlı, Berat Çakır ve Sedat Öztürk'ten oluşan ekip soruşturmayı yürütecek ve suçlu bulunanların kulüp üyeliğinden atılmasını yönetime sunacaklar.

Öte yandan alınan bu karara bazı yöneticilerin itiraz ettikleri ve karar defterine imza atmadıkları belirtilirken, yaşanan gelişmelerin başkan Mehmet Yiğiner yönetimi içerisinde huzursuzluk olarak değerlendirildi.