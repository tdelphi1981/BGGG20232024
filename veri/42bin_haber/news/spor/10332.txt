Kobe Bryant ipten aldı
NBA'de gecenin öne çıkan maçında Los Angeles Lakers, Atlanta Hawks'ı Kobe Bryant'ın bitime dokuz saniye kala bulduğu basketle 99-98 mağlup etti.
Staples Center'daki mücadeleye iki takım da hücumda etkili başlayınca ilk 12 dakika karşılıklı basketlerle geçildi. Ev sahibi Los Angeles Lakers ilk çeyreği rakibi Atlanta Hawks karşısında 30-26 önde tamamlarken iki takımın da daha az sayı bulduğu ikinci periyotta da Lakers farkı açmaya devam etti ve ilk devreyi 52-45 önde tamamladı. 
Ancak üçüncü periyotla birlikte Atlanta maçta ağırlığını hissettirmeye başladı. Üçüncü çeyrekte 28 sayı bulan Hawks, ev sahibinin 27 sayısına engel olamayınca farkı kapatamadı ancak rakibini zorlamaya başladı.  
Mücadelenin son 12 dakikası ise büyük çekişmeye sahne oldu. Bitime 8 dakika 12 saniye kala Horford'un basketiyle konuk takım 84-83 öne geçti ve o andan itibaren mücadelenin geri kalanı başa baş bir şekilde geçti. Takımlar farkı iki sayıdan fazla açamazken mücadelenin bitimine 9 saniye kala Kobe Bryant ile hücumda sayı bulan Lakers maçı da 99-98 kazanmayı bildi. 
Takımına maçı kazandıran basketi atan Kobe Bryant 34 sayı ile maçın en skorer ismi olurken Atlanta Hawks'tan Al Horford ise maçı 24 sayı ile tamamladı ve takımının en skorer ismi oldu.