İbrahim Yazıcı: Altımızı oymak isteyenler var
Bursaspor Kulübü Başkanı İbrahim Yazıcı, Ertuğrul Sağlam'ın teknik direktörlükten istifasına ilişkin değerlendirmede bulunurken, 'Nasıl Ertuğrul Sağlam bıraktı, yarın öbür gün ben de bırakacağım ama Bursaspor devam edecek, Bursaspor'un varlığı devam edecek. Şu anda çok istekli olduğum söylenemez ama Bursaspor'a zarar vermeyecek bir şekilde ne gerekiyorsa onu yapacağım' dedi.
Yazıcı, 'Ertuğrul hocayı bu kulübe getiren benim. Keşke beraber bıraksaydık, aynı anda bıraksaydık, çok daha hoşuma giderdi' değerlendirmesini yaptı.

İbrahim Yazıcı, Özlüce Tesisleri'nde AA ekibine yaptığı açıklamada, Sağlam'ın Bursaspor'dan Türkiye'de nadir görülen bir şekilde ayrıldığını söyledi. Genç teknik adamın, kendisi ve yönetim kuruluyla hiçbir problemi olmadığını vurgulayan Yazıcı, ancak son dönemlerde şehirdeki uyumsuz havanın artık onda da sabır noktasını taşırmış, o nedenle de istifa etmiş olabileceğini söyledi.

Sağlam'ın istifasına çok üzüldüğünü dile getiren Yazıcı, 'Kendisi için hayırlı olsun. Bundan sonraki spor yaşamında başarılar dilerim. Hayat devam ediyor. Biz de gerekenleri zaten yapmaya çalışacağız. Önümüzdeki günlerde bu boşluk doldurulacak ama çok üzüntülü olduğumu herkesin bilmesini isterim' diye konuştu.

'Uygun bir zamanda herhalde biz de üzerimize düşenleri yapacağız, Bursaspor için hayırlı olsun' diyen Yazıcı, 'Ertuğrul hocayı bu kulübe getiren benim. Keşke beraber bıraksaydık, aynı anda bıraksaydık, çok daha hoşuma giderdi' değerlendirmesinde bulundu.

'Yeni teknik direktör arayışları başladı mı?' sorusuna Yazıcı, 'Tabii ki burası boş kalacak bir makam değil. Mutlaka hemen yerinin dolması lazım ama emin olun şu ana kadar hiç kimseyle bir temasım olmadı, bir (B) planım yok. Bundan sonra tabii konuşacağız. Dediğim gibi biz birbirine çok inanan kişilerdik. Onun için hiçbir zaman (B) planını düşünmedik' karşılığını verdi.

-'Provokasyon var'-
İbrahim Yazıcı, 'Taraftara çağrınız olacak mı?' sorusu üzerine şunları söyledi:

'Taraftara ne denilebilir? (Süper Lig şampiyonluğu sonrası Bursa Atatürk Stadı'ndaki atmosferi gösteren fotoğrafı işaret ederek) Şurada bir tablo var. Yani bu bir daha keşke nasip olsun. Yani bu taraftarın, muhteşem taraftarın niçin böyle bir yöne gittiğini anlamak mümkün değil. Provokasyon var, yani altımızı oymak isteyenler maalesef son zamanlarda ortaya çıktı. Yani bunlara prim vermemeleri lazımdı. Taraftar iyi günde, kötü gönde yanımızda olsun.'

Yeşil-beyazlı ekibin çok anormal kötü bir durumda olmadığını ifade eden Yazıcı, 'Bursaspor taraftarı, Bursaspor küme düştüğünde, ikinci ligde mücadele ettiğinde veya küme düşmeye oynadığı seneleri hatırlarlarsa o zaman bu stadı dolduruyorlardı. Yani şimdi bizim bunlara göre neyimiz kötü? Bu bakımdan yine eski günlere dönmelerini isterim. Bizler gelip geçiciyiz. Nasıl Ertuğrul Sağlam bıraktı yarın öbür gün ben de bırakacağım ama Bursaspor devam edecek, Bursaspor'un varlığı devam edecek' değerlendirmesinde bulundu.

Yönetim kurulunun da görevini bırakacağı yönündeki söylentilerin anımsatılması üzerine Yazıcı, 'Ben bugün 'istifa ediyorum' desem 1 aydan önce kongre olmaz. Artı tabii ki şu anda çok istekli olduğum söylenemez ama Bursaspor'a zarar vermeyecek bir şekilde ne gerekiyorsa onu yapacağım' dedi.

-Yeni teknik direktör arayışı-
Yazıcı, yeni teknik direktörün yerli mi yabancı mı olacağına ilişkin soruyu ise şöyle yanıtladı:

'Ben bir şey söylüyorum. Ne dedim biz ağabey-kardeş gibi bir ilişkiyle çalıştık. Bursaspor'da bu kadar uzun süre daha önce süre görev yapan rahmetli Muhtar Ağabeyimiz (Muhtar Tucaltan) var ama parça parça. Ama böyle devamlı, uzun süredir bir teknik direktörlük yapan... Yani bu kadar güzel günlerimiz geçmiş, nasıl bir (B) planı yaparım ki? Bana yakışır mı zaten böyle bir şey? hiç kimseyle de temas etmedim, hiçbir teknik direktör benimle temas etmedi. Bugünden sonra çalışmalara başlayacağız.'