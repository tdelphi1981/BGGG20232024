'Hedefimiz final'
Galatasaray'ın genç futbolcusu Yekta Kurtuluş, ligde ve Şampiyonlar Ligi'nde oynanacak maçlar öncesinde açıklamalarda bulundu.
 Galatasaray'ın genç oyuncusu Yekta Kurtuluş, ligin ilk yarısının son maçında karşılaşacakları Trabzonspor maçı ve Şampiyonlar Ligi'nde gelecek karşılaşmalar hakkında Ntv Spor mikrofonlarına açıklamalarda bulundu.
 İlk yarının son maçını kazanıp en yakın rakipleri ile aralarındaki puan farkını korumak istediklerini belirten genç futbolcu; "Trabzonspor maçında tıpkı Fenerbahçe gibi mücadelemizi verip kazanıp en yakın rakibimizle aramızdaki puan farkını korumak istiyoruz. Puan farkı açılmadıkça lig yarışı zevkli olacak. Kupada devam edememek bizim için üzücü. Maç temposunun düşmesi bizim için mutlaka iyi olacaktır. Puan farkının daha fazla olması gerekiyordu. Ancak sıralamada iyi durumdayız" diye konuştu.
 20 Aralık 2012 Perşembe günü İsviçre'nin Nyon kentindeki törenle belirlenecek Şampiyonlar Ligi son 16 turu eşleşmelerinde hangi takımla eşleşeceklerinin önemi olmadığını savunan Yekta; "Şampiyonlar Ligi'nde hedefimiz final oynamak. Bizim için kimin geleceği önemli değil. Alman takımları kuvvetliler ama bizim için seyirci avantajı olur" dedi.
 Genç futbolcu ayrıca, takımda daha çok forma şansı bulmak istediğini kaydetti.
  