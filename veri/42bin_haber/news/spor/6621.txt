Ünal Aysal'dan Mourinho açıklaması
Galatasaray Kulübü Başkanı Ünal Aysal, Portekizli teknik direktör Jose Mourinho'yu sarı-kırmızılı takımın başına getireceği iddialarına cevap verdi.
Galatasaray Kulübü Başkanı Ünal Aysal, Didier Drogba transferi sonrası geldiği Almanya'nın Hamburg şehrinde ayağının tozuyla ilk röportajını verdi. Aysal, "Galatasaray'ın Şampiyonlar Ligi'nde gruptan çıkması halinde çilek gelecek demiştim. Sneijder ve Drogba transferleriyle pastamızda bir değil iki çilek oldu" diye konuştu.

Ünal Aysal, "Aslında ihtiyacımız olan oyuncuları aldık. Çok iyi oyuncular transfer ettik. Ama Galatasaray da çok büyük bir kulüp, zaten başkası da yakışmazdı" dedi.

DROGBA'NIN BİZİ TERCİHİNDE İSTANBUL ETKİLİ OLDU
Hamburg'un en ünlü oteli olan Hotel Vier Jahreszeiten (Dörtmevsim Oteli) lobisinde konuşan Aysal, "Drogba ile tek temas eden kulüp biz değildik. Daha sonraki süreçte diğer takımlar devre dışı kaldı. Hem Drogba hem de bizim için iyi bir transfer oldu. Drogba'nın bizi tercih etmesinde İstanbul, Türkiye Ligi ve Galatasaray'ın çekiciliği etkili oldu. Tabi kararı Galatasaray için verdi" diye konuştu.

MOURİNHO İDDİASINA GÜLÜYORUM
Jose Mourinho'nun Galatasaray'ın teknik direktörü olacağıyla ilgili medyada çıkan haberleri yalanlayan Aysal, "Medyada çıkan bu iddialara gülüp geçiyorum. Biz hocamızdan gayet memnunuz. Hocamız son derece başarılı bunu defalarca tekrarladım. Uzun süre hep beraber çalışmayı düşünüyoruz. Fatih Terim'le dışarıdan aramızda bir sorun olduğu gözükebilir ama içeride öyle değil. Biz son derece dostane ilişkiler içindeyiz ve beraber çalışmaktan son derece mutluyuz" diye konuştu.

2000'Lİ YILLARDAKİ BAŞARIYI YAKALAYACAĞIZ
Galatasaray'ın 2000'li yıllarda Avrupa'daki başarılarını tekrar yakalamayı hedeflediklerini söyleyen Galatasaray Başkanı Aysal, "Galatasaray'ın hedefleri her zaman büyük olmuştur. Zihnen ve fiziken her türlü çalışmalar yapıyoruz. Hem yönetim hem de teknik ekip olarak paralellik içinde çalışıyoruz. Şu anda başarılı olmamamız için bir sebep yok" ifadelerini kullandı.

ALMANYA'DA ALTI YAPI MODELİ ARIYORUZ
Galatasaray'ın alt yapısında yeni bir yapılanma içine girdiklerini vurgulayan Aysal, "Geçtiğimiz ay İtalya'ya gitmiştim. Orada iki kulüple Galatasaray'ın alt yapı çalışmaları için görüşmelerimiz oldu. Kulübümüzün İcra Kurulu ve Yönetim Kurulu'ndan bir heyetle Hamburg ve Frankfurt'da bazı Alman takımlarıyla temaslarımız sürecek. Buradan dönerken tahmin ediyorum ki kafamızda tasarladığımız formülü bulup döneceğiz. Tabi bu süreç uzun soluklu bir çalışma olacak" şeklinde konuştu.

SCHALKE MAÇINA HERKESİ BEKLİYORUM
Galatasaray'ın Şampiyonlar Ligi 2. Turunda eşleştiği Almanya'nın Schalke 04 takımını da değerlendiren Aysal, "Schalke takımı çok önemli bir rakip. Bizim de onlarla yarışabileceğimiz bir noktada olmamız gerektiği için bu transferleri gerçekleştirdik. Tahmin ediyorum ki başarılı olacağız" dedi.

Almanya'daki Türk taraftarlardan destek isteyen Aysal, "Bize katılıp desteklemeleri çok önemli. Buradaki maçımıza hepsini bekliyoruz. Zorluklar ne olursa olsun Avrupa'da yaşayan insanlarımızın çaresini bulup o maçta bulunacaklarına inanıyorum" diye konuştu.

IRKÇILIK BİR İNSANLIK SUÇUDUR
Hamburg Altona SPD meclis üyesi Behçet Algan'ın sporda ırkçılığa karşı içinde Galatasaray'ın da olduğu bir turnuva planlamasını değerlendiren Aysal, "Umarım bu turnuva gerçekleşir. Galatasaray'ın bu turnuvada katkısı olmasını biz de isteriz. Irkçılık bir insanlık suçudur. Kabul edilmesi imkansız bir davranış şeklidir. Buna karşılık toplumun bu konuda son derece duyarlı olması gerekiyor. Eğitim kurumlarının, devletin, yargının bu konuda son derece hassas ve çabuk reaksiyon vermesi gerekir" dedi.