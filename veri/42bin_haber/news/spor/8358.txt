Nadal tartışmayı başlattı
İspanyol tenisçi Rafael Nadal, "ATP, tenisçilerin sağlığını fazla önemsemiyor" dedi. 
Erkekler dünya sıralamasının 5 numarası İspanyol tenisçi Rafael Nadal, Profesyonel Tenisçiler Birliğinin (ATP), uzun süreli sakatlıklarda başrol oynayan sert kort turnuvalarının sayısını artırmasını eleştirerek, "ATP, tenisçilerin sağlığını fazla önemsemiyor" dedi.

Yaklaşık 7 ay süren sol dizindeki sakatlığının ardından geçen hafta ilk kez korta çıkan İspanyol tenisçi Rafael Nadal, ATP'nin, uzun süreli sakatlıklarda başrol oynayan, hatta oyuncuların, aktif sporculuk kariyerini noktaladıktan sonra da sağlık sorunları yaşamasına yol açan sert kort turnuvalarının sayısını artırmasını eleştirerek, "ATP, tenisçilerin sağlığını fazla önemsemiyor. 

Gelecek nesillerin, daha az agresif bir tenis hayatı olduğunu görmek güzel olurdu. ATP, oyuncuların kariyerlerini uzatacak çözümler üzerinde düşünmeye başlamalı" diye konuştu.

7'si toprak kort turnuvası Fransa Açık'ta olmak üzere 11 "grand slam" şampiyonluğu bulunan Nadal, tenisin, sporcuların, beton üstünde oynamak zorunda kaldığı tek önemli spor branşı olduğunu belirterek, şunları kaydetti:

"Futbolcuların ya da tenis gibi hızlı ve atılgan hareket etmeyi gerektiren harhangi bir spor branşında yarışanların, beton üstünde oynadıklarını hayal edemiyorum. Dünyada bu hatayı yapan tek spor branşı tenis ve bu değişmeyecek."

Brezilya Açık için Sao Paulo şehrinde bulunan 26 yaşındaki Nadal, ATP'nin, "servisler arasında 25 saniyeden fazla süre geçirilmemesi" kuralından da şikayetçi oldu. Nadal, "Bu, sporun yararına değil. İnsanlar, kaliteli ralliler ve uzun maçlar izlemek istiyor ve bunun, gerçekleşebilmesi için 25 saniye yetersiz. ATP, söylediklerimin aksini istiyorsa doğru yapıyor" dedi.