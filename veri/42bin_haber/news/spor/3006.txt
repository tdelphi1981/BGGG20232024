'Galatasaray ister ama...'
Spor Toto Süper Lig ekiplerinden Bursaspor'da Basın Sözcüsü Selçuk Eren, Galatasaray'ın kadrosuna katmak istediği Serdar Aziz hakkında açıklama yaptı.
 Bursaspor Basın Sözcüsü Selçuk Eren, ligin ilk yarısında yaşanan en büyük talihsizliğin 9 beraberlik alınması olduğunu, ligin ikinci yarısında takımın yükselişe geçeceğine inandıklarını söyledi.
 SERDAR AZİZ VE GALATASARAY!
 Selçuk Eren, yerel bir televizyonda yayınlanan spor programında önemli açıklamalarda bulundu. Galatasaray'ın Serdar Aziz ile ilgilendiği yönünde çıkan haberlere de açıklık getiren Selçuk Eren, "Olabilir. Bursaspor'un tüm futbolcularını almak isterler. Ama biz verir miyiz? Bizim Serdar'ı satmak gibi bir düşüncemiz yok. Daha önce de Sercan'ı, Volkan'ı herkes istedi. Serdar ile ilgili bir tasarrufumuz yok" dedi.
 "TEK TALİHSİZLİK 9 BERABERLİK"
 Bursaspor'un ilk yarı karnesini değerlendirirken taraftarlarının Gençlerbirliği maçından sonraki tepkisiyle ilgili yöneltilen soruyu da cevap veren Selçuk Eren, şunları söyledi:
 "Bursaspor, ilk yarıda sadece 3 mağlubiyet almış. Bursaspor'un tek talihsizliği 9 beraberlik alması. Bunların 5'i galibiyet olsa şu anda şampiyonluk konuşuyorduk. Benim hala inancım var. Bu ekibin kalitesinden zerre kadar şüphem yok. Üç buçuk yıldır yaptıklarımız ortada. Bursaspor 46 senedir oynadığı Avrupa maçlarını bir tarafa koyun üç buçuk yılda oynadıklarını bir tarafa koyun. Bizim de moralimiz bozuluyor. Hepimiz ateşli taraftara alışmış. Biz coşkuya alıştık. Bursaspor taraftarı bilinçli taraftar. Bursa'daki maçları 20 bin kişi oynasaydık o baskıyla galip gelemez miydik?"
 "YARIŞMAK İÇİN NE YAPMAMIZ GEREK?"
 Taraftarların bilet fiyatları ile ilgili eleştirilerine cevap veren Selçuk Eren, bu konuda şunları söyledi:
 "Fenerbahçe, Beşiktaş, Galatasaray Trabzonspor ile yarışmamız için ne yapmamız lazım? Açık tribün 10 TL, kapalı 20 TL. Biz bunu nasıl indirebiliriz. Kayserispor gibi 1 TL ve yanında simit mi yapalım? Bu Bursaspor'a yakışır mı? Rakiplerimizin 20 kat fazla geliri var. Biz haklıyız, demiyorum. Yönetim demek, çözüm demek. Ama biraz da, yiğidi öldürüp hakkını vermek lazım. Çözüm getirin. Fiyatları ne yapalım? Taraftarımızda doygunluk oluştu. Şampiyon olduktan sonra rehavet var. Şike sürecinde insanları futboldan soğuttular. Sadece bir noktaya odaklanmak gereksiz."
 "HER YERDE BANGURA VE TAGOE SÖYLENİYOR"
 Bangura ve Tagoe ile ilgili sürekli eleştiri yapıldığını da hatırlatan Selçuk Eren, sözlerini şöyle sürdürdü:
 "Nereye gitsek Bangura ve Tagoe söyleniyor. Batalla'yı da getiren bu yönetim. Carson'ı, Basser'i, Ozan'ı, Ferhat'ı, Belluschi'yi, Tuncay'ı da getiren bu yönetim. Bunu da görmek lazım. Olmayınca olmuyor. 3 senede 2 hata olmuş çok mu? Biz Bangura'ya 2.6 milyon, Tagoe 1.2 milyon Euro verdik. Fenerbahçe Guiza'ya, bizim takımın toplam değerinden fazlasını verdi. Kazanımları görmek lazım. Hocamız da Bangura'da ısrar etti. Maalesef tutmayınca da olmuyor. Bu kadar büyütülmesini doğru bulmuyorum."
 "SOYUNMA ODASINDA AĞLIYORLAR"
 Puan kayıplarından sonra soyunma odasında futbolcuların ağladığını vurgulayan Selçuk Eren, şöyle devam etti:
 "Soyunma odasında hırsından ağlayan futbolcular var. Biz çok mu mutluyuz beraberliklerden? Yapılanları görmek lazım. Biz yönetim olarak övünmedik. Şampiyon yaptık, şöyle yaptık, böyle yaptık demedik. Başkanımız bir televizyon kanalına bile çıkmadı. Bizim reklamla işimiz yok diyor. Bunları bilmek lazım. Bizde iletişim konusunda eksiklerimiz var. Konuşmadık, anlatmadık."
 "METİN KORKMAZ YARDIMCI OLDU"
 Metin Korkmaz'ın danışmanlığı ile ilgili yöneltilen soruyu yanıtlayan Basın Sözcüsü Selçuk Eren, şöyle dedi:
 "Metin Korkmaz bugün ülkede belli bir menajerlik yapmış insan. Ama yetkisi yok. Başkanımız olsun, transfer komitemiz olsun son Belluschi transferinde Bursaspor'a çok faydası olmuştur. Metin Korkmaz arada pazarlıklarda yardımcı olmuştur. Çevresi var. Bursaspor'un menfaatine olan bir durum. Metin Korkmaz konusu gündeme getirilip duruyor. Bize faydası var, zararı yok. Transfer görüşmelerinde yardımcı oldu. Bu konu da çok büyütüldü. Bu arkadaşın Bursaspor'a maddi anlamda faydası olmuştur."
 "BU KULÜBE BİR GELEMEYENLER BİR DE GİDENLER PİŞMAN"
 Selçuk Eren, takımdan ayrılan futbolcuların problemli gittiğinin hatırlatılması üzerine şöyle konuştu:
 "Bu kulübe gelemeyenler pişman bir de gidenler pişman. Gidenler nerede şimdi? Hepsini seviyoruz. Hepsinin emeği geçti ama niye kadro dışı? Bursaspor'un ne kadar büyük bir kulüp olduğunu söylüyorum. Keşke bu formayı kaybetmeselerdi. Bir daha dönüşü yok. Bunlar kusurlu demiyorum. Keşke bu formanın kıymetini bilip kalsalardı. Bursaspor'da biz top oynayalım İstanbul'a gidelim, diye düşünmeselerdi. Kusurun fazlası onlarda. Onları yanlış yönlendiren bir şeyler var. İstanbul'u Bursaspor'dan büyük görüyorlar. Böyle bir şehir böyle bir takım yok Türkiye'de. Bugün Ozan'ı getiren Ertuğrul Sağlam, yıldız yapan da Bursa ve Bursaspor'dur."
 "HATA YAPMA LÜKSÜMÜZ YOK"
 Selçuk Ekren, son olarak şunları söyledi: "Takımımızda eksik olan yerlere teknik heyetin vereceği raporla ikinci devrede transfer yapılacak. Alt yapıdan oyuncular da çıkarılacak. Sağlam ve başkan bir araya gelecek. Hedefimiz 12'den vurmak. Pinto'da nasıl geçen sene vurduysak bu yıl da aynısını gerçekleştireceğiz. Bursaspor'un 1 kuruşunu dahi çöpe atmadan. Hata yapma lüksümüz yok."
 DEPLASMANDA TEK YENİLGİ
 Bursaspor, Spor Toto Süper Lig'in ilk yarısında 17 maçta sadece 3 kez sahadan mağlup ayrılırken yeşil beyazlı ekip bu yenilgilerin 1'ini deplasmanda, 2'sini ise evinde aldı.
 Bursaspor ligin 3'üncü haftasında deplasmanda oynadığı Galatasaray maçını 3-2 kaybetti, evinde oynadığı İstanbul Büyükşehir Belediyespor maçından 1-0, Kasımpaşa'ya da 2-1 yenildi. Bursaspor, 3 yenilgide de 1 farklı mağlubiyet aldı.
 TÜM DEPLASMAN MAÇLARINDA GOL ATTI
 Bursaspor'un 17 haftalık süreçte deplasmanda oynadığı tüm karşılaşmalarda gol attığı dikkati çekti. Yeşil beyazlı ekip, deplasmanda Kayserispor'a 1, Galatasaray'a 2, Elazığspor'a 1, Sivasspor'a 2, Trabzonspor'a 1, Beşiktaş'a 3, Akhisar Belediyespor'a 2 ve Eskişehirspor'a 2 gol attı.
 EN AZ MAĞLUBİYET ALAN TAKIMLAR ARASINDA
 Bursaspor, Spor Toto Süper Lig'in ilk yarısında en az mağlubiyet alan takımlar arasında yer aldı. 17 haftalık dilimde 2 mağlubiyetle Galatasaray en az mağlup olan takımlar arasında 1'inci olurken, Bursaspor ve Beşiktaş 3'er mağlubiyetle 2'nciliği paylaştı.
  