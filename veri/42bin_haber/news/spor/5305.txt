Ekibimiz 2'nci devre layık olduğu yerlere gelecek
Spor Toto 2. Lig Beyaz Grup takımlarından Körfez Futbol Kulübü Futbol Şube Sorumlusu Cihan Örgüç, Ekibimiz, ligin 2'nci devresinde layık olduğu yerlere gelecek dedi.Örgüç, yaptığı açıklamada, Antalya kampında sürdürülen çalışmaların istedikleri doğrultuda gerçekleştiğini belirterek, transfer edilen futbolcuların takıma uyum sağlama sürecinin yavaş yavaş aşıldığını söyledi.

Takımın kalitesinin yeni katılanlarla beraber daha da yükseldiğini ifade eden Örgüç, Ligin ikinci devresinde takımdan çıkış bekliyoruz dedi.
Örgüç, kamp çalışmaları kapsamında Adapazarıspor ve Bandırmaspor'la hazırlık maçları yaptıklarını dile getirerek, Adapazarıspor maçında ağırlıklı olarak yeni forma şansı bulan futbolcuların sahada mücadele ettiğini kaydetti.

Bandırmaspor hazırlık maçının 2'nci yarısında as kadroya yakın bir takımın sahada yer aldığını belirten Örgüç, oynanan futbolun kendilerini memnun ettiğini anlattı.

Örgüç, Bulunduğumuz konumdan yukarı sıralara çıkmak istiyoruz. Körfez Futbol Kulübü, ligin 2'nci devresinde layık olduğu yerlere gelecek. Futbolcu transferi konusunda, bir futbolcuyla ilgileniyoruz. Bu konuda çalışmalarımız var diye konuştu.