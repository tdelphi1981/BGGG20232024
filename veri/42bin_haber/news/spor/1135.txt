Trabzon'da seçimsiz kongrenin gündemi yoğun
Trabzonspor'un genel kurulunun gündemine seçim maddesi konulmayacağı kesinleşirken gözler, 2008 yılındaki kongrede ibra edilmeyen eski başkan Nuri Albayrak'ın aklanması ve "onursal başkanlık" konusuna çevrildi.
SEÇİM YOK
Trabzonspor Kulübü, bugün yaptığı açıklamada genel kurulun 8 Aralık Cumartesi günü saat 11.00'de Karadeniz Teknik Üniversitesi Atatürk Kültür Merkezi'nde yapılacağını duyurdu. Yönetim içinde özellikle son CHP heyetinin ziyaretinin ardından ortaya çıkan kriz ve takımın kötü gidişi nedeniyle kongreye seçim maddesi konulmasını bekleyenler, açıklanan gündemle hayal kırıklığına uğradı.

Seçim maddesi bulunmayan kongrede yönetim kurulu idari ve mali raporlarının ibra edilmesi en önemli gündem maddesi olarak göze çarptı. Yönetim kanadından daha önce yapılan açıklamalarda seçimin normal zamanı olan 2013 Aralık ayındaki kongrede yapılacağı belirtilmiş, ancak bazı kesimlerin bu yılki olağan genel kurul gündemine seçim maddesi koydurmak için harekete geçtiği öne sürülmüştü.

ALBAYRAK'A AKLAMA
8 Aralık'taki kongrede seçim maddesi olmaması, gözleri öteki gelişmelere çevirdi. 9-10 Şubat 2008'de yapılan 56'ıncı kongrede Nuri Albayrak başkanlığındaki yönetimin kurulunun mali raporları 169 kabule karşı 243 red oyuyla ibra edilmedi, Denetleme Kurulu Faaliyet raporu da 131 kabule karşı 206 red oyuyla kabul edilmedi. Kulüp tarihinde ilk kez kongre üyeleri, yönetimin mali ve idari faaliyetlerini onaylamamış oldu.

DİVAN HAREKETE GEÇTİ
Trabzonspor Divan Başkanlık Kurulu, kulüp tarihinde 'kara leke' olarak adlandırılan ibra edilmeme olayını düzeltmek için harekete geçti. Divan Kurulu Başkanı Ali Özbak, divan yönetim kurulu üyelerinden kongrede Albayrak yönetiminin ibra edilmesi için önerge verme yetkisi aldı.

Ali Özbak, "Divan kurulundan alınan yetkiyle bu yanlışın düzeltilmesi için teklifte bulunacağız. Tarihi tertemiz olan kulübümüzün kongre üyelerinin bu yanlıştan dönmesini ümit ediyoruz" dedi. Divan vereceği önergenin Başkan Sadri Şener tarafından da desteklendiği öğrenildi.

MERAKLA BEKLENEN KONU: ONURSAL BAŞKANLIK
Kongrede gündeme gelip gelmeyeceği merak edilen bir diğer konunun Mehmet Ali Yılmaz'ın "onursal başkanlık" ünvanı olacağı bildirildi. Sadri Şener yönetimiyle teknik direktör Şenol Güneş'i sert bir dille eleştiri yönelten Mehmet Ali Yılmaz'ın "onursal başkanlık" ünvanının geri alınması için yönetimin kongreyi beklendiği öne sürüldü.

So zamanlarda kulübün internet sitesindeki bazı haberlerde 'Mehmet Ali Yılmaz Tesisleri' ibaresi 'Trabzonspor Tesisleri' olarak yazılmaya başlandı. Hatta Mehmet Ali Yılmaz'ın isminin tesislerden kaldırılması için çalışma yapıldığı bile ileri sürüldü. Kongrede bu konunun gündeme getirilip getirilmeyeceği de merakla beklenirken yönetiminin büyük çoğunluğunun kulüpte 'efsane başkan' olarak tanınan Şamil Ekinci'ye, "onursal başkanlık" ünvanının verilmesini desteklediği iddia edildi.

ELEŞTİRİLECEKLER NELER
Trabzonspor Olağan Genel Kurulu'nda konuşma yapması beklenen üyelerin, özellikle transfer konusunda yapılan yanlışlar, kulübün borçları, saha sonuçları, yeni stadın yapımının gecikmesi ve şike süreciyle ilgili yönetime eleştirilerde bulunacağı öğrenildi.

BAŞKAN'IN BEKLENTİSİ
Bu arada Başkan Sadri Şener, Akhisar Belediyespor galibiyetinin kendilerine büyük moral verdiğini ifade etti. Orduspor ve Eskişehirspor maçlarından da 3 puan beklediğini belirten Başkan Sadri Şener, "Bu düşündüğümüzde bir aksilik olabileceğini bile düşünmek istemiyorum. Eğer bu 6 puanı alırsak önümüzü daha iyi görebiliriz" dedi.

Başkan Şener, tüm delegelerin 8 Aralık'taki Olağan Genel Kurul'a gelmesini beklediğini de ifade ederek, "Herkes gelsin, yapıcı şekilde eleştirisini dile getirsin, eteğindeki taşları döksün" diye konuştu.

SALONDA ÇALIŞTILAR
Öte yandan Trabzonspor, pazartesi akşamı deplasmanda oynayacağı Orduspor maçının hazırlıklarını bu sabah yaptığı antrenmanla sürdürdü. Sahada kondisyon çalışması yapmayı planlayan Teknik Direktör Şenol Güneş, havanın soğuk ve yağışlı olması nedeniyle antrenmanı salona aldırdı. Bordo mavili futbolcular, ağırlık çalışması yaptılar.

ADRİAN VE TOLGA TARAFTARLA BULUŞUYOR
Trabzonspor'da sakatlığı nedeniyle takımdan ayrı kalan kaptan Tolga Zengin ve son 2 haftada attığı 3 golle takımın en golcü oyuncusu ünvanını ele geçiren Adrian, taraftarla imza gününde bir araya gelecek. Forum AVM'deki TS Club mağazasındaki imza günü etkinliği cumartesi saat 14.00'te gerçekleştirilecek.