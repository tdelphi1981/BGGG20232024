"Ragbiyi sevecekler"
Türkiye Beyzbol Softbol Korumalı Futbol ve Ragbi Federasyonu (TBSF) Başkanı Şahin Kömürcü, Ragbi Türk'ün yapısına uygun bir spor. Güreş, atletizm, judo, hepsi ragbinin içinde var. Bu yüzden Türklerin çok sevebileceği, anladıklarında çok ilgi gösterebilecekleri bir spor dalı dedi.Şahin Kömürcü, AA muhabirine yaptığı açıklamada, göreve geldiğinde federasyon bünyesinde sadece 2 beyzbol kulübü olduğunu, korumalı futbolun (Amerikan futbolu) da bir liginin faal olduğunu söyledi.

Bugün korumalı futbolda 1. ve 2. lig olduğunu, ayrıca üniversiteler arasında da 1. ve 2. lig oynandığını bildiren Kömürcü, Böylece toplam 4 lig var. Şu anda Türkiye şampiyonası kotasını yakalayan beyzbolda 25, softbolda 20'nin üzerinde kulüp var diye konuştu.

Beyzbol, softbol, korumalı futbol ve ragbinin Avrupa'da ayrı branşlar olduğuna değinen Kömürcü, Ragbi Avrupa'da futboldan sonra en çok izlenen ikinci spor. Türkiye'de ise henüz çok yeni. Bu yıl Ragbi Birliği'ne ve Avrupa Ragbi Federasyonu'na üye olduk. Bundan sonra hızla gelişeceğini düşünüyorum diye konuştu.
Ragbi sporunun çeviklik ve güce dayanan bir spor olduğuna işaret eden Kömürcü, Ragbi Türk'ün yapısına uygun bir spor. Güreş, atletizm, judo, hepsi ragbinin içinde var. Bu yüzden Türklerin çok sevebileceği, anladıklarında çok ilgi gösterebilecekleri bir spor dalı. İnsanlar öğrendikçe sevecek, sevdikçe yaygınlaşacak diye konuştu.

Amerikan futbolunda da başta ilgi olmadığını, ama insanlar sevdikçe iyi bir kitle yakaladıklarını vurgulayan Kömürcü, ragbinin Türkiye'de çok yeni olduğunu ve gün geçtikçe geliştiğini, artık ilkokullarda, liselerde, üniversitelerde takımların yer aldığını anlattı.

Milli takımda hedef 2016 Olimpiyatları

Kömürcü, Dünya Ragbi Federasyonu'nun sertifikalı antrenörlerinden Niall Doherty'yi Ragbi Milli Takımı teknik direktörlüğüne getirdiklerini anımsatarak, Milli takımdaki oyuncuların çoğu yurt dışından geldi. Takımda çoğunlukla Fransa ve Almanya'dan gelen Türk kökenli sporcular var. Ümit ediyorum ki Türkiye'de oynayanların sayısı artacak. Avustralya ve Yeni Zelanda'daki Türk oyuncularımızı da ülkemize davet edeceğiz dedi.

Ragbi Avrupa Uluslar Kupası 3. Grup'ta Slovakya ve Azerbaycan'ı yenerek 2. Gruba yükseldiklerini hatırlatan Kömürcü, hedeflerinin yeni olimpik spor olan ragbide Türkiye'nin 2016 Olimpiyatları'na katılmasını sağlamak olduğunu vurguladı.

Bayanlar Ligi kurulması için çalışma yapılıyor

Kömürcü, geçen yıl bayanlarda Türkiye Şampiyonası düzenlediklerini, Bayanlar Ragbi Ligi'nin kurulması için çalışma yürüttüklerini bildirerek, Bayan ragbi takımlarının müracaatlarını aldık. Ragbi kulüp başkanlarından oluşan teknik kurul, önümüzdeki günlerde bayanlar ligi kurulmasını değerlendirecek dedi.

Türkiye'de ragbi takımlarının 15 oyuncudan oluştuğunu, olimpiyatlarda yedili oynandığı için bayanların da yedili oynanmasının düşünüldüğünü ifade eden Kömürcü, erkeklerde ise ligden hemen sonra yedili Türkiye şampiyonaları ve yarışmalar düzenleyerek olimpiyatlara hazırlanacaklarını söyledi.

Kömürcü, gelecek yıl Türkiye'nin çeşitli illerinde 8-9 antrenörlük kursu açacaklarını, 2016 Olimpiyatları'na kadar çok sayıda ragbi antrenörü yetiştirmeyi planladıklarını kaydetti.