"Ben olsam imzalamazdım"
Red Bull takım patronu Christian Horner, Felipe Massa'nın Ferrari'de gelecek sene yarışacağı için şanslı olduğunu söyledi.
Formula 1'in resmi 2012 kitabı için konuşan Horner, siz olsaydınız 2013 için Massa ile yeni bir anlaşmaya imza koyar mıydınız, sorusuna "Hayır, imzalayacağımı düşünmüyorum" cevabını verdi. 
turkiyef1.com'un haberine göre; Horner, takımın diğer aracındaki pilotun (Fernando Alonso) başarılarına ve mevcut araçla yapılabileceklere bakılması gerektiğini belirterek, Ferrari'nin de bir ara Massa'yı göndermeyi düşünüğünü dile getirdi. 
Bundan dolayı İtalyan ekibinin pilot arayışına bile girdiğini ifade eden Horner, "Açıkçası başka pilotlara bakıyorlardı, bizimkilerin de en az biri radarlarındaydı. Yani Massa'nın formundan hayli endişeliydiler, fakat önlerindeki seçenekler de sınırlı görünüyordu" yorumunda bulundu. 
McLaren'la imza atan Sergio Perez'in de Massa'nın koltuğu için düşünüldüğünü belirten Horner, Brezilyalı pilotun sezonun son üçte birlik bölümünde formunu yükselterek yerini koruduğunu ifade etti. 
Horner, İtalyan ekibinin, Massa'nın son bölümdeki performansını değerlendirerek, listedeki mevcut adaylarla kıyasladığında kalması yönünde karar verdiğini belirtti. 
Bu arada Maranello'da düzenlenen Christmas partisinde Ferrari Başkanı Luca di Montezemolo, Massa'ya hitaben gülümseyerek, "Yılın ilk bölümünde nereye gittin bilmiyorum ama geri döndüğün için çok memnunum" ifadelerini kullandı.