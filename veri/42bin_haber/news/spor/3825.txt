Göztepe'ye Karşıyaka'dan transfer
PTT 1. Lig takımlarından Göztepe, Orhan Taşdelen ve Hakan Ateş ile sözleşme imzaladı.
Kulüpten yapılan yazılı açıklamaya göre, son olarak Karşıyaka formasını giyen Orhan Taşdelen, kendisini 1,5 yıllığına Göztepe'ye bağlayan sözleşmeye imza attı.
Göztepe'ye transfer olmaktan gurur duyduğunu ifade eden Taşdelen, şunları kaydetti: Göztepe gibi hedefleri olan bir kulübün futbolcusu olduğum için kendimi çok şanslı hissediyorum. Göztepe, bulunduğu her yerde adından söz ettiren büyük bir camiadır. Biz de bu büyük kulübün adını yeşil sahalarda en iyi şekilde temsil etmek için elimizden gelenin en iyisini yapacağız.
 
Sarı-kırmızılıların sezon sonuna kadar kiralık olarak Akhisar Belediyespor'dan kadrosuna kattığı Hakan Ateş ise Göztepe'ye faydalı olmayı hedeflediğini belirterek, Göztepe'yi hak ettiği yerlere taşımak için özveriyle sahada mücadele edeceğim. Göztepe gibi büyük bir camiada forma giymek ve ateşli taraftarının önünde futbol oynayacak olmak, beni çok heyecanlandırıyor dedi.