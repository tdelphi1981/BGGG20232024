UEFA ceza yağdırdı
UEFA, Sırbistan ve İngiltere'ye, Hüseyin Göçek'in yönettiği 21 yaş altı takımları arasındaki maçta çıkan olaylar nedeniyle ceza verildiğini duyurdu. 
UEFA Kontrol ve Disiplin Kurulu, Sırbistan Futbol Federasyonu'na (FSS), 21 yaş altı milli takımının, 16 Ekim'de İngiltere'ye karşı oynadığı 2013 21 Yaş altı Avrupa Futbol Şampiyonası eleme maçı ve sonrasında çıkan olaylar nedeniyle 1 maç seyircisiz oynama ve 80 bin euro para cezası verildiğini açıkladı.

UEFA, Sırbistan'ın teknik direktör yardımcısı Predrag Katic'in, son 6 ayı deneme süresine bağlı olarak 3 yıl tecil edilmek üzere ve fitness antrenörü Andreja Milunovic'in 1 yılı deneme süresine bağlı olarak, 3 yıl tecil edilmek üzere 2'şer yıl futbol etkinliklerinden men edildiğini bildirdi.

Sırbistan 21 Yaş altı Milli Takımı oyuncularından Goran Causic'e 4, Ognjen Mudrinski ve Filip Malbasic'e 3 ve Nikola Ninkovic'e 2 maç oynamama cezası veren UEFA, İngiltere'den Steven Caulker'a 2 ve Thomas Ince'e ise 1 maç oynamama cezası verildiğini belirtti.

Krusevac kentindeki Mladost Stadı'nda yapılan ve İngiltere'nin 1-0 kazanarak, 5-18 Haziran 2013 tarihlerinde İsrail'de düzenlenecek 21 Yaş altı Avrupa Futbol Şampiyonası'na katılma hakkı kazandığı maçı, Hüseyin Göçek, Cem Satman ve Kemal Yılmaz'dan oluşan hakem üçlüsü yönetmişti.