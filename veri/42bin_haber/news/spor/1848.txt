Acıbadem, Türk Voleybolu'na sponsor oldu
Türkiye Voleybol Federasyonu (TVF) ile Acıbadem Sağlık Grubu, Türkiye Voleybol Ligleri'nin isim sponsorluğu anlaşması imzaladı. Yapılan protokole göre 2 yıl süresince voleybol liglerinin isim hakkı Acıbadem'in oldu.
 İstanbul'da gerçekleştirilen toplantıya TVF Başkanı Özkan Mutlugil ve Acıbadem Sağlık Grubu Yönetim Kurulu Başkanı Mehmet Ali Aydınlar katıldı.
 Törende bir konuşma yapan Mehmet Ali Aydınlar, "Acıbadem olarak spora ve sporcu sağlığına çok önem veriyoruz. Yıllardır gerek Türkiye'de gerekse yurt dışında pek çok kulübün ve takımın yanı sıra bireysel sporcuların da sağlık sponsorluğunu yapıyoruz. Ayrıca Türkiye'de birçok federasyonun sağlık sponsoruyuz. " diye konuştu.
 Acıbadem'in voleybolla tanışmasının Fenerbahçe sponsorluğu ile başladığını ifade  eden Aydınlar, "Voleybolda birçok ilkleri yaşadık ve yaşattık. Başarılı bir sponsorluk dönemi geçirdik. Yeni seçilen Federasyon Başkanı Özkan Mutlugil'in bizi tekrar voleybolun içinde görmek istemeleri, voleybolun gelişimine katkıda bulunmak amacıyla huzurlarınızdayız. Bu yapılan sponsorlukla Acıbadem Erkekler Voleybol Ligi ve Acıbadem Bayanlar Voleybol Ligi sponsorluğunu imzaladık." dedi.
 "BEN FENERBAHÇELİYİM, BAŞKA BİR KULÜBE SPONSOR OLMAM"
 Fenerbahçe Kulübü'nde uzun yıllar yöneticilik yaptığını hatırlatan Aydınlar, "Ben Fenerbahçeliyim. Sporla ilgili herkesin bir takımı var. Tabiki ben tescilliyim. Fenerbahçe'de uzun yıllar yöneticilik yaptım. TFF Başkanlığı yaptım. Fenerbahçe'den başka bir kulübe sponsor olmam. Sponsorluk olarak hiçbir kulübe sponsor olmamız söz konusu değildir. Sağlık sponsorluğu hariç." dedi.
 Voleybol Federasyonu Başkanı Özkan Mutlugil de "Türkiye Voleybol Federasyonu için önemli bir gün. Türkiye Voleybol Ligi dünyanın en önemli liglerinden birisidir." diyerek şöyle konuştu:
 "Biz de yeni seçilen yönetim olarak ülkemizde oynanan voleybolun popüleritesini  arttırmak için adımlar atıyoruz. Liglerin bu seviyede oynanmasında katkısı olan kulüp ve sponsorlarımıza teşekkür ediyorum. Bugünde Acıbadem SAğlık Grubu ile isim sponsurluğu anlaşması imzaladık. Bize verilen destekten dolayı teşekkür ediyoruz."
 (CİHAN)