Fenerbahçe Rize'de 2 gün kalacak
Süper Lig'in 22'inci haftasında deplasmanda Trabzonspor ile karşılaşacak olan Fenerbahçe, 2 gün önce geleceği Rize'yde zorlu maçın hazırlıklarını tamamlayacak.
BELARUS'TAN TRABZON'A
UEFA Avrupa Ligi 2'inci Tur ilk maçında Perşembe akşamı Belarus'ta Bate Borisov ile karşılaşacak olan Fenerbahçe, cuma günü akşam saatlerinde özel uçakla Trabzon'a gelecek. Buradan karayoluyla 75 kilometre uzaklıktaki Rize'ye geçecek olan sarı lacivertliler, Dedeman Otel'de konaklayacak. Cumartesi günü Rizespor Tesisleri'nde basına kapalı antrenman yapması beklenen Fenerbahçe, pazar günü oynanacak maçtan 3 saat önce de Rize'den yola çıkarak Hüseyin Avni Aker Stadyumu'na gidecek.

NEDEN RİZE?
Fenerbahçe kafilesi son yıllarda Trabzon'da Havalimanı'na 3 kilometre mesafedeki Novotel'de konaklıyordu. Stadyuma sadece 15 dakika uzaklıkta olan ve deniz kenarında bulunan Novotel'de sarı lacivertli kafile geçen sezon konakladığında Trabzonsporlu taraftarların denizden tezahüratlarıyla uykusuz bir gece geçirmişti. Gece yarısından sonra kayıklarla Novotel açıklarına gelen Trabzonsporlular, meşaleler, davullar ve ses bombalarıyla sarı lacivertli takım aleyhine tezahüratlarda bulunmuştu. Fenerbahçeli futbolcular da Twitter hesaplarından bu tutumu eleştiren açıklamalar yapmıştı. Fenerbahçe'nin Rize'de konaklamasının ilk nedenlerinden birisinin bu olduğu ileri sürüldü.

Diğer bir neden ise İstanbul'dan aktarma yapmamak için Bate Borisov maçının hemen ardından Trabzon'a gelmek isteyen sarı lacivertlilerin Trabzon'da iki gün geçirmemek için Rize'ye gitmesi olarak gösterildi. Maç öncesi son antrenmanını Trabzon yerine Rize'de yapmayı tercih eden sarı lacivertliler, daha rahat bir ortamda maça hazırlanmayı planlıyor.