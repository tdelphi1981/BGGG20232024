Ve Drogba formayı giydi
 
 Drogba’ya önceki gün Güney Afrika Cumhuriyeti’nin Başkenti Pretoria’daki Türk Büyükelçiliği’nde imza attıran Galatasaray, dün de transferi borsaya bildirdi. Bu haber Sarı-Kırmızılı taraftarları kelimenin tam anlamıyla mest ederken, anlaşmanın detayları da netlik kazandı. Bonservissiz geleceği için 4 milyon Euro imza parası verilecek olan yıldız golcü, Aslan’dan bu  sezon için 2, gelecek sezon için ise  4 milyon Euro kazanacak. Galatasaray’ın Drogba’ya kavuşması ise biraz zaman alacak.
 
 EN ERKEN BİR HAFTA SONRA
 
 Afrika Kupası’nda bulunan golcünün gelişi takımı Fildişi Sahili’nin turnuvadaki durumuna bağlı. Gruptan çıkan Drogba’nın ekibi, 3 Şubat’ta çeyrek final oynayacak. Fildişi elenirse golcünün İstanbul’a gelmesi 5 Şubat’ı bulacak. Turnuvanın iddialı takımı finale kadar yürür şampiyon olursa bu tarih 12 Şubat’a kadar sarkacak.            
 
 Serdar Dinçbaylı/Fanatik