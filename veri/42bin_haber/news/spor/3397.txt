Arda Turan için çılgın teklif
İspanya'nın Atletico Madrid takımında oynayan Milli yıldızımız Arda Turan için İngilizlerin köklü kulüplerinden Arsenal'in Arda'nın sözleşmesinde yer alan bonservis ücretini ödemeye hazır olduğu ifade edildi.
İspanya La Liga takımlarından Atletico Madrid'in formasını giyen Milli yıldızımız Arda Turan ile ilgili sürpriz iddialar hem İngiliz hem İspanyol basınında yankı bulmaya başladı.

Arda Turan'ın menajeri Ahmet Bulut'un bir spor programına, Arda'nın yıl sonunda Atletico Madrid'den ayrılacağı ve Avrupa'da bu ücreti karşılayacak çok az kulübün olduğunu söylemesinin ardından yaşanan transfer hareketliliği son noktasına geldi.

İngiltere Premier Ligi'nin iddialı takımlarından Arsenal'in Arda Turan'ın sözleşmesinde yer alan 24 milyon euroluk bonservis ücretini karşılamaya hazır olduğu ifade edildi. İspanyol medyasında çıkan bu haberlerle Arda Turan'ın da "Şampiyonlar Ligi'ni kazanabilecek bir kulüpte oynamak istiyorum." ifadelerinin basında geniş yer bulması sonrası Arda'nın menajeri Ahmet Bulut'un Atletico Madrid'li yöneticilerle konuşacağı belirtildi.

İspanya La Liga'nın ilk yarısını 2. sırada bitiren ve beklentilerin üstünde bir başarı gösteren Atletico Madrid'in Arda Turan'ı bırakmak konusunda istekli olmadığı ve sözleşmesinde yer alan 24 milyon euroluk teklifin dışında hiçbir teklife evet demeyeceği iddia edildi. (Sporx)