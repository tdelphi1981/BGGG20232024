Beşiktaş derbide 3 puan peşinde
Spor Toto Süper Lig'in 24. haftasında yarın Fenerbahçe'yi konuk edecek olan Beşiktaş, bu sezon ilk derbi galibiyetini almayı hedefliyor.
Bu sezon ligde derbi galibiyeti alamayan siyah-beyazlılar, sezon sonunda yıkılması planlanan BJK İnönü Stadı'ndaki son derbide taraftarlarını sevindirmek istiyor. Beşiktaş'ın hedefi, hem sezonun ilk, hem de stattaki son derbiyi kazanmak olacak.

2013 yılında sahasında maç kazanamayan 'Kara Kartallar', bu şanssızlığına da derbide son vermeye çalışacak.

-Eksikler-

Siyah-beyazlılarda sakatlıkları bulunan İsmail Köybaşı, Uğur Boral, Hugo Almeida ve Dentinho, Fenerbahçe derbisinde forma giyemeyecek.

Cenk Gönen, Veli Kavlak, Oğuzhan Özyakup ve Necip Uysal için ise son karar, bu akşam yapılacak antrenmandan sonra verilecek.

Bu arada, siyah-beyazlılarda 3 sarı kartı bulunan Filip Holosko, Fenerbahçe derbisinde sarı kart görmesi halinde cezalı duruma düşecek ve takımının 25. haftada deplasmanda oynayacağı Trabzonspor karşılaşmasında forma giyemeyecek.

-Muhtemel 11-

Beşiktaş'ın, Fenerbahçe derbisine şu muhtemel 11 ile çıkması bekleniyor:

McGregor, Hilbert, Sivok, Ersan Adem Gülüm, Gökhan Süzen, Holosko, İbrahim Toraman, Veli Kavlak, Olcay Şahan, Fernandes ve Niang.