Fenerbahçe ara vermedi
Fenerbahçe, UEFA Avrupa Ligi 3. tur rövanşında 14 Mart Perşembe günü Çek Cumhuriyeti'nin Viktoria Plzen takımıyla yapacağı maçın hazırlıklarına ara vermeden başladı.
Spor Toto Süper Lig'de 25. haftayı Bursaspor karşısında aldığı 4-1'lik galibiyetle geride bırakan sarı-lacivertli ekip, Fenerbahçe Can Bartu Tesisleri'nde basına kapalı antrenman yaptı.

Teknik Direktör Aykut Kocaman yönetiminde gerçekleştirilen antrenmanda, Bursaspor maçında forma giyen futbolculara dinlenmeye yönelik program uygulandığı, diğer oyuncuların koordinasyon ve pas çalışmalarının ardından çift kale maç yaptıkları bildirildi.

Sol kasığında zorlanma hissettiği için Bursaspor maçının ilk yarısında oyundan çıkan Emre Belözoğlu'nun katılmadığı antrenmanda, sakatlıkları nedeniyle tedavileri süren Gökhan Gönül ve Pierre Webo da yer almadı. Üç futbolcunun da tedavilerinin sürdüğü açıklandı.

Yarın izin yapacak Fenerbahçe, Viktoria Plzen maçının hazırlıklarını 13 Mart Çarşamba günü yapacağı akşam antrenmanıyla sürdürecek.