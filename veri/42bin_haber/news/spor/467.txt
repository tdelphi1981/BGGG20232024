Konteyner kentin altın kızları
Van depreminden sonra yaşadıkları konteyner kentte kano sporu ile tanışan iki depremzede kız çocuğu, katıldıkları Türkiye şampiyonasından altın madalyayla döndü.23 Ekim ve 9 Kasım 2011 tarihlerinde meydana gelen depremlerde büyük acılara sahne olan Van'da, şimdilerde, depremden sonra hayata tutunan insanların elde ettiği başarı kutlanıyor.

Depremde evleri ağır hasar gördüğü için konteyner kente yerleştirilen ve amca kızları olan 10 yaşındaki Sibel Ezgi ile 11 yaşındaki Elif Zirek, Gençlik Hizmetleri ve Spor İl Müdürlüğü'nün konteyner kentlerde yaşayan depremzede çocuklar için başlattığı proje kapsamında kano sporuyla tanıştı.

Van Gölü'nde haftanın belirli günlerinde antrenörler gözetiminde gerçekleşen kursa katılan Sibel Ezgi ve Elif Zirek, kısa sürede önemli mesafe alarak, Haziran ayında Sakarya'da düzenlenen Durgunsu Türkiye Şampiyonasına Van Edremit Gençlik ve Spor Kulübü adına katıldı.

Şampiyonada, iki Türkiye birinciliği ve iki Türkiye ikinciliği elde ederek kente dönen Sibel Ezgi ve Elif, elde ettikleri başarıyla aynı zamanda Doğu ve Güneydoğu Anadolu bölgelerinde de bir ilki gerçekleştirdi.

Şampiyonadan döndükten sonra antrenmanlarına ara vermeden devam eden küçük kanocular, antrenörleri Yusuf Ürün gözetiminde çalışmalarını sürdürüyor.

Hedeflerini Türkiye Kano Milli Takımı'na girmek olarak belirleyen sporcular, Türkiye'yi uluslararası şampiyonlarda da temsil etmek istiyor.

AA muhabirine, kano ile ilk kez Edremit Gebze Su Sporları Merkezi'nde tanıştığını anlatan Sibel Ezgi Zirek, anne ve babasının desteğiyle başladığı bu spor dalına kısa sürede büyük ilgi duyduğunu söyledi.

Amcasının kızı Elif ile antrenmanlara katıldığını ve yaklaşık iki aylık sürede azimle çalıştıklarını belirten Zirek, kendilerinin bu sporu yapmasıyla takımdaki kız öğrenci sayısında da artış yaşandığını ifade etti.

Zirek, Sakarya'daki şampiyona kapsamında gerçekleşen bireysel yarışlarda bin metrede birincilik, 500 metrede ise ikincilik elde ettiğini bildirerek, Öncelikli hedefim milli takıma girebilmek ve hem ilimi hem de ülkemi dünyaya tanıtmak. Doğu ve Güneydoğu Anadolu bölgelerinde kız çocuklarının spor yapmasına aileler karşı çıkıyor. Ama bunda kötü bir şey yok tüm ailelerin kızlarını desteklemesi lazım dedi.

Elif Zirek ise başarısının arkasında ailesinin desteğinin olduğuna dikkati çekerek, Sakarya'daki şampiyonada 500 metrede birincilik, 1000 metrede ise ikincilik elde ettiğini dile getirdi.

Amcasının kızı Sibel Ezgi ile aynı yarışlarda tatlı bir rekabet içinde olduğunu vurgulayan küçük Elif, her iki kategoride de birinci ve ikinciliği paylaşmanın mutluluğu ve gururunu yaşadıklarını kaydetti.

Sibel Ezgi'nin annesi Hatice Zirek de depremden sonra psikolojisi bozulan kızının, sporla yeniden yaşama tutunduğuna değinerek, Konteynerlerde yaşadığımız sıkıntının yanında kızlarımızın böylesi bir başarı elde etmek hepimizi sevindirdi. Ailelere tavsiyem kızlarının sporla ilgilenmesine katkı sunması ve onlara engel olmamasıdır diye konuştu.

Kano antrenörü Yusuf Ürün de sporcularının elde ettiği başarıyla Doğu ve Güneydoğu Anadolu bölgelerinde bir ilke imza attığına işaret ederek, Şimdiye kadar bölgemizdeki hiçbir kız çocuğu bu dalda böyle bir başarı elde etmemişti. Bu sporcularımız ailelerinin desteğiyle güzel işler başarıyor. Biz de özellikle ailelerden daha fazla özveri bekliyoruz ifadelerini kullandı.