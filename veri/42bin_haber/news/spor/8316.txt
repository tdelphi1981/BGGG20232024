Yıldırım pas geçecek
Başkan Aziz Yıldırım, Bate maçı dönüşünde Trabzon'a gidecek ama kafileden ayrılarak uçaktan inmeden İstanbul'a geri gelecek
 ALAATTİN METİN
 F.Bahçe Başkanı Aziz Yıldırım, gerilim artmasın diye Trabzonspor maçını Avni Aker'de izlemeyecek. 
 F.BAHÇE kafilesi, cuma günü Bate maçının oynanacağı Grodno'dan direkt Trabzon'a uçacak. Teknik heyet, futbolcular ve bazı yöneticiler, uçaktan inip, Maçka'da kampa girecek. Aralarında Başkan Yıldırım'ın da bulunduğu diğer yöneticiler ise Trabzon'a kadar gitmelerine karşın uçaktan hiç inmeden İstanbul'a geri dönecekler.
 KENT HAZIR DEĞİL
 TRABZONSPOR Başkanı Sadri Şener, önce 'Buyursun gelsinler' diyerek Yıldırım'ı maça davet etti. Ama daha sonra kentteki atmosferi gözönünde bulundurarak, 'Şartlar uygun değil. F.Bahçeli yöneticiler gelmesin' açıklamasını yaptı. Kafileye eşlik edecek yöneticilerin dışında bazı F.Bahçeli yöneticiler, pazar günü maçı izlemek için Trabzon'a gidecek. Sarı-Lacivertliler, takımın yanında olup, futbolculara moral verecek.
 Avrupa'da da böyle savaşın
 F.Bahçe Ülker, Türkiye Kupası'nı Başkan Aziz Yıldırım ve yönetime götürdü. Yıldırım, 'Söz verdiniz, sözünüzü tuttunuz. Kazanıp kaybetmekten ziyade önemli olan takım olabilmek ve mücadele etmek. Bu mücadelenizi Euroleague'de de sürdürmenizi istiyorum' dedi.
 Başbakan'dan sevgi ve selamlar
 Başbakan Recep Tayyip Erdoğan, Türkiye Kupası için Başkan Aziz Yıldırım ile camiaya sevgi ve selamlarını iletti. Erdoğan'ın tebrik mesajı şöyle: 'Türkiye Kupası'nı kazanan F.Bahçe Ülker Basketbol Takımı'nın değerli sporcularını, teknik ve idari heyetini içtenlikle tebrik ediyorum. Size ve şahsınızda F.Bahçe camiasına sevgilerimi selamlarımı sunuyorum.'