"Tırmanabildiğimiz yere kadar gideceğiz"
Kayserispor, ikinci yarıda oynadığı 7 maçta 5 galibiyet, 1 beraberlik ve 1 yenilgi alırken 35 puanla da puan cetvelinin 5'inci sırasına yerleşme başarısını gösterdi.
İkinci yarıda sadece deplasmanda Bursaspor'a yenilen Kayserispor'un, Türkiye liglerinde ilk kez görev alan teknik direktörü Robert Prosinecki, "Genç ve çok iyi bir takımız. Tırmanabildiğimiz yere kadar gideceğiz" dedi. Sakatlıklar ve son haftalarda üst üste gelen cezalı oyuncularına karşın takımında özgüven, birlik ve beraberlik patlaması yaşandığını kaydeden Prosinecki, şunları söyledi: 

"GALİBİYET SERİSİNİ SÜRDÜRDÜK" 
"Pazar günü oynadığımız Mersin İdmanyurdu maçı zor oldu. Ancak, galibiyet serimizi sürdürdük. Karşılaşmaya galibiyet serisini sürdürme hedefiyle çıkmıştık. Oyuncularımı bir kez daha tebrik ediyorum. Kazanmamız galibiyet serisini sürdürmemiz açısından çok önemliydi. Kazanarak daha da yukarılara tırmandık. Götürebildiğimiz yere kadar gideceğiz." 

TAKIMINI ATEŞLEDİ 
İlk yarı 19 puanla puan cetvelinin alt sıralarında kapatan Kayserispor'un başındaki Prosinecki, 2'nci yarıda takımını adeta ateşledi. Sarı kırmızılılar, ikinci yarının ilk maçında Bursaspor deplasmanında ev sahibi takıma 2-1 yenildikten sonra evinde Medical Park Antalyaspor'u 2-0, deplasmanda Akhisar Belediyespor'u 2-1 yendi. Orduspor'la kendi sahasında 0-0 berabere kalan sarı kırmızılılar, Eskişehirspor'u deplasmanda 3-0, kendi sahasında üst üste oynadığı karşılaşmalarda ise Gençlerbirliğini 1-0, son olarak da Mersin İdmanyurdu'nu 2-1 mağlup etti. Sarı kırmızılılar, bu hafta deplasmanda oynayacağı İstanbul Büyükşehir Belediyespor maçını kazanarak galibiyet serisini sürdürmek, kendi evlerinde karşılaşacakları Galatasaray maçında da aynı başarıyı göstermek istediklerini söylediler.