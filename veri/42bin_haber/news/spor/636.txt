Bursaspor artık galibiyet istiyor
Bursaspor, yarın deplasmanda Beşiktaş ile 87'nci mücadelesine çıkacak. 10 maçta 3 galibiyet 4 beraberlik ve 3 mağlubiyet alarak inişli çıkışlı bir grafik sergileyen yeşil beyazlı ekip bu maçtan 3 puan alarak çıkışa geçmek ve evinde aldığı Kasımpaşaspor mağlubiyetini unutturmak istiyor.Bursaspor, Beşiktaş'a karşı en son şampiyon olduğu 16 Mayıs 2010 günü 2-1'lik skorla kazanmıştı. Yeşil beyazlı ekip ondan sonra birisi hükmen olmak üzere oynadığı 4 karşılaşmadan da mağlubiyetle ayrıldı. Beşiktaş 2010-11 sezonunda oynanan maçta İnönü'de 1-0 kazanmış, Atatürk Stadı'nda ise olaylar nedeniyle oynanmayan mücadelede 3-0 hükmen galip ilan edilmişti. 

87'NCİ RANDEVU 

Bursaspor ile Beşiktaş yarın lig tarihindeki 87'nci mücadelesine çıkacak. İki takım arasındaki mücadele Bursaspor'un ilk kez Birinci Lig'e çıktığı 1967-1968 sezonunda başladı. O tarihten bu yana yapılan toplam 86 lig maçından 35'ini Beşiktaş kazanırken, Bursaspor 16 maçtan galibiyetle ayrıldı. Siyah beyazlıların ligdeki toplam 112 golüne, yeşil beyazlılar 76 golle karşılık verdi. 

BURSASPOR'UN 5-0'LIK GALİBİYETİ 

Beşiktaş, ligde şimdiye kadarki en farklı skorlu yenilgisini Bursaspor karşısında aldı. Bursaspor, 1980-1981 sezonunda, 7 Eylül 1980 tarihinde Bursa'da rakibine 5-0'lık skorla tarihi bir hezimet yaşattı. 

86 MAÇTAN 35'İ BERABERE 

Beşiktaş ile Bursaspor takımları arasında ligdeki maçlarda beraberliklerin çokluğu dikkati çekiyor. İki takım arasında geride kalan 86 lig maçından 35'i beraberlikle sonuçlandı. Yeşil beyazlı ekip geçtiğimiz sezonun üçüncü haftasında Bursa'da Beşiktaş ile oynanan karşılaşmada ise kalesinde gördüğü son dakika golleriyle 2-1, yirminci haftada deplasmanda oynanan maçtada 3-1 mağlup olmuştu. 

N'DİAYE VE İBRAHİM SINIRDA 

Bursaspor'da orta saha oyuncusu Alfred N'Diaye ve savunma oyuncusu İbrahim Öztürk, sarı kart sınırına geldi. N'Diaye ve İbrahim, Beşiktaş maçında sarı kart görmesi halinde 12'nci haftada Bursa'da oynanacak Mersin İdmanyurdu maçında forma giyemeyecek. 

TARAFTAR ALINMAYACAK 

Beşiktaş-Bursaspor karşılaşmasını yeşil beyazlı taraftarlar İnönü Stadı'ndan izleyemeyecek. İstanbul'da gerçekleşen İl Spor Güvenlik Kurulu toplantısında alınan kararlar doğrultusunda, Beşiktaş maçına Bursaspor taraftarlarının alınmaması kararlaştırıldı. 

DÜDÜK AYDINUS'TA 

Yarın akşam saat 20.00'de İnönü Stadyumu'nda oynanacak olan Beşiktaş-Bursaspor maçını Fırat Aydınus yönetecek. Aydınus'un yardımcılıklarını Alpaslan Dedeş ve Cemal Bingün yapacak. Karşılaşmanın 4'üncü hakemi ise Hüseyin Sabancı. Bursaspor'un Beşiktaş karşılaşmasına şu muhtemel 11'le çıkması bekleniyor: 

"Carson, Basser, Ömer, İbrahim, Vederson, Murat, Belluschi, N'Diaye, Tuncay, Batalla, Pinto"