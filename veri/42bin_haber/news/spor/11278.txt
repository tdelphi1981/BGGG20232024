Bursaspor, Trabzonspor'u ağırlıyor
Bursaspor, yarın kendi sahasında mücadele edeceği Trabzonspor'la ligde 74'üncü kez karşılaşacak. Fenerbahçe karşısında aldığı mağlubiyetle taraftarını üzen yeşil beyazlılar, Trabzonspor'u evinde mağlup ederek yeniden çıkışa geçmek istiyor.
38 YENİLGİSİ VAR

Bugüne dek 2 takım arasında yapılan 73 lig maçının 38'ini Trabzonspor, 9'unu Bursaspor kazandı, 26 mücadele ise beraberlikle sonuçlandı. Bursaspor, 73 maçta 49 gol atarken kalesinde 107 gol gördü.

BATALLA TARİH YAZDI

Bursaspor, tarihinde ilk kez deplasmanda ligin ilk yarısında oynanan mücadelede Trabzonspor'u Batalla'nın golüyle 1-0 mağlup etti. Trabzonspor'u en son 2008-2009 sezonunda evinde 2-1 yenmiş, bundan sonra oynanan 3 karşılaşmada 1 mağlubiyet, 2 beraberlik elde etmişti. Bursaspor ligde evinde oynadığı 35 Trabzonspor maçının 8'ini kazandı 14'ünü kaybetti, 13'ünde de berabere kaldı. 35 maçta Bursaspor 33, Trabzonspor ise 44 gol attı.

BASSER, FERHAT VE PİNTO SAKAT

Bursaspor'da sakatlıkları süren Basser, Ferhat ve Pinto Trabzonspor karşılaşmasında forma giyemeyecek. Yeşil beyazlı ekipte kart sınırında bulunan Belluschi, Vederson, İbrahim ve Serdar Aziz Trabzonspor karşılaşmasında sarı kart görmesi halinde deplasmanda oynanacak Kasımpaşa maçında forma giyemeyecek. 

ÇINAR YÖNETECEK

Yarın saat 20.00'de Bursa Atatürk Stadı'nda oynanacak Bursaspor-Trabzonspor mücadelesini Kırklareli bölgesinden Serkan Çınar yönetecek. Çınar'ın yardımcılıklarını Adil Sinem ve Arkın Akgöl yapacak. Karşılaşmanın 4'üncü hakemi ise Özgüç Türkalp.