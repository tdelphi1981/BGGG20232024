O taşın acıttığı yerler başka
'Kendimizi ulus olarak şiddetle öfkeyle kavgayla tanımlamaya başladık. Bu olay sadece Trabzon'a özgü değil. Cisim geldi geçti, sadece canımı acıttı o kadar. Esas acıttığı yerler başka yerler oluyor'
 F.Bahçe Teknik Direktörü Aykut Kocaman, başına isabet eden yabancı madde için, 1996'daki şampiyonluk maçından sonraki tarihe geçen 'Trabzonlu arkadaşlarımız için üzülüyorum' sözüne benzer açıklamalar yaptı. Aykut Hoca, şiddetin Trabzon'a özgü olmadığını belirterek şu ifadeleri kullandı:
 'ATMOSFERE değinecek olursak... Bunun hakkında pek konuşmaya gerek yok. Her şey açık. Türk futbolunda öfke, şiddet ve kavga aynen devam ediyor. Kendimizi ulus olarak şiddetle, öfkeyle tanımlamaya başladık. Biraz daha yoğun olmasına karşın Trabzon'a özgü değil. 
 KENDİMİZİ milletçe böyle ifade ediyoruz. Böyle devam edecek gibi de gözüküyor. Cisim geldi geçti, sadece canımı acıttı, o kadar. Esas acıttığı yerler başka yerler oluyor.' 
 İKİ TANE FİNALİMİZ VAR
 KOCAMAN, Kuyt'ı bu maça özgü olarak forvette oynattığını, saha içi dizilişini bozmayacağını vurgularken, Salih'i de kazanmaya çalıştığını anlattı. Aykut Hoca, 'Salih, F.Bahçe'nin ana karakteri olabilir. Israrla oynatmaya çalışıyoruz. Baskılı atmosferlerde tecrübe kazansın istedik. Farklı taraflara sarkmadan ana konusu futbol olursa F.Bahçe adına kazanç olacak.'
 AYKUT Hoca, sezonun ikinci yarısı için de şu mesajları verdi: 'Yeni bir sezon başlıyor. Finale doğru gidiyor. 
 ESAS olan 34 maçı hedeflemek içinde, iki tane final var. Başarıp başarmamak başka ama istemek başka. Takım istiyor. Kazanmak önemli adımlardan bir tanesiydi. Atmosfer olarak kolay değildi. Beraberliğin ön plana çıktığı bir maç gibiydi. Arka arkaya pozisyonlarla goller geldi.'