Galatasaray finallere kaldı
Galatasaray Tekerlekli Sandalye Basketbol Takımı, Porto Torres'i 98-55 yenerek Şampiyon Kulüpler Kupası finallerine kaldı. 
Galatasaray Tekerlekli Sandalye Basketbol Takımı, Şampiyon Kulüpler Kupası "Avrupa Ligi 1" eleme aşaması B Grubu'ndaki son maçında İtalya temsilcisi Porto Torres'i 98-55 yenerek lider olarak finallere kaldı.

Almanya'nın Zwickau şehrindeki organizasyonda, Alman takımı Rollis Zwickau ile Fransız ekibi Meaux'u yenen ve bugünkü ilk maçta da bir başka İtalyan ekibi Anmic Sassari'yi mağlup eden sarı-kırmızılı takım, grubundaki son karşılaşmasında ise Porto Torres'i 43 sayı farklı 98-55 mağlup etti ve grubu yenilgisiz tamamladı.

Rakibi karşısında ilk çeyreği 26-11 ve ilk yarıyı da 53-25 önde geçen Galatasaray, 3. periyotu da 82-43 üstün tamamlarken karşılaşmadan 98-55 galip ayrıldı.

Geçen sezon sarı-kırmızılı takımın ev sahipliğinde İstanbul'da gerçekleşen organizasyonun finalleri, bu sezon 2-5 Mayıs tarihleri arasında BSR Valladolid takımının ev sahipliğinde İspanya'nın Valladolid şehrinde gerçekleştirilecek.

Bu arada Galatasaray, Şampiyon Kulüpler Kupası'nı 2007-08, 2008-09 ve 2010-11 sezonlarında olmak üzere üç kez kazanma başarısı göstermişti.