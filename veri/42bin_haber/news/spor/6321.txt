"Amacımız ayrımcılık değil"
Göztepe Sportif Kulübü Yönetim Kurulu, amaçlarının Göztepe camiasında ayrımcılık yaratmak olmadığını, aksine Göztepe Spor Kulübü yönetimi altında yer almak istediklerini açıkladı.Kulüpten yapılan yazılı açıklamada, Göztepeli sporseverlerin basketbol şubesini yeniden faal hale getirmek amacıyla Göztepe Sportif Kulübü'nü kurduğu hatırlatıldı. Göztepe Sportif Kulubü'nün resmi işlemlerinin 2012 yılının Ekim ayında tamamlandığı belirtilen açıklamada, şu ifadeler yer aldı:

Resmi işlemlerin bitmesiyle Göztepe Spor Kulübü'ne resmi müracaat yapılmış ancak bugüne kadar herhangi bir yanıt alınamamıştır. Bu süre zarfında bir yandan Göztepe Spor Kulübü'nden cevap beklenmiş, bir yandan da liglerdeki mücadelelere devam edilmiştir. Bizlerin de en büyük amacı Göztepe camiasının aynı hedefe kilitlenmesi, aynı hedefe birlikte yürümesidir. Şunun bilinmesini isteriz ki bizim amacımız hiçbir zaman büyük Göztepe camiasında bir ikilik veya ayrımcılık yaratmak olmamıştır. Aksine talebimiz Göztepe Spor Kulübü yönetiminin altına olmaktır.

Göztepe Sportif Kulübü'nün basketbol yatırımının 1 milyon liraya ulaştığına değinilen açıklamada, gelecek yıl voleybol branşında da mücadele etmek için hazırlıkların sürdüğü bildirildi.

Göztepe Spor Kulübü itiraz etmişti

Göztepe Kulübü Başkanvekili Sabri Sadıklar, geçen günlerde basın açıklaması yaparak, Türkiye Basketbol Erkekler İkinci Ligi'nde, Göztepe Sportif adıyla mücadele eden takımın kulüpleriyle bir ilgisi olmadığını söylemişti.
Kulüp avukatı Umut Metin de Göztepe isim ve logosunun tek sahibinin Göztepe Spor Kulübü, esas sahiplerinin de taraftarlar olduğunu belirterek, konuyla ilgili idari başvuruda bulunduklarını, karşı tarafın geri adım atmaması halinde yargı süreci başlatacaklarını dile getirmişti.