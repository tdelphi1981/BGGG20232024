Gençlerbirliği'ne yeni stat müjdesi
Gençlerbirliği Kulübü Başkanı İlhan Cavcav, "en kısa zamanda" kırmızı-siyahlı kulübe ait olacak bir stat yapacaklarını söyledi. 
Başkan İlhan Cavcav, kulüp basın sözcüsü Hakan Kaynar, teknik direktör Fuat Çapa ve futbolculardan Cem Can, Özkan Karabulut, Jimmy Durmaz ve Ante Kulusic, TED Ankara Koleji öğrencileriyle biraraya geldi.

Kırmızı-siyahlıların toplantının yapılacağı salona gelmesiyle öğrenciler büyük bir coşkuyla tezahüratlar yaptı. İlhan Cavcav, yaptığı konuşmaya öğrencilerle birarada olmaktan duyduğu mutluluğu ifade ederek başladı. 

"19 Mayıs Stadı'nı Ankara'ya yakıştıramadığını" söyleyen öğrenciye, Ziraat Türkiye Kupası'nda karşılaştıkları Tepecikspor'un stadını örnek veren Cavcav, şunları söyledi:

"15 bin kişilik bir stat. Belediye başkanının ismi yazıyordu. Başkan olarak en büyük idealim böyle bir stadı Gençlerbiliği'ne kazandırmak. Belediye başkanından projeleri göndermesi ricasında bulundum. Stadın yapılacağı arazi için gerekli girişimlerde bulunacağım. Arazi tahsisinden sonra en kısa zamanda Gençlerbirliği'nin bir stadı olacak. Stadı kendimiz yapacak güce de sahibiz. Devletten, şuradan buradan yardım beklemeden."

Cavcav, şampiyonlukla ilgili soruya ise ligde büyük kulüplerle Anadolu takımları arasındaki ekonomik farkı işaret ederek, "Gençlerbirliği'nin şampiyon olabilmesi için 20 bin kapasiteli stadımızın sizin gibi gençler tarafından doldurulması gerek. Gençlerbirliği'nin kimseye borcu yok. UEFA ve FIFA'da örnek gösterilen bir kulübüz. Bu unvanımıza sizlerin desteğiyle en yakın zamanda şampiyonluğu da ekleyeceğiz" diye konuştu.

-Çapa "ilk 4" dedi-

Gençlerbirliği Teknik Direktörü Fuat Çapa ise geçen sezondan beri takım olarak iyi işler yaptıklarını belirterek, "Sürpriz takım olacağız demiştik. Bu sezon da hiç kimsenin beklemediği bir yerde ligi bitireceğimizi söylüyorum. Sıralama nasıl olur, birinci, ikinci, üçüncü veya dördüncü bilemiyorum ama buralarda olacağımızı söyleyebilirim" dedi.

Bir soruya karşılık, "Anadolu'dan futbolcuların milli takıma gidebilmesi için önce İstanbul'u görmesi gerektiği kanısının doğru olduğunu düşünüyorum" diyen Çapa, şöyle devam etti:

"Son karşılaşma için milli takıma çağrılan ya da ilk 11'de oynayacağı basına yansıyan oyunculara bakıldığında 3-4 haftadır kendi takımında oynamayan Semih'in ilk 11'de başlaması, uzun süren sakatlığının ardından Ersan'ın yine 11'de sahaya çıkması beni üzüyor. Bakıldığında Aykut'un geçen sezondan beri, her geçen hafta yükselen bir grafiği olmasına rağmen ilk kez çağrılması ve kulübede olması beni şaşırtıyor. Maalesef Türkiye'de geçtiğimiz yıllarda elde ettikleri başarılarla bir süredir kariyerlerini devam ettiren oyuncular var. Bu süreç böyle devam ederse açıkçası başarılı olacağımız düşünmüyorum."

Kulüp basın sözcüsü Hakan Kaynar'ın yönettiği soru cevabın ardından öğrencilere çekilişle forma dağıtıldı. Programın sona ermesiyle öğrenciler Cavcav, Çapa ve futbolcularla fotoğraf çektirdi ve formalarını imzalattılar. 