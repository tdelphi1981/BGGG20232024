TFF'den Dünya Kadınlar Günü etkinliği
Türkiye Futbol Federasyonu, düzenlediği etkinlikle '8 Mart Dünya Kadınlar Günü'nü kutladı.
İstanbul Teknik Üniversitesi'nin Maslak Yerleşkesi'nde gerçekleştirilen organizasyona, A Milli Futbol Takımı Teknik Direktörü Abdullah Avcı da katıldı.

Etkinlikte gazetecilere açıklamalarda bulunan Abdullah Avcı, özel bir gün için bir araya geldiklerini belirterek, 'Buradan 8 Mart Dünya Kadınlar Günü'nü kutluyorum. Özellikle TFF'nin düzenlediği etkinlikler, kadın futbolunu sevdirmek amaçlı. Biz de bunun içinde olmaya bütün ekibimizle birlikte gayret gösteriyoruz' diye konuştu.

TFF ve UEFA'nın kadın futboluna katkılarından dolayı 45 bin kız çocuğunun futbola başladığını anlatan Avcı, sözlerini şöyle tamamladı:

'Geçtiğimiz sene 19 Yaş Altı Avrupa Şampiyonası ülkemizde oldu. Bunun organizasyonu TFF tarafından son derece sağlıklı bir şekilde yapıldı. Özellikle gelişim direktörlüğünün hazırladığı projelerle 2016 senesine kadar TFF ve UEFA tarafından kadın futbolunun gelişimine 350 bin avroluk katkı sağlandı. Bu zamana kadar 45 bin kız çocuğunu sahaya çekmenin yanı sıra bundan sonra da bu sayıyı artırmaya yönelik. Kadınlarımız da bu konuda yetenekli. TFF'nin kız futbol köyleri, 13 yaş altı ligimiz ve kadınlar ligimiz var. Kadınlarımızın tribünlerde sayısı çoğalıyor. Basında da aynı şekilde. Umarım sahada da aynı şekilde devam eder. Kadının olduğu yerde güzel şeyler oluyor.'

Etkinlik, Beşiktaş Kız Futbol Eğitim Merkezi ile Ataşehir Belediyespor Kız Futbol Eğitim Merkezi'nde eğitim gören 12 yaşındaki kızların gösteri maçıyla başladı. Mücadele 0-0 sona erdi. Daha sonra spor medyasında muhabir, sunucu ve yorumcu gibi görevlerde yer alan kadınlar ile TFF Kadınlar 1. Ligi'nde forma giyen oyuncuların karma takımları karşılaştı. Kırmızı ve beyaz takım olarak ayrılan ekiplerin mücadelesini 5-1 beyaz takım kazandı.

Her iki karşılaşmayı FIFA kokartlı kadın hakem Dilan Deniz Gökçek yönetti.

Bu arada mücadelelerin arasında 'Free Style' gösterisi yapıldı.