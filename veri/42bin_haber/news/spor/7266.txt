Drogba'nın eski kulübünden "sivri" yorum!..
Lisans konusunda eski kulübü Shanghai Shenhua ile sıkıntı yaşayan Didier Drogba için Çin takımında patron sert bir ifade kullandı; "Madem çok iyi futbolcu neden Dünya Kupası kazanmadı?"
 Galatasaray'ın yeni transferi Didier Drogba için eski takımı Shanghai Shenhua cephesinden taraftarlarına yönelik bir açıklama geldi. Kulübün sahibi Zhu Jun sert de bir ifade kullanmıştı.
 Çin kulübünün sahibi Zhu Jun yaptığı açıklamada taraftarlarını sakin olmaya davet ederken, "2013'te önce kendimize güvenmeliyiz. Şangay şehrinin tamamı buna inanmalı. Birçok insan Drogba olmadan yeni sezonda başarısız olacağımızı düşünüyor. Gerçekçi düşünelim bir tek Drogba kurtarmayacak bu takımı. Peki Drogba o kadar iyi bir futbolcuydu neden hiç Dünya Kupası kazandıramadı, dünya şampiyonluğu yaşayamadı? Drogba'nın buraya kattığı olumlu değerleri yok sayamam ama artık ona ihtiyacımız yok" ifadelerini kullandı.
 Galatasaray'ın Fildişili yıldız ile sözleşme yapmasından sonra FIFA'ya başvuran ve 2.5 yıllık kontratlarının bulunduğu oyuncu için kendilerine herhangi bir başvuru yapılmadığını söyleyen Çin kulübü Drogba'yı tamamen gözden çıkarmış gözüküyor.
 FIFA'ya yapılan başvurudan sonra yetkililer Drogba'nın avukatlarından alacağı savunma ile birlikte iki hafta içinde oyuncuya geçici lisans verilip verilmeyeceğini karara bağlayacak.