Samet Aybaba: Almeida'nın olmaması...
Beşiktaş Teknik Direktörü Samet Aybaba, Galatasaray karşısında sakatlığı nedeniyle forma giyemeyen Hugo Almeida'nın yokluğunun, kendilerini etkilediğini söyledi.
Samet Aybaba, derbi maçın ardından katıldığı basın toplantısında, maça şok bir gol yiyerek başladıklarını ifade ederek, 'İyi konsantre olup başlayamadık. Sonra uzun süre oyuna adapte olamadık. Orta alanda ve kenarları kullanmada sıkıntı yaşadık. Orta alanı çabuk geçen bir takımdık. Almeida'nın olmaması planlarımızı altüst etti' diye konuştu.

İkinci yarıda skoru 2-1'e getirdiklerini kaydeden Aybaba, '2-1'den sonra Fernandes, Olcay ve Oğuzhan'ın bir şeyleri iyi yapması lazımdı. Ancak geçmiş haftalardaki ritmi yakalayamadık' ifadelerini kullandı.

Aybaba, Almeida'nın hücumdaki en etkili oyuncuları olduğunu belirterek, 'Onun yerine ilerde topu tutacak bir ikinci oyuncumuz yok. Bunu Holosko ile yapmaya çalıştık, ama istediğimiz kadar başarılı olamadık. Santrfor eksiğimiz var' şeklinde konuştu.

Maçın genelinde ritim yakalayamadıklarını anlatan Aybaba, 'Eksik yakaladığımız rakibimizin üstüne gidemedik. Bundan sonra 15 maçımız var. Büyük takımız, çevirmesini bileceğiz. 1-2 maçlık düşünmeyeceğiz ve hemen önümüzdeki maça hazırlanacağız' diyerek sözlerini tamamladı.