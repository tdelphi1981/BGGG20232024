Kübalı smaçör imzaladı
Galatasaray Erkek Voleybol Takımı, yeni transferi Kübalı smaçör Henry Bell Cisnero ile sözleşme imzaladı.Kübalı oyuncu, Ali Sami Yen Spor Kompleksi'nde bulunan GSStore Mağazası'nda düzenlenen imza töreninde kendisini 1,5 yıllığına sarı-kırmızılı renklere bağlayan sözleşmeye imza attı. Törene Galatasaray Kulübü Voleyboldan Sorumlu Yönetim Kurulu Üyesi Mehmet Cibara ile takım menajeri Murat Ersoy da katıldı.

İmza töreninin ardından açıklamalarda bulunan Cibara, Kübalı oyuncuyu kadrolarına katmak için çok büyük uğraş verdiklerini belirterek, Geçen sene olimpiyatlar için Küba Voleybol Federasyonu ve milli takımının aldığı kararlar nedeniyle şu andaki şartların hepsini hazırlamamıza rağmen, transferi gerçekleştirememiştik. Çalışmalarımıza devam edip bu transferi ligin ikinci yarısına yetiştirdik diye konuştu.

Üzerlerindeki ölü toprağını attıklarını ifade eden Galatasaraylı yönetici Cibara, şöyle konuştu: Türkiye'ye voleybolu getiren Galatasaray Kulübü'nde uzun senelerdir şampiyonluk gelmedi. Geçen sene Türkiye Kupası'nda final oynadık ve kaybettik. Ligde dörtlü finale kaldık ve kaybettik ama bu sene böyle olmayacak. Bu sene çok güçlü bir takım kurduk. Baktığımız zaman son olimpiyatların en önemli oyuncuları bizde. Sırp Milli Takımı'nın kaptanı bizde. Bunların üzerine Henry Bell de geldi. Kedisinin kariyeri tartışılmaz. Hem hücumda hem de defansta bize katkıları olacak. Bu takımdan büyük işler bekliyoruz. Hem ligde hem de Avrupa'da şampiyonluğu hedefliyoruz.

-Henry Bell Cisnero: Gelir gelmez kendimi çok iyi hissettim-

Galatasaray'a transfer olduğu için mutlu olduğunu aktaran Henry Bell Cisnero, sarı-kırmızılı takımda üst seviyede voleybol oynamak için elinden geleni yapacağını söyledi.

Kübalı oyuncu, Galatasaray'a transferinin uzunca bir süreyi kapsadığını hatırlatarak, Bunun sebebi Küba'dan çıkışım için gerekli olan belgelerin hazırlanmasıydı. Genelde de böyle uzun sürer. Şu anda buradayım. Burada olmaktan dolayı da çok mutluyum. Gelir gelmez kendimi çok iyi hissettim. Buradaki hedefim hem ülkemi temsil etmek hem de işim olan voleybolu en üst seviyede Galatasaray için oynamak. Galatasaray voleyboluna yapabileceğim katkıyı yapmak istiyorum şeklinde konuştu.

Galatasaraylılar'ın yeni yılını kutlayan Henry Bell Cisnero, ailesinden uzakta olduğu için üzgün olduğunu ifade ederek, Ailemden uzaktayım ve bundan dolayı biraz üzgünüm. Sonuçta bu benim işim. Herkes işi için bazen fedakarlık yapmak zorundadır. Ben de bunu yaparak buraya geldim ama ilk günden anladığım kadarıyla burada emin ellerdeyim. Çok misafirperver bir yerdeyim dedi.

Sarı-kırmızılı ekibin önemli oyunculara sahip olduğunu ifade eden Kübalı oyuncu, Takımda çok ciddi uluslararası yeteneği ve kariyeri olan oyuncular var. Bunu gelmeden önce de biliyordum. Ancak takım olarak hareket etmemiz ve taşıdığımız formanın ciddiyetine göre gerekli sorumluluğu almalıyız. Böyle olunca kulübümüzün de istediği yüksek yerlerde kendimize yer bulabiliriz şeklinde ifadeler kullandı.

Galatasaray Erkek Voleybol Takımı Menajeri Ersoy ise Henry Bell'in dünyanın en önemli oyuncuları arasında yer aldığının vurgulayarak, Arzu ettiğimiz hedeflere ulaşmamız için bize yardımcı olacaktır. Bu doğrultuda çalışmalarımızı sürdüreceğiz. Henry Bell'in gelmesi işimizi kolaylaştırmakla beraber sorumluluğumuzu da artırdı. Bu sorumluluk çerçevesinde sene sonunda hedeflediğimiz kupaları almaya çalışacağız diye konuştu.

Henry Bell Cisnero ile 18 ay önce anlaştıklarını bildiren Ersoy, yaptıkları anlaşmanın bağlayıcı bir geçerliliği olmamasına rağmen Kübalı oyuncunun kendilerini seçtiğini ifade etti.