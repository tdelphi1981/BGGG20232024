Ali Dürüst: Elimizden geleni yapacağız
Galatasaray, UEFA Şampiyonlar Ligi'nde Schalke 04 ile oynayacağı 2. tur rövanş maçı için Almanya'ya gitti.
Atatürk Havalimanı'ndan özel uçakla Almanya'ya hareket eden sarı-kırmızılı kafilede sakatlığı bulunan Johan Elmander'in yanı sıra Engin Baytar, Aydın Yılmaz, Çağlar Birinci ile kaleciler Aykut Erçetin ve Ufuk Ceylan yer almadı. Galatasaray'da sakatlığı nedeniyle son 2 lig maçında forma giyemeyen Dany Nounkeu de kadroya dahil edildi.

Galatasaray Kulübü İkinci Başkanı Ali Dürüst, Alman ekibi ile oynadıkları ilk maçın 1-1 berabere bittiğini hatırlatarak, 'Maçın ilk devresi 1-1 bitmişti. İkinci devreyi oynamaya gidiyoruz. Bu turu geçmek için elimizden geleni yapacağız. İnşallah şans da yanımızda olur. Turu geçeceğimize inanıyorum' dedi.

Dürüst, Galatasaray'ın son haftalardaki performansına ilişkin bir soru üzerine, 'Şampiyonlar Ligi havası başka. Türkiye Ligi'nde de puan avantajı var. Sonuna kadar bu avantajı kovalayacağız. Büyük takımlarda zaman zaman düşüşler oluyor. Önemli olan lig bitiminde mutlu sona ulaşmak. Bunun için varımız, yoğumuzla çalışıyoruz. Oyuncularımız formda. İnşallah bu maçtan galibiyetle döneceğiz' diye konuştu.

Galatasaray Kulübü Yönetim Kurulu Üyesi Abdurrahim Albayrak ise Almanya'ya zor bir mücadele için gittiklerine işaret ederek, 'Bunun bilincindeyiz. Galatasaray bu tip maçları sever. Ona göre hazırlandık. Taraftarlarımızın da büyük desteğiyle galip gelmek ve tur atlamak için gidiyoruz. İnşallah Türkiye'ye mutlu bir şekilde döneceğiz' dedi.