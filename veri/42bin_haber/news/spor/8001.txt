"Ligde kalmak için ne gerekiyorsa yapacağız"
Ankaragücü Teknik Direktörü Mustafa Kaplan, ligdeki konumları gereği maç ayırt etme şanslarının bulunmadığını belirterek, Manisaspor deplasmanına kazanmak için gideceklerini söyledi.Mustafa Kaplan, yaptığı açıklamada, devre arası kamp dönemini iyi geçirdiklerine dikkati çekerek, Adanaspor ve Karşıyaka maçlarından puanlarla ayrıldıklarını hatırlattı.

Adanaspor'u bu sezon sahalarında yenen ilk ve tek takım olduklarını anımsatan Kaplan, Kazanabileceğimiz Karşıyaka maçı ise beraberlikle sonuçlandı. Artık, biz bunları geride bıraktık. Maç ayırt etme şansımız yok. Manisaspor deplasmanına kazanmak için gideceğiz dedi.

Şiddetle puana ihtiyacımız var diyen Kaplan, Manisaspor'un ligdeki konumlarının kendilerini ilgilendirmediğini, ligde kalmak için her maçtan puanla ayrılmak zorunda olduklarını dile getirdi.
Genç futbolcularla ayakta kalmaya çalıştıklarını vurgulayan Kaplan, Tecrübe eksikliğinin sıkıntısını yaşıyoruz. Elimizde, alternatif oyuncu da yok. Her şeye rağmen ligde kalmak için ne gerekiyorsa yapacağız. Onun dışında bizim oyuncularımız, yüreğini ortaya koyuyor diye konuştu.

Kaplan, Manisaspor maçı öncesi sakat ve cezalı futbolcuların çokluğuna değinerek, şöyle konuştu:

Timur, sarı kart cezalısı. Kaan ve Hakan ise sakat. Kaan'ın oynama şansı düşük, büyük ihtimalle oynayamayacak. Mert'in de hastalığı devam diyor. Karşılaşmanın 11 Şubat Pazartesi günü oynanacak olması bizim için avantaj. En azından futbolcularımızın iyileşmesi için zaman var. İnşallah, aramıza eksik futbolcularımız da katılır ve Manisa'dan galibiyetle döneriz.

Kaplan, son olarak Mehmet Yiğiner'in başkanlığı ile takımdaki maddi sıkıntıların çözüme kavuştuğuna işaret ederek, yeni yönetime teşekkür etti.