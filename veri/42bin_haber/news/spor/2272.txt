Bronz gümüş oluyor
2004 Atina Olimpiyatları'nda bronz madalya kazanan milli çekiççi Eşref Apak, Uluslararası Olimpiyat Komitesi'nin (IOC), dopingli çıkan Belarus Ivan Tsikhon'un gümüş madalyasını geri istemesi üzerine, ikinciliğe yükselecek.IOC İcra Komitesi, Atina-2004'de doping yaptığı kesinleşen 4 atletin madalyasını geri istedi. Çekiç atmada gümüş madalya kazanan Belarus Tsikhon'un da aralarında bulunduğu atletlerin oyunlardan diskalifiye edildiğini duyuran IOC, ilgili ülkelerin olimpiyat komitelerinden, en kısa sürede atletlerin madalyalarını ve derecelerini geri göndermesini talep etti.

Türkiye Olimpiyat Komitesi (TMOK) Genel Sekreteri Neşe Gündoğan, AA muhabirine yaptığı açıklamada, IOC'nin kendilerine resmi yazı göndererek, Apak'ın bronz madalyasını geri isteyeceğini belirtti. Belarus Milli Olimpiyat Komitesi'nden de Tsikhon'un gümüş madalyasının isteneceğini ifade eden Gündoğan, IOC, Belarus'tan geri aldığı madalyayı bize gönderecek. Yazışmalar da hesap edildiğinde, süreç en az 15 günü bulur dedi.

Milli çekiççi Eşref Apak da daha önce dördüncülükten bronz madalyaya yükseldiğini hatırlatarak, Elime resmi bir yazı gelmedi, ancak TMOK yetkilileri tarafından sözlü bilgilendirildim. Sürecin bitmesini bekleyeceğim diye konuştu.

Apak, daha önce de Macar Adrian Annus'un altın madalyasını geri vermesi üzerine, dördüncü bitirdiği yarışmada bronz madalyaya yükselmişti. Tsikhon'un da madalyasını iade etmesiyle, milli çekiççi iki basamak yükselmiş olacak.

-IOC takipte-

IOC, Londra Olimpiyatları'nda yasaklı madde kullandığı tespit edilen ve oyunlardan diskalifiye edilen Tsikhon'u, yakın takibe almıştı. Biyolojik pasaportu incelenen Belarus çekiççinin, Atina Olimpiyatları'nda da doping yaptığı saptandı.

IOC, sporculardan aldığı numuneleri, ileri analiz yöntemleri çıktıkça yeniden değerlendirmek veya listeye eklenen yeni yasaklı maddelerle kıyaslamak için 8 yıl boyunca saklıyor. Dünya Anti-Doping Ajansı (WADA) ile yakın işbirliği içinde olan komite, bu sonuçlardan sonra Atina-2004'te madalya kazanan daha fazla sporcuyu takip listesine almaya karar verdi.

Dopingli çıkan diğer 3 atlet şöyle:

Yuriy Bilonog (Erkekler gülle atma/Altın madalya/Ukrayna), Svetlana Krivelyova (Bayanlar gülle atma/Bronz madalya/Rusya), Iryna Yatchenko (Bayanlar disk atma/Bronz madalya/Belarus).