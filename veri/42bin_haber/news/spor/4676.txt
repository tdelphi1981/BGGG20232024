Gaziantep'in 'Anadolu' direnişi
Anadolu Efes, Royal Halı Gaziantep BŞB deplasmanında galibiyete son çeyrekte ulaştı. Puan tablosunda son sıralarda bulunan evsahibi ekipse maç boyu dirençli bir oyun ortaya koydu.
Beko Basketbol Ligi'nde Anadolu Efes, deplasmanda Royal Halı Gaziantep Büyükşehir Belediyesi'ni 92-82 yendi. Karşılaşmaya 3 sayılık basketle başlayan Anadolu Efes, skoru 8-0'a kadar çıkardı. Dorsey'in üst üste bulduğu sayılarla Royal Halı Gaziantep Büyükşehir Belediyesi, 6. dakikada skoru 9-16'ya getirdi. Dorsey'in etkili savunması ve Collins'in ürettiği sayılarla Royal Halı Gaziantep Büyükşehir Belediyesi farkı kapatırken, ilk periyot 23-23 berabere sonuçlandı.
 
2. periyoda iyi başlayan Royal Halı Gaziantep Büyükşehir Belediyesi, Anadolu Efes karşısında 27-23 öne geçti. Oyundaki kontrolünü sürdüren Gaziantep temsilcisi, Collins'in 3 sayılık basketiyle 13. dakika da farkı 7 sayıya kadar (34-27) çıkardı. Bu dakikadan sonra oyuna yeniden ağırlığını koyan Anadolu Efes, soyunma odasına 49-47 önde gitti.
 
Çekişmeli geçen üçüncü periyotta üstünlüğünü sürdüren konuk ekip, 25. dakika geçilirken farkı 9 sayıya çıkardı: (53-62). Mücadeleden kopmayan Royal Halı Gaziantep Büyükşehir Belediyesi, 28. dakikada farkı yeniden 2 sayıya (62-64) indirdi. Üçüncü çeyrekte son dakikaya girilirken, Collins'in attığı sayılarla Gaziantep Büyükşehir Belediyesi 68-66 öne geçti. Ancak Anadolu Efes'ten Kerem Tunçeri rakibine 3 sayılık basketle cevap vererek takımının periyodu 69-68 önde tamamlamasını sağladı.
 
Tecrübeli oyunculardan kurulu Anadolu Efes, son çeyrekte Gaziantep Büyükşehir Belediyesi karşısında farkı açmaya başladı. Anadolu Efes, karşılaşmanın 35. dakikasında farkı 78-68'lik skorla 10 sayıya çıkardı. Royal Halı Gaziantep Büyükşehir Belediyesi'nin sayı üretmekte zorlandığı son çeyrekte, Anadolu Efes son iki dakikaya 16 sayı farkla (73-89) önde girdi ve karşılaşmadan da 92-82 galip ayrıldı. 
Anadolu Efes bu galibiyetle Beko Basketbol Ligi'nin ilk yarısını lider bitirdi. 
Salon: Şahinbey
Hakemler: Rüştü Nuran, Erman Erdemli, Zeynep Funda Teoman
Royal Halı Gaziantep Büyükşehir Belediyesi: Mesut, Mutlu 21, Dorsey 17, Collins 20, Hakan 16, Erden 2, Caner 6
Anadolu Efes: Farmar 13, Vujacic 12, Semih Erden 8, Kerem Tunçeri 16, Savanovic 11, Birkan, Kerem Gönlüm 11, Ermal 2, Sinan 7, Doğuş 4, Barac 8
1. periyot: 23-23
Devre: 47-49
3. periyot: 68-69
Beş faul alan: 35.21 Dorsey (Royal Halı Gaziantep Büyükşehir Belediyesi) 
Beko Basketbol Ligi'nde 15. haftanın sonuçları 
Türk Telekom 70 - 76 Galatasaray Medical Park
Tofaş 89 - 93 Erdemir
Hacettepe Üni. 78 - 85 Antalya BŞB
Pınar Karşıyaka 87 - 66 TED Ankara Kolejliler
Beşiktaş 83 - 75 Mersin BŞB
Banvit 94 - 79 Aliağa Petkim
Fenerbahçe Ülker 98 - 61 Olin Edirne
Royal Halı Gaziantep BŞB 82 - 92 Anadolu Efes