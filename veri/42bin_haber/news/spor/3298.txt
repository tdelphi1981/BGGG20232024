3'lü çekme zamanı
Beşiktaş, F.Bahçe, Anadolu Efes bugün başlayacak büyük heyecanda 'zoru başarmak' için mücadele edecek. 3'te 3 kolay değil ama mucizeye talibiz
 AVNİ BAŞOĞLU
 Euroleague TOP 16 turu bugün başlıyor! Beşiktaş, A.Efes ve F.Bahçe Ülker, vize alabilir mi? Şöyle ki; 'Zor olsa da, İmkansız değil' diyebiliriz ama '3 takımımız da elenebilir' ihtimalini göz ardı edemeyiz. Top 16 turunda, ekstra performans sanırım 3'te 3 yapmak... Bu mucize olur. 2 vizeyi kapmak mümkün. İşte takımlarımızın gruplarından çıkabilmeleri için yapmaları gerekenler:
 BEŞİKTAŞ ve F.Bahçe'nin yer aldığı F Grubu'nda işler çok kolay değil. Barcelona, bu grubu lider bitirecektir. Barça ile takımlarımız rakip olamaz. 8 galibiyetle gelen Maccabi, Olympiakos, 6 galibiyetli Khimki ve 5 galibiyetle gelen Siena, temsilcilerimizin güçlü rakipleri. C.Laboral zayıf halka. Anlayacağınız, grupta Barça haricindeki takımları yenebilirsiniz de, 'Tokatı yiyebilirsiniz!' de...
 KARTAL'DA SORUN SAYI
 BEŞİKTAŞ, buraya kadar çok başarılı ama takviyeler, skor üretimini artıracak gibi gözükmüyor. Vidmar'ın pota altı gücüne, diğer uzunların katkısı yeterli olsa, umutlanabiliriz ama Cemal, henüz çok yeni. F.Bahçe'de ise Tripkovic, mükemmel bir üçlükçü ve asistçi. Özellikle, asist üretimini F.Bahçe için kullanırsa, Batiste'in pota altı performansı artabilir. 
 EFES'İN GRUBU ÇOK ZOR
 EFES'in yer aldığı E Grubu'nda mücadele etmek 'Ateşten gömlek giymek!' gibi bir şey. CSKA ve R.Madrid, favori. A.Efes, İstanbul'daki maçlarda devlerden bir galibiyet alırsa, ilk 4 için, önemli adım atar. İlk 4'ün diğer 2 kontenjanı için, bence 4 aday var. 8'er galibiyetle TOP 16'ya gelen U.Malaga, Zalgiris ve ekonomik kriz nedeniyle çok kan kaybetse de, toparlanan Panathinaikos ve bizim Efes. Top 16'da ilk maçta Beşiktaş, bugün saat 20.00'de evinde Khimki ile karşılaşacak.