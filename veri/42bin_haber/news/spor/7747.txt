'Şikede eski yemeği ısıtıp, tekrar ortaya koyuyorlar'
Spor Hukuku Enstitüsü Başkanı ve Uluslararası Spor Tahkim Mahkemesi (CAS) Üyesi Kısmet Erkiner, AB Polis Teşkilatı'nın (Europol) açıkladığı Türkiye'de 79 maçta bahis şikesi olduğu iddiasının yeni bir olay olmadığını vurgulayarak, 'Şikede eski yemeği ısıtıp, tekrar ortaya koyuyorlar' dedi.
AA muhabirinin sorularını yanıtlayan Erkiner, açıklanan şike iddiasının Almanya'da Bochum Savcılığı'nın 2009 yılında ortaya koyduğu bir olay olduğuna dikkati çekerek, 'Europol'un açıkladığı Türkiye'de 79 maçta şike iddiası yeni bir şey değil. Bochum Savcılığı'nın ortaya koyduğu bir olay. Eski yemeği ısıtıp tekrar ortaya koyma. Türkiye'de bunun duruşmaları da yapıldı, mahkumiyetleri de var. Bitmiş bir olay, son dosyalarla hiç alakası yok' diye konuştu.

Türkiye'deki son şike iddialarıyla ilgili Futbol Federasyonu Tahkim Kurulu'nun kararını verdiğini anlatan Kısmet Erkiner, 'Türkiye'de Tahkim Kurulu anayasal bir kurum olmuş. Tahkim'in nihai merci olduğu anayasanın 59. maddesine konmuş, Tahkim de karar vermiş. Bunun yargılama yenilemesi ancak olağanüstü yeni bilgilerin ortaya çıkmasıyla halinde mümkün olur. Bunun da usulleri bellidir. Dolayısıyla bitmiş olan bir şeyi tekrar tekrar gündeme getirmenin bir anlamı yok' ifadelerini kullandı.

Kısmet Erkiner, adli yargıdaki davanın şike değil örgüt davası olduğunu belirterek, 'Adli yargıdaki karar farklı olursa ne olur. Bir şeyi etkilemez. Çünkü adli yargıdaki olay farklı bir suçtur. Adli yargıda şike görülmüyor ki. Adli yargıda örgüt davası bu. Bambaşka bir şey. Yani bir tarafta cinayet, öbür tarafta hırsızlık var. Cinayet tespit olursa hırsızlık da yapılmış anlamına gelmez ki. Farklı şeyler bunların ikisi' şeklinde konuştu.

-'Televizyon görüntüleri ezelden beri kullanılıyor'-

Kısmet Erkiner, Fenerbahçeli futbolcu Meireles'in hakeme tükürme eylemi gerekçesiyle aldığı cezanın Tahkim Kurulu tarafından televizyon görüntüleri izlendikten sonra 'Tükürme eyleminin olmadığına' karar vermesiyle ilgili 'Tahkim Kurulu'nda görüntüler ezelden beri kullanılır. Görüntülerde tükürme eylemi yoksa, yok demektir' dedi.

Meireles'in ardından Galatasaraylı Melo'nun tükürme eylemi nedeniyle ceza almasını da değerlendiren Erkiner, şöyle devam etti:

'Televizyon görüntülerinin kullanılması yeni bir şey, istisnai bir olay değil. Burada şunu gösteriyor; 'Bugün bana, yarın sana.' Konuşmamak lazım. Herkes kendi işiyle meşgul olmalı. Yandakine çamur atmak kendini savunmak değildir. Geçmişte bir maçta da Hagi kafa attığı gerekçesiyle 5 maç ceza aldı. Adam 'kafa attı' diyor. Kafa atma olayında temas yoksa kafa atma yoktur. Bu olayda kafa atma olmadığı görüntülere bakılarak ortaya çıkmıştı.'

-'Kulüplerde seçilmişlerden atanmışlara doğru bir kayma var'-
Spor yöneticiliğinin profesyonellere bırakılması gerektiğini kaydeden Kısmet Erkiner, kulüplerdeki durumun şu anda eskisine göre daha iyi olduğunu söyledi.

Eskiden profesyonel yöneticilerin tamamen yok sayıldığını vurgulayan Erkiner, 'Şimdi hiç değilse yavaş yavaş profesyonel yöneticiler başladı. Ancak 'Her şeyi ben bilirim, her şeye ben karar veririm' fikri olduğu sürece bu işler düzelmez. Bu tek adamlıktan vazgeçilmeli, seçilmiş yönetici kendi alanında atanmış yönetici kendi alanında çalışmalı' ifadelerini kullandı.

'Şu anda bazı kulüplerde seçilmişlerden atanmışlara doğru bir kayma var' diyen Kısmet Erkiner, sözlerini şöyle tamamladı:

'Ancak hala mesela bir Gençlerbirliği tek adam. Gençlerbirliği'ni özellikle vurguluyorum. Çünkü Gençlerbirliği 30 yıldır aynı kişi tarafından yönetiliyor. Başarılı bir yönetim, hem de Süper Lig'i çok etkileyen bir kişi. Fakat kendi başarısı demek, bu şekilde yönetimin başkaları tarafından uygulamasının başarılı olacağı anlamına gelmiyor.'