Ünal Aysal'dan jet galibiyet
Cumhurbaşkanı Abdullah Gül'ün Çankaya Köşkü'nde Monaco Prensi 2. Albert'e verdiği yemeğe katıldığı için Romanya'ya takımdan ayrı giden Aysal, teknik heyet ve futbolculara moral verdi
 G.Saray Kulübü Başkanı Ünal Aysal, özel uçakla gittiği Romanya'da takımına uğur getirdi. Cim Bom, son derece kritik maçta Rumen rakibi Cluj'u yenerek, Şampiyonlar Ligi'ndeki iddiasını sürdürdü. Türkiye'deki özel işlerinin yoğunluğundan dolayı G.Saray'ın Romanya seferine eşlik edemeyen Aysal, daha önceden yaptığı planında değişiklik yapmadı ve maçın başlamasına 3 saat kala kendisine ait özel uçağı ile Romanya'nın yolunu tuttu. 
 YALNIZ BIRAKMADI
 ROMANYA'ya gider gitmez, Sarı-Kırmızılı futbolcuların kamp yaptığı oteli ziyaret eden Ünal Aysal burada Teknik Direktör Fatih Terim ve yönetim kurulu üyesi Abdurrahim Albayrak ile bir süre sohbet etti. Otele yaptığı ziyarette futbolculara moral veren Başkan Ünal Aysal, daha sonra ise maçın oynanacağı stada hareket ederek takımı yalnız bırakmadı.
 İLK DEV GALİBİYETİ
 G.SARAY Kulübü Başkanı Ünal Aysal, 6 Kasım Salı günü Cumhurbaşkanı Abdullah Gül'ün davetlisi olarak Çankaya Köşkü'nde Monaco Prensi 2. Albert adına düzenlenen yemeğe katılmıştı. Yemekte Aysal'ın yanı sıra Türkiye'nin en önemli 40 işadamı da bulunmuştu. Aysal dün tribünde ilk Şampiyonlar Ligi galibiyetini yaşadı.
 ROMANYA Sarı-Kırmızı
 SARI-KIRMIZILI taraftarlar, Cluj maçında takımlarını yalnız bırakmadı. Romanya'daki Dr. Constantin Radulescu Stadı'nda kendilerine ayrılan bölümde müsabakayı takip eden G.Saray taraftarları, rakip takım için ayrılan bölümde de G.Saray formalarıyla takımlarına destek oldu.
 Hamit Altıntop Sepsi'yi sakatladı
 HAMİT Altıntop'un sert hareketi Cluj'dan Laszlo Sepsi'yi sakatladı. Karşılaşmanın 31. dakikasında aldığı darbeyle sakatlanan Sepsi, oyun dışı kalırken yerine Rafael Bastos girdi. Rumen takımının futbolcuları bu pozisyonda hakeme, Hamit'e kart göstermedikleri için tepki gösterdi.
  