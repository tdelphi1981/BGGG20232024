Sivasspor Mersin'e kupa moraliyle gidiyor
Spor Toto Süper Lig'de pazar günü deplasmanda Mersin İdmanyurdu ile karşılaşacak olan Sivasspor maç hazırlıklarını tamamladı.
Kırmızı-beyazlılar dteplasmanda galibiyet hedefliyor. Hafta içerisinde Ziraat Türkiye Kupası maçında 1461 Trabzon'u yenerek gruptan çıkma adına avantaj yakalayan Sivasspor, ligde oynayacağı Mersin İdmanyurdu maçının hazırlıklarını bugün yaptığı son çalışma ile tamamladı. Babasının rahatsızlığı nedeni ile İstanbul'da bulunan teknik direktör Rıza Çalımbay'ın yokluğunda, yardımcı antrenör Bülent Albayrak yönetiminde yapılan çalışmaya tüm futbolcular katıldı. Şiddetli rüzgar altında yapılan çalışmanın son bölümünde çift kale maça yer verildi. Sivasspor'un, Polonya ekiplerinden Ruch Chorzow'dan transfer ettiği 27 yaşındaki forvet Arkadiusz Piech de çalışmada yer aldı. 
Antrenman sonrasında değerlendirmelerde bulunan Sivasspor'un başarılı futbolcusu Erman Kılıç, "Kupada gerçekten iddialı bir duruma geldik. Kupa maçı bizim için iyi de geçti. Büyük moral oldu. Bu moral ile Mersin'e gidiyoruz. İnşallah bunun devamını Mersin'de de getiririz. Takım halinde iyi mücadele edersek Mersin'den 3 puan ile döneceğimizi düşünüyorum. İki kulvarda da başarılı olmak istiyoruz. İnşallah Türkiye Kupasını Sivas'a getiririz." diye konuştu. 
Genç futbolcu Ziya Erdal ise "Hem bizim hemi de Mersin İdmanyurdu için çok önemli bir karşılaşma. Kupadan aldığımız galibiyet ile bu karşılaşmaya gideceğiz. Zor bir maç, ama hafta içi iyi hazırlandık. Alt tarafı kendimize yaklaştırmak istemiyoruz. Bizimde hedeflerimiz var. Kazanmak istiyoruz. İnşallah kazanacağız."diye konuştu. 
Kırmızı-Beyazlılar öğlen yemeğinin ardından karayolu ile Mersin'e hareket etti.