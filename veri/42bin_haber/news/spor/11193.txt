Şampiyonlar ödüllerini aldı
2012-2013 Avrupa ve Dünya şampiyonalarında başarılı olan sporcu ve antrenörlere düzenlenen törenle ödülleri dağıtıldı.
Gençlik ve Spor Bakanlığı Konferans Salonu'nda düzenlenen törenler 2012-2013 Avrupa ve Dünya şampiyonalarında başarılı olan sporcu ve antrenörlere düzenlenen törenle ödülleri dağıtıldı. Başbakan Recep Tayyip Erdoğan'ın geçirdiği rahatsızlık nedeniyle katılamadığı törene Başbakan Yardımcısı Bülent Arınç, Gençlik ve Spor Bakanı Suat Kılıç, Avrupa Şampiyonu Vakıfbank Bayan Voleybol Takımı, CEV Kupası'nı kazanan Halbank Erkek Voleybol Takımı ile 2012-2013 sezonunda Avrupa ve Dünya şampiyonalarında başarı elde eden sporcular, antrenörler ile davetliler katıldı. 

Törende konuşan Başbakan Yardımcısı Bülent Arınç, "Büyük bir özlemle Sayın Başbakanımız bugünkü törende sizlerle birlikte olmayı, ödülleri bizzat takdim etmeyi arzu ediyordu. Dün Bakanlar Kurulu Toplantısı'ndaydık, grup toplantımızı yapamadık. Umuyorum kısa zamanda sağlığı tekrar geri dönecek, Sayın Başbakanımıza kavuşmuş olacağız. Çok merak edilecek bir husus yok. Her hafta sonunu Anadolu'nun bir tarafında binlerce insanla beraber hava şartları, sağlık imkanları her zaman mükemmel olmayabiliyor. Bir yorgunluğun ortaya çıkardığı bir rahatsızlık, bizler de acil şifalar diliyoruz" şeklinde konuştu. 

"MİLLETİMİZİN GURURU OLDUNUZ"
Ödül verilen hem isimlere hem de branşlara bakıldığına büyük gurur duyduğunu belirten Arınç, "Bu aynı zamanda milletimizin gururudur. Sizler Avrupa'da ve dünyada Türkiye'nin ismini, bayrağını, sporda geldiği noktayı en güzel yerlerde temsil ettiniz. Bayrağımızı dalgalandırmakta, isminizden bahsetmekte, sizlerin zeki, çevik, ahlaklı, Büyük Atatürk'ün vasıflara sahip olarak Türkiye'ye madalyalar kazandırmanız, bütün dünyada gururla başımızı daha da yükseltti" ifadelerini kullandı. 

"Sizleri teşvik etmek, bu sporcular dallarında daha çok başarı elde etmek bakanlığımızın da hükümetimizin de görevi" diye konuşan Arınç, "Büyük bir memnuniyetle görüyorum ki Sayın Bakanımızın üstün gayretleriyle Gençlik ve Spor Bakanlığımız hem gençliği hem sporu bir arada en başarılı noktaya getirmenin gayretini gösteriyor. Gençlerimizin memnuniyetini görmek, kaldıkları yurtlardan yaptıkları gezilere, çok önemli sosyal projelere kadar Türkiye'nin önünün açıldığını bizlere gururla gösteriyor" dedi. 

"YURTLAR 5 YILDIZLI OTEL KONFORUNDA"
1965-70 yılları arasında Ankara Hukuk Yurdu'da kaldığını hatırlatan Arınç, "Bugün yurt şartlarına bakıyorum, o günkü şartlara göre arkadaşlarımızın gerçekten de 5 yıldızlı otel konforundaki odalarına ve kendilerine sunulan imkanlara bakıyorum. Tabi aradan yıllar geçti öyle olması gerekmez. Ama bir önceki yıla baktığımız zaman Türkiye'nin şu geldiği noktada üniversite gençlerimize yurtlarıyla, burslarıyla, kredileriyle ne büyük ölçekte katkı sağladığımızı görüyoruz. Sporda da böyleyiz, federasyonlarımız var; sahalar, statlar, çimler ve bütün uluslararası şampiyonalara katılmamız hem de en çok sporcuyla katılmak durumunda kalışımız bizleri gerçekten daha iyi bir noktaya götürüyor" şeklinde konuştu. 

Vakıflardan Sorumlu Başbakan Yardımcısı olduğunu belirten Bülent Arınç, "Vakıfbank'ın yüzde 58 sermayesi de bizim. Dolayısıyla bizim sermayemizle bir Avrupa Şampiyonası'nda başarılı oldunuz" dedi. Arınç, Vakıfbank Genel Müdürü Süleyman Kalkan ve Vakıfbank Bayan Voleybol Takımı'na başarılar diledi. 

"SAYIN BAŞBAKANIMIZA ALLAH'TAN ŞİFA DİLİYORUZ"
Gençlik ve Spor Bakanı Suat Kılıç, "Gerçekten heyecanlı ve coşkulu olduğumuz bir gün ama bazen hayatta bazı şeyler vardır ki çok istediğinde gerçekleşemeyebilir. Bugün öyle bir durumla karşı karşıya kaldık. Sayın Başbakanımıza Allah'tan şifa diliyorum. Biliyorum ki milletimiz topyekun onun için bir an evvel şifaya kavuşması yönünde duacıdır" dedi. "Geceleri gündüzlere katarak, dur durak bilmeden çalışan bir kadroyuz" diyen Kılıç, "Başbakanımız da geceleri gündüzlere katmada bizim liderimiz, örnek ismimiz. Hafta sonu çok yoğun bir program gerçekleştirdi Siirt'e, sadece Siirt'e de değil neredeyse bütün ilçelerinde. O yoğunluktan mütevellit bir soğuk algınlığı bugün ödül töreninde hem bizlerin hem de sporcuların çok saygıdeğer Başbakanımızla buluşmasına mani oldu. Ama en yakın zamanda sporcularımızı Başbakanımızla buluşturmak arzusundayız. Başbakanımız da en yakın zamanda bir başka programın kapsamında sizlerle bir araya gelmek arzusunu bizlere bildirdi" ifadelerini kullandı. 

"VAKIFBANK'IN İMZA ATTIĞI BAŞARI KOLAY DEĞİL" 
Avrupa Şampiyonu Vakıfbank Bayanlar Voleybol Takımı'nı tebrik ederek sözlerine devam eden Bakan Kılıç, "İmza attıkları başarı kolay bir başarı değil. Kızlarımız ülkemizin gururu oldular. Bu coşkuyu biz de bugün kendileriyle paylaşıyoruz" dedi. Kılıç, Vakıfbank teşkilatına başarılarından dolayı teşekkür etti. Türkiye'nin 2020 olimpiyatlarına aday olduğunu hatırlatan Kılıç, "Madrid ve Tokyo'yla kıyasıya bir yarış içerisindeyiz. 2020'ye giden yolda tüm federasyonlarımızı ortaya koyduğu performans, tüm sporcularımızın madalyalara uzanma yolunda elit müsabakalar performansı gerçekten milletimiz için bambaşka bir gurur dalgasını bizlere yaşama imkanı sunuyor. Üzerimizde büyük bir görev ve sorumluluk var" şeklinde konuştu. Bakan Kılıç, 

"CUMHURİYET ALTINLARI SİZLERE FEDA OLSUN" 
Ödüllerin sporcuların banka hesaplarına yatırıldığını vurgulayan Kılıç, "Sadece Vakıfbank ve Halkbank'ı bizden kaynaklanan nedenlerle yetiştiremedik. Çünkü daha çok taze başarıları var. Görüyorum ki terleri alınlarında. Onu da halledeceğiz. Bazı sporcuların da bilgilerini henüz intikal ettiremediklerinden dolayı hesaba geçmemiş nakitleri var. Onu da bir hafta içerisinde tamamlamayı hedefliyoruz. Bugün hesaplarınıza 14 bin Cumhuriyet altını karşılığı yaklaşık 9 milyon lira yatırıldı. Sizler Türk milletinin gururu oldunuz, sizler bayrağımızı defalarca göndere çektirdiniz, sizler Türkiye Cumhuriyeti'nin şanını yükselttiniz, Cumhuriyet altınları sizlere feda olsun" diyerek sözlerini tamamladı. 
Konuşmaların ardından Başbakan Yardımcısı Bülent Arınç ile Gençlik ve Spor Bakanı Suat Kılıç, başarılı sporcuları tek tek tebrik etti. Programın sonunda Başbakan Yardımcısı Bülent Arınç'a Vakıfbank Bayan Voleybol Takımı oyuncularının imzaladığı forma ile voleybol topu hediye edildi. Başbakan Yardımcısı Arınç ve Bakan Kılıç, sporcularla hatıra fotoğrafı çektirdi. 

9 MİLYON TL ÖDÜL DAĞITILDI 
2012-2013 yılında Dünya ve Avrupa şampiyonlarında dereceye giren 257 sporcu, 302 antrenör ve 102 kulübe toplam 14 bin Cumhuriyet altını karşılığı 9 milyon TL ödül dağıtıldı. 190 erkek ve 67 kadın olmak üzere toplam 257 sporcuya 8 bin 154 Cumhuriyet altını karşılığı 5 milyon 134 bin 443 TL.302 antrenöre 549 Cumhuriyet altını karşılığı toplam 347 bin 530 TL. 102 kulübe 3 bin 519 Cumhuriyet altını karşılığı toplam 2 milyon 152 bin 632 TL ödül dağıtıldı. 

ÖDÜL DAĞILIMI 
Olimpiyatlarda birinciye 2 bin, ikinciye bin 500, üçüncüye bin Cumhuriyet altını, Dünya Şampiyonlarında birinciye bin, İkinciye 750, üçüncüye 500 Cumhuriyet altını, Avrupa Şampiyonlarında birinciye 500, İkinciye 350, üçüncüye 200 Cumhuriyet altını ödül verildi.