Şampiyonada başörtüsü gerginliği
 
 Dünya Karate Federasyonu, 1 Ocak 2013 tarihinden itibaren kadın sporcular müsabakalara başı kapalı çıkabilir kararı aldı. Federasyonun aldığı bu karar ise ilk kez dün Konya’da Selçuklu Belediyesi Uluslararası Spor Salonu’nda başlayan Avrupa Ümitler, Gençler ve 21 yaşaltı Karate Şampiyonası’nda uygulanacaktı. 
 
 44 ülkeden 828 sporcunun katılımıyla gerçekleşen şampiyonun ikinci gününde ringe çıkan Gaziantep Özel Mutafoğlu Anadolu Lisesi öğrencisi 17 yaşındaki milli sporcu Selva Nur Akkurt da müsabakalara başörtüsüyle çıkmaya hazırlandı. Ancak standartlara ve kriterlere başörtüsü yerine bone uyunca, bunu kullanamayan genç sporcu da müsabakalara yine başı açık çıktı. İlk olarak İspanyalı rakibini 3-2 yenen Akkurt, çeyrek final olan ikinci maçında Fransız rakibine 4-3 yenilerek elendi. 
 
 BONE BAŞINDAN DÜŞTÜ
 
 Milli sporcu Akkurt’un antrenörü ve aynı zamanda babası Abdülkadir Akkurt, kızının başörtüsüyle müsabakalara çıkamadığı için üzüldüğünü belirtti. Kadın sporcuların başı kapalı olarak müsabakalara çıkmasının yeni bir karar olduğunu hatırlatan Akkurt, şunları söyledi:
 
 ”Dünya Karate Federasyonu yeni bir karar almıştı ve kızımda bu karar gereği ilk kez başörtüsüyle müsabakalara çıkmayı planlıyordu. Ancak karar yeni olduğu için ve standartlar tam belirlenmemişti. Federasyonunun hakem heyeti saçı kapalı ama boynu açık olarak müsabakaya çıkabileceğini söyledi. Bu standart ve kriterlere bone uyuyordu. Bone ile de daha önceden hazırlık yapmadık. Burada müsabaka öncesi bir kaç denedik ama başından düştü. Bu da onu rahatsız etti. Müsabakada düşme ihtimali ve performansını etkileyeceğinden yine her zaman olduğu gibi başı açık çıktı. Standartlar ve kriterler tam olarak belirlenirse, kızım da bir daha ki maçlara başörtülü çıkar.”
 
 Türkiye Karate Federasyonu Başkanı Esat Delihasan da, ”Dünya Karate Federasyonu, boynun açık ama saçın kapalı olacak şekilde önerisi vardı. Bone takıldı. Denemelerde düştüğü için sporcumuzda başı açık çıkma kararı aldı” dedi.
 
 Avrupa Ümitler, Gençler ve 21 yaşaltı Karate Şampiyonası yarın sona erecek. 
 
 
 Hasan DÖNMEZ (DHA)