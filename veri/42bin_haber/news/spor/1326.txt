Hazırlık maçlarının kralı Emre Güral
Trabzonspor'un sezon başında PTT 1. Lig ekiplerinden Bucaspor'dan kadrosuna dahil ettiği Emre Güral, hazırlık maçlarında attığı gollerle dikkat çekti.Ligde ilk 11 hafta boyunca sadece 2 maçta 36 dakika forma şansı bulabilen Emre, sezon içerisinde oynanan 4 hazırlık maçında 9 gol kaydederken oynadığı oyunla da göz doldurdu.

İlk haftalarda 18 kişilik maç kadrosuna girmekte zorluk çeken, ligin 9'uncu haftasındaki Bursaspor maçında sonradan oyuna girerek 15 dakika, ligin 11'inci haftasındaki Akhisar Belediyespor maçında 21 dakika sahada kalan Emre Güral, hazırlık maçlarının golcüsü oldu.

Emre Güral, A 2 takımı ile yapılan ve 8-1 kazanılan maçta 3 gol, 1-0 galip gelinen Gürcistan Birinci Lig ekiplerinden Torpedo Kutaisi maçında 1 gol, Kazakistan Birinci Lig takımlarından FC Okzhetpes takımı ile oynanan ve 6-0'lık galibiyetle sonuçlanan karşılaşmada 2 gol atmıştı.

Emre, dün akşam da 1461 Trabzon ile oynanılan ve 6-2 sona eren karşılaşmada takımının 3 golünü kaydeden isim oldu.

Trabzonspor, ligin ilk 11 haftasında takım halinde 11 gol kaydetmişti.