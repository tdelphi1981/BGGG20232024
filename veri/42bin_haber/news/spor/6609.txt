Yattara artık resmen 'İbrahim Üçüncü'
Sakatlığı nedeniyle uzun süredir Mersin İdmanyurdu forması giyemeyen İbrahim Yattara, artık 'İbrahim Üçüncü' adıyla Türk statüsünde top koşturabilecek.
2003-2004 futbol sezonunda Trabzonspor'a transfer olarak Türk futboluyla tanışan Gineli oyuncu, 2008 yılında Türk vatandaşlığına geçmek için Trabzon Valiliği'ne başvurdu. İlk etapta başvurusu reddedilen oyuncu, 2009 yılında şansını yeniden denedi.

Yattara'nın bu başvurusu Bakanlar Kurulu kararıyla onaylandı. Türk statüsüne geçmesi için 5 yıl bekleme süresi bulunan oyuncu, Türkiye Futbol Federasyonu'nun ilk başvuru süresini baz alması sonucunda 5 yılı geride bıraktı ve Türk statüsüne kavuştu.

Trabzonspor'dayken takım arkadaşı Hasan Üçüncü'ye olan yakınlığı nedeniyle Yattara, soyadını Üçüncü olarak değiştirdi. 33 yaşındaki oyuncu, Türkiye Futbol Federasyonu kayıtlarında yeni ismiyle yerini aldı.

Üçüncü, sezon başında transfer olduğu Spor Toto Süper Lig ekiplerinden Mersin İdmanyurdu'nda top koştururken, ligin 5. haftasında Gençlerbirliği ile yapılan maçta geçirdiği sakatlığın ardından sahalardan ayrı kalmıştı.

Mersin'de, İstanbul'da ve yurt dışında yapılan tedavilerinin ardından bu hafta takımla çalışmalara katılan Üçüncü'nün 10 güne kadar maça çıkabilir hale geleceği kaydedildi.

-Kulübünün beklentisi büyük-
Mersin İdmanyurdu Futbol Şube Sorumlusu Mehmet Işık yaptığı açıklamada, İbrahim Üçüncü'nün çok kaliteli bir oyuncu olduğunu söyledi.

Üçüncü'nün özellikle rakip takımların defansını yoran bir yapısı olduğunu dile getiren Işık, 'Formunu yakaladığında takıma çok faydalı olabilecek bir oyuncu. Bu yüzden elbette ki kendisinden beklentimiz büyük. Neredeyse sezon başından beri sakatlığı nedeniyle sahalardan uzak kalan oyuncumuz, 10 güne kadar maça hazır hale gelecek' dedi.

İbrahim Üçüncü'nün artık Türk statüsünde olmasının kendileri açısından avantaj olacağını ifade eden Işık, şöyle konuştu:

'Bilindiği gibi şu an takımda yabancı oyuncumuz fazla. Bunları azaltmanın yoluna gideceğiz. 2 oyuncumuzla bugün yarın yollarımızı ayıracağız. Bu süreçte Yattara'nın da artık Türk statüsünde oynayabilecek olması, bizim için ayrı bir önem taşıyor. Sezonun ilk yarısı birçok şanssızlık yaşadık. İnşallah artık şansımız yaver gidecek ve takımı hak ettiği yerde göreceğiz.'