"G.Saray ve Beşiktaş ile görüşüyorum"
Bursaspor'da kadro dışı kalan ve çalışmalarını Antalya'da özel antrenör ile sürdüren Ozan İpek, bonservis bedelinin ne kadar olduğu konusunda çeşitli spekülasyonların olduğunu, menajerlerinin bazı takımlarla görüştüğünü açıkladı.
Ozan, "Başkanımız bonservisim konusunda bir ifade kullanmadı. 4 milyon Euro rakamları kulağıma geliyor. Açıkcası çok ilgilenmiyorum sadece menajerlerimin bazı takımlarla görüştüğünü biliyorum. Beşiktaş, Trabzonspor, Galatasaray ve Kasımpaşa ile bazı girişimler var" dedi.  
"FORMDA KALMAM İÇİN ŞART"  
Yerel bir gazeteye Bursa'dan rapor alarak Antalya'ya gidişiyle ilgili konuşan Ozan, bunda kimsenin art niyet aramamasını isterken, Vakıfköy'de sadece bir kez topla çalıştıklarını anlattı. Ozan İpek, "Oradaki antrenörüm de iyi niyetli ama Tagoe ile ikimize verecek çok fazla bir şeyi yok. Antalya'da eski antrenörümün nezaretinde çalışıyorum. Burada yatmıyorum. Formda kalmam için bunu yapmam şart" diye konuştu.  
"MELO, RİERRA'YI DÖVDÜ"  
Kulüp tarihinin en büyük cezasına çarptırıldığını öne süren Ozan İpek, şöyle devam etti: "Galatasaray'da Melo, Rierra'yı dövdü ama affedildi. Zaman, her şeyin ilacıdır. Benim için çok şey yazılıp çiziliyor. Fakat şunun bilinmesini çok istiyorum. Takıma dönmeyi en çok isteyenlerden biriydim. Ama nedenini bilmediğim bir şekilde üzerime çok geliniyor. Affedilir ve dönersem, bir tek taraftar için dönerim."  
"İSTEYEN GELİP İZLESİN"  
Çalışmalarını Antalya'da DSİ Spor Tesisleri'nde sürdürdüğünü belirten Ozan İpek, "Herkes benim nerede, kiminle çalıştığımı çok iyi biliyor. Ama bu yapılan haberler kasıtlı. Ben çalışmalarımı Antalya'da DSİ Spor Tesisleri'nde sürdürüyorum. İsteyen gelip izleyebilir" diye konuştu.