Minik badmintoncu Cansu'ya baba desteği
9 Yaş Türkiye Badminton Şampiyonası'nda tek ve çift bayanlarda birincilik elde eden 7 yaşındaki Cansu Erçetin, başarısını antrenörü olan babası Uğur Erçetin'e borçlu.Ankara'da 23-25 Kasım'da 33 kulüpten 120 sporcunun katılımıyla düzenlenen şampiyonada tek bayanlarda birinci olan, çift bayanlarda ise Samsun Kaya Spor Kulübü'nden Nisa Nur Tuncer ile birincilik elde eden Erzincan Türk Telekom Spor Kulübü'nün 1 metre 23 santimetre boyundaki badmintoncusu Cansu Erçetin, yaptığı açıklamada, şampiyonaya Badminton Milli Takım Antrenörü ve beden eğitimi öğretmeni olan babası Uğur Erçetin nezaretinde hazırlandığını söyledi.

Şampiyonada iyi bir performans sergileyerek tek ve çift bayanlarda birincilik elde ettiğini anımsatan Ziya Gökalp İlkokulu 2. sınıf öğrencisi Erçetin, babasıyla antrenman yaptığı ve Türkiye şampiyonu olduğu için çok mutlu olduğunu ifade etti.

Hafta içi tek, hafta sonu çift idman yaparak şampiyonalara hazırlanan Cansu, daha büyük başarılara imza atmak istediğini dile getirdi.

Erzincan Anadolu Lisesi Beden Eğitimi Öğretmeni Uğur Erçetin ise 2005 doğumlu kızını 5 yaşında spora başlattığını belirterek, 4 yaşından itibaren kreşten salona geliyordu. Orada oyunlar oynuyordu, ağabeylerini ve ablalarını izlettirerek spora başlattık dedi.

Cansu'nun geçen yıl tek bayanlarda Türkiye üçüncüsü, çift bayanlarda ise Türkiye şampiyonu olduğunu hatırlatan baba Erçetin, bu yıl da hem tek hem de çift bayanlarda şampiyonluğu hedeflediklerini, haftanın 7 günü idman yaparak bu hedefe ulaştıklarını belirtti.

Baba kız zor olmuyor diyen Erçetin, kızının gözetimi altında spor yapmasından, sağlıklı bir şekilde yaşamını sürdürmesinden dolayı mutlu olduğunu belirterek, Cansu'nun ileride hem derslerinde hem de sporda başarılı olacağına inandığını söyledi.

Zaman zaman idmanda kızına ses tonunu yükseltmek zorunda kaldığını anlatan Erçetin, O da bu ortamın bir cilvesi diyelim. Disiplinin olmadığı yerde başarının gelmeyeceğine inanıyorum. Emek sarf ediyoruz, bu emeğin de karşılığını görmek istiyoruz. Yani boşa kürek sallamak istemiyoruz diye konuştu.

Badminton Milli Takımı ve Erzincan Türk Telekom Spor Kulübü antrenörü Murat Sönmez ise 60 tek ve 40 çift bayanın katıldığı şampiyonada Cansu'nun rakiplerine set vermeden Türkiye şampiyonu olduğunu belirtti.

Cansu'yu tebrik eden Sönmez, 7 yaşına kadar bir taraftan jimnastiği yürütürken, diğer taraftan badminton sporuyla uğraştı. Cansu, büyüklerin yaptığı idmanı yapabilme kapasitesine sahip dedi.