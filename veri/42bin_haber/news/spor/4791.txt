Kampa geç katılan futbolculara ceza
Sanica Boru Elazığspor Teknik Direktörü Yılmaz Vural, Antalya kampına geç katılan iki futbolcuya para cezası verdiklerini söyledi.
Vural, Antalya kampını değerlendirdi. Lige tam olarak başlayamadıklarını belirten Vural, kampa geç katılan Bilica'ya 45, Marvin'e ise 20 bin Euro para cezası verdiklerini açıkladı. 3'ü kaleci 20 futbolcu ile kampa başladıklarını kaydeden Vural, sıkıntılarının olduğunu belirterek, devre arasında 6'sı Türk, 2'si yabancı olmak üzere 8 oyuncu ile yollarını ayırdıklarını, onların yerine takıma yeni oyuncular aldıklarını söyledi.

Transfer sezonu bitene kadar ön libero, hücum ağırlıklı orta saha oyuncusu ve santrafor mevkilerinde oynayan 3 yabancı oyuncu ile temas halinde olduklarını belirten Yılmaz Vural, "İdeal bir hazırlık dönemi geçiremedik, bu şikayet konusu değil. Türkiye'de hiçbir takım bunları tamamlayamıyor. Çünkü futbolun sistemsizliği, kulüplerin transferleri son anda yapma durumları, bu tür sıkıntıları çıkarıyor." şeklinde açıklamalarda bulundu.