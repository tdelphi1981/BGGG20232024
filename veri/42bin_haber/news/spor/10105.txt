"Telafi maçına çıkacağız"
PTT 1. Lig ekiplerinden Samsunspor'un teknik direktörü Besim Durmuş, Denizlispor mağlubiyetini Torku Konyaspor maçında telafi edeceğiz dedi.Durmuş, gazetecilere yaptığı açıklamada, Pazar günü sahalarında Torku Konyaspor ile zorlu bir maç oynayacaklarını söyledi.

Denizlispor maçını bireysel hatalar yüzünden kaybettiklerini anlatan Durmuş, Maalesef hak etmediğimiz bir mağlubiyetle karşılaştık, bunu beklemiyorduk. İnşallah Denizlispor mağlubiyetini Torku Konyaspor maçında telafi edeceğiz. Ligde kendimizi daha güvenli hissetmemiz adına kazanmamız gereken bir maç. İnşallah hem coşkulu hem de iyi oynayarak kazanacağız diye konuştu.

Göreve gelmesinin ardından Her hafta 3 puana adayız ve onları almaya talibiz dediğini anımsatan Durmuş, Özellikle iç sahada hem coşkulu oynuyoruz hem de ligin ikinci devresinde oynadığımız 3 maçı da kazandık. Ama dış sahada henüz daha bunu başaramadık. Sadece TKİ Tavşanlı Linyitspor ile beraberliğimiz var. İnşallah bu hafta kazanıp kendimizi hem daha güvenli hissetmek istiyoruz hem de ligde üst sıralara çıkmak adına bunu bir fırsat olarak görüyoruz ifadelerini kullandı.

Bu arada Samsunspor Kulübü Başkanı Emin Kar, teknik direktör Durmuş ve kırmızı-beyazlı futbolcular, Şehit Ahmet Altunoğlu 100. Yıl Lisesi'ne İlkadım Belediyesi'nce yaptırılan halı sahanın açılışına katıldı. Açılışta Samsunspor'un eski futbolcuları ile İlkadım Belediyespor'un eski oyuncuları dostluk maçı yaptı.