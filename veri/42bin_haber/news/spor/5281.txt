Çarşı faşizme karşı!
Öldürülmesinin 6. yıl dönümünde anılan Agos Gazetesi Genel Yayın Yönetmeni Hrant Dink için düzenlenen yürüyüşe Beşiktaş'ın ünlü taraftar grubu Çarşı da destek verdi.
Taraftarlar, bu ülkede yaşayan tüm etnik grupların kardeş olduğunu vurgulayıp, faşizme karşı olduklarını belirtti. 

Agos Gazetesi Genel Yayın yönetmeni 19 Ocak 2007 tarihinde uğradığı silahlı saldırı sonucu çalıştığı gazetenin binası önünde öldürülmüştü. 

Öldürülmesinin 6. yıl dönümünde kendilerine 'Hrant'ın Arkadaşları' adını veren grup, bir yürüyüş düzenledi. Yürüyüşün tertip edildiği Halaskargazi Caddesi trafiğe kapatıldı. 'Hepimiz Hrant'ız hepimiz Ermeniyiz' pankartları açılan eylem sağanak yağmur altında sürdü. Eylemciler Agos Gazetesi binası önüne kadar yürüdü. 

Yürüyüşe Beşiktaş Spor Kulübü'nün ünlü taraftar grubu 'Çarşı' da destek verdi. 'Terk etmedi sevdan beni' ve 'Çarşı' yazılı pankart ve döviz taşıyan grup siyah beyazlı takımları lehine tezahürat yapıp, Dink için sevgi gösterisinde bulundu. 

Beşiktaş Çarşı'nın Türkiye'de faşizme karşı olduğunu belirten Emrah Serbest, Hrant Dink cinayetinin Türkiye'nin kanayan vicdani bir yarası olduğunu dile getirdi. 

Bir başka Beşiktaşlı ise, "Çarşı grubu olarak halkların kardeşliğini savunuyoruz." diyerek, "Bu ülkede yaşayan Türk, Kürt, Ermeni kardeştir. Beşiktaş Çarşı halkların kardeşliğine inanır. Ezilenlerin yanında olur." ifadelerini kullandı.