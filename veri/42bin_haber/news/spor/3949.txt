Milli sporcular bilardo turnuvasına katıldı
Milli sporcular Tayfun Taşdemir ve Adnan Yüksel, Bodrum'da bir alışveriş merkezinde 3 gün sürecek olan bilardo turnuvasına katıldılar.Milli bilardocular Tayfun Taşdemir ve Adnan Yüksel, Bodrum'da düzenlenen özel bilardo turnuvasına katıldı.

Bodrum'da bir alışveriş merkezinde bulunan Akademi Bilardo'da, 3 gün sürecek bilardo turnuvası düzenlendi.

Turnuvaya katılan milli bilardocu Tayfun Taşdemir, gazetecilere yaptığı açıklamada, tatil için tercih edilen Bodrum'a bilardo turnuvası için geldiklerini belirtti. Bodrum'da bilardoyu tanıtmak ve bu sporu daha geniş kitleye yaymak istediklerini ifade eden Taşdemir, Gönül ister ki turizm şehri Bodrum, inşallah bilardonun da şehri olur. Türkiye içinde 4-5 tane şehir varsa bunların arasına Bodrum da girer dedi.

Taşdemir, son olarak sponsorları bilardo sporuna destek olmaya davet etti.

Milli sporcu Adnan Yüksel ise Bodrum'a ilk kez geldiğini ve hoş bir ilçeyle karşılaştığını söyledi. Yüksel, turnuvanın iyi geçmesi temennisinde bulundu.

Eski Türkiye Bilardo Federasyonu Eğitim Kurulu Başkanı Hasan Pamuk da Bodrum'da bilardoyu sevdirmek amacıyla böyle bir organizasyon düzenlediklerini dile getirerek, 7-15 yaş grubu öğrenciler için bilardo okulu oluşturmayı planladıklarını bildirdi.