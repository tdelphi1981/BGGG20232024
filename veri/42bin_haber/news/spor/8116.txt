Yunanistan kupasında ses bombaları konuştu!
Basketbolda Yunanistan Kupası'nda Panathinaikos, Olympiakos'u 81-78 yenerek şampiyon oldu. 
Basketbolda, şiddet olaylarının damga vurduğu Yunanistan Kupası Finali'nde Panathinaikos, Olympiakos'u 81-78 yenerek şampiyonluğa uzandı.

Atina'da gerçekleşen karşılaşmada ikinci periyodun bitimine 7 dakika kala Panathinaikos, Olympiakos karşısında 26-17 öndeyken, iki takımın taraftarları arasında VIP tribününde çıkan kavga nedeniyle maç 45 dakika durdu.

Olympiakos taraftarı ile polis arasında yaşanan gerginlik sonucu şiddetin dozu artmaya başladı. Polis, kendilerine yüzlerce koltuk fırlatan taraftarlara ses bombasıyla karşılık verdi.

Panathinaikos, salonun polislerce boşaltılmasının ardından yeniden başlayan maçı, 81-78 kazanarak kupanın sahibi oldu.

-Notlar-

Maç başlamadan önce iki takım taraftarlarının, birbirlerine attıkları meşalelerden birinin başına isabet ettiği Olympiakoslu Kyle Hines, hafif yaralandı. Çıkan olaylarda Panathinaikos oyuncusu Mike Bramos'un koluna taş isabet etti.

Güvenlik gerekçesiyle her iki takıma da 900'er bilet ayrılan maçta yüzlerce polis görev yaptı.