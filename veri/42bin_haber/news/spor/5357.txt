Her deplasman yolculuğunda aynı korkuyu yaşıyor
Malatyaspor deplasmanına giderken 1989'da trafik kazası geçiren Samsunsporlu futbolcu Emin Kar, şimdi kulüp başkanıyken de aynı korkuyu yaşıyor.Malatyaspor ile deplasmanda oynayacağı 1. Futbol Ligi maçına giderken 20 Ocak 1989'da trafik kazası geçirerek antrenörü ile 3 futbolcusu ve şoförünü kaybeden Samsunspor kafilesi içinde futbolcu olarak bulunan ve kazada felç kalan kulüp başkanı Emin Kar, kazanın 24. yıl dönümünde bile aynı korkuyu yaşıyor.

Kaza sonucu felç kalarak 24 yıldır tekerlekli sandalyede yaşamını sürdüren Kar, yaptığı açıklamada, 1981 yılında Samsunspor'a transfer olduğunu, ilk sezonunda şimdiki adı PTT 1. Lig olan Türkiye 2. Ligi'ni şampiyon bitirerek 1. Futbol Ligi'ne yükseldiklerini anlattı.

Bu tarihten 8 yıl sonra Malatya deplasmanına giderken Samsun'un Havza ilçesinde elim kazanın meydana geldiğini anımsatan Kar, şöyle devam etti:
Hocamızı, 3 futbolcu arkadaşımızı ve şoförümüzü kaybettik. Ben de felç oldum. Kazadan sonra 24 yıl geçti. Benim başkanlığım döneminde ilk kez bu kazayı anacağız. Her sene 20 Ocak gelince biraz hüzünleniyorum. Arkadaşlarımı ve hocamı çok özlüyorum. Aslında sadece bu günü 20 Ocak'ta anmamak gerekir. Her gün veya her ay anabiliriz. Şehit olan arkadaşlarımızın isimlerini stadyumda bazı kapılara vermeyi planlıyoruz. Bu olayı unutmamız mümkün değil.
Kazanın sisli ve puslu günde yaşandığını anlatan Kar, Kavak tarafında otobüsün tekerleklerine zincir takmıştık, karlı yol olduğu için. Biz de zincirler takılana kadar futbolcular olarak otobüstün inerek kartopu oynamıştık. Çok üzücü... Böyle bir kaza bundan sonra ne bizim takımımızın ne de başka bir takımın başına gelir inşallah dedi.

İntiharı bile düşündüm

Kaza yaptıkları yıllarda yolların genelde tek şerit olduğunu, otobüslerin ise çok iyi olmadığını belirten Kar, şöyle devam etti:

Şimdi yollar çift şerit ve otobüslerimiz çok iyi olmasına rağmen otobüsle takımımı deplasmana gönderdiğimde içimde hala o korkuyu yaşıyorum. Yollar iyi, otobüsler iyi olmasına rağmen takım gideceği yere varıncaya kadar ya da tekrar Samsun'a gelinceye kadar sürekli telefon açarak nerede olduklarının bilgisini alıyorum. Takımın otobüsle çok yolculuk yapmasını istemiyorum. Ama özellikle altyapıdaki oyuncularımız deplasman maçlarına otobüsle gidiyor. Hep o gün aklıma geldiği için sürekli tedirginlik içinde bekliyorum.

Kazadan sonra yeşil sahalara dönme hayali kurduğunu dile getiren Kar, şöyle konuştu:

Bana hastalığım hakkında uzun bir zaman kimse bilgi vermedi. Sürekli ameliyatlar geçiriyordum. Felç kaldığımı öğrendiğimde daha futbol oynayamayacağım için intihar etmeyi bile düşündüm. Eşim bana çok destek oldu. Psikolojik tedavimin yanı sıra eşimin günlerce hiç uyumadan benimle konuşması beni bu duygudan vazgeçirdi. Bir oğlumuzun olduğunu, tekrar hayata tutunabileceğimi anlattıktan sonra az kalsın dönülmez bir hataya giderken beni ikna etti.

Samsunspor aşkı beni ayakta tutuyor

Futbol oynamayı çok sevdiğini belirten Kar, Futbol benim işim ve aşkımdı. Özellikle Samsunspor aşkı bambaşka. Burada oyunculuktan takım kaptanlığına, teknik menajerlikten kulüp başkanlığına kadar görev yaptım. Beni bu aşk ayakta tutuyor. Ömrümün sonuna kadar Samsunspor'un etrafında olacağım. Bir gün kulüp başkanlığından ayrılacağım ama ben stadyumunda olmaya devam edeceğim ifadelerini kullandı.
Başkan Emin Kar, kazanın 24. yıl dönümünün deplasmanda TKİ Tavşanlı Linyitspor ile yapacakları maçla aynı güne denk geldiğini anımsatarak, Tüm yönetim kurulumuz Kütahya'ya maça gitti ama ben şehitlerimizi anmak için Samsun'da kaldım. Bu maç bizim için çok önemli ancak şehitlerimiz her şeyin önündedir diye konuştu.

20 Ocak faciası

Samsunspor kafilesi, 55 DU 637 plakalı kulüp otobüsüyle 20 Ocak 1989'da Malatyaspor ile oynayacağı 1. Futbol Ligi (Süper Lig) müsabakasına giderken, Havza ilçesinde kafileyi taşıyan otobüs, 61 AC 535 plakalı kamyonla çarpıştı. Samsunsporlu futbolcular Muzaffer Badalıoğlu, Mete Adanır, Zoran Tomic, teknik direktör Nuri Asan ve otobüs şoförü Asım Özkan, kazada hayatını kaybetmişti. Futbolcular Emin Kar, Erol Dinler, Şanver Göymen, Orhan Kılınç, Kasım Çıkla, Fatih Uraz, Burhanettin Beadini, Yüksel Öğüten, Uğur Terzi ile menajer Yüksel Özan yaralanmıştı.

Bu trafik kazasından sonra Samsunspor, kırmızı-beyaz olan forma renklerine, kaybettiği isimlerin anısına 'siyah' rengini de ekledi.