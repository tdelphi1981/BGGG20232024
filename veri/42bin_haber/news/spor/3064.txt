Trabzonspor şampiyonluk anıtı istiyor
Trabzonsporun eski futbolcularından Serdar Bali, 2010-2011 şampiyonluk kupası anıtının yaptırılması için Trabzon Belediyesine başvurdu.
Konuyla ilgili dilekçesini belediyenin bordo mavi masa bölümüne teslim eden Serdar Bali, belediye binası önünde yaptığı açıklamada şunları söyledi: 
"2010-2011 futbol sezonu şampiyonu Trabzonspordur. UEFA da 2010-2011 yılının şampiyonu olarak Trabzonsporu şampiyonlar ligine alarak şampiyonluğumuzu tescillemiştir. Olay yargıya intikal etmiş, yargının da ilk ayağı şike olduğuna karar vererek, cezalar vermiştir. Trabzonsporun hayatın her alanında kurumsal olarak yürüttüğü hak arama mücadelesine bizlerin, taraftarların ve duyarlı futbolseverlerin verdiği katkılar, şike sürecinin ülke gündeminden düşmesine engel olmak içindi. Gasp edilen ve hala gerçek sahibine teslim edilmeyen şampiyonluk kupasının temsili bir anıtının şehrin uygun görülecek bir yerinde yapılmasını istiyorum."

"DAVA MÜCADELESİNE DESTEK OLACAK" 
Trabzonun hakim bir yerine yapılacak temsili kupa anıtının, şehrin ve temiz futbol ile adalet isteyen kitlelerin hak ve hukuk mücadelesine manevi destek olacağını ifade eden Bali, daha sonra şöyle konuştu: 
"3 Temmuzda başlayan şike sürecinin bütün süreçleri bu anıt üzerine yazılmak suretiyle kamuoyu nezdinde, yaşanan adaletsizliğin her daim gündemde tutulmasına katkı sağlayacak. Şike ile bir şehrin topyekun nasıl mücadele ettiğinin de sembolü olacak. Bu temsili anıt, ulusal ve uluslararası mecralarda verdiğimiz dava mücadelesine destek niteliğinde olacak." 
Aynı zamanda Trabzonsporun taraftar temsilcisi de olan Serdar Bali, kişisel olarak yaptığı başvuruda anıtın proje ve yapımındaki tüm maddi külfeti de üstleneceğini söyledi. 
Bu arada daha önceki açıklamalarında şampiyonluk kupasının Trabzonspora verilmesi gerektiğini vurgulayan Ak Partili Belediye Başkanı Orhan Fevzi Gümrükçüoğlunun da kupanın anıtının yapılmasına sıcak baktığı öğrenildi.