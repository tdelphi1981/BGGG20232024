Ceyhan'da büyük sevinç
Türkiye Kadınlar Basketbol Ligi'nde Adana BOTAŞ'ı 95-62 yenen Ceyhan Belediyesi'nde galibiyet sevinci yaşanıyor.Kulüpten yapılan yazılı açıklamaya göre, Ceyhan Belediyesi Antrenörü Atilla Keskin, Adana BOTAŞ karşılaşmasından galibiyetle ayrılmanın haklı gururunu yaşadıklarını belirtti.

Karşılaşmada takım olarak çok iyi performans sergilediklerini bildiren Keskin, şunları kaydetti:

Maç boyunca savunma disiplininden ödün vermeden oynayarak bu sonuca ulaştık. Hazırlık turnuvaları ve Türkiye Kupası dahil ilk kez tam takım olarak bir karşılaşmaya çıktık. Hülya'nın sakatlık sonrası ilk maçıydı. Salı günü takım olarak yeniden toplanarak Canik Belediyesi maçının hazırlıklarına başlayacağız. Tüm sporcularımızın eline sağlık büyük iş yaptılar.

Genel Menajer Fatih Yücel ise aynı şehrin takımları olmaları nedeniyle Adana BOTAŞ maçının kendileri için ayrı bir önem taşıdığını hatırlatarak, Derbi olması nedeniyle bu karşılaşma bizim için önemliydi. Bu galibiyet bizim için iki kat daha önemli. Üçüncü haftamızda ikinci galibiyetimizi aldığımız için çok mutluyuz. Sporcularımızla gurur duyuyoruz. Adana'da bizleri yalnız bırakmayan Ceyhan taraftarına teşekkür ediyorum ifadelerini kullandı.