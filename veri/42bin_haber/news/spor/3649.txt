FIFA'dan İsrail'e VIP tepkisi
Uluslararası Futbol Federasyonları Birliği (FIFA), İsrail'den, Filistin Futbol Federasyonu Başkanı Jibril Rajoub'un VIP statüsünün iade edilmesini istedi.FIFA'dan yapılan açıklamaya göre, geçen ay VIP statüsü düşürülen federasyon başkanı Rajoub'un, İsrail'e güvenlik kontrolünden geçmeden girmesi için talepte bulunuldu. Açıklamada, İsrail Futbol Federasyonu'ndan, Rajoub'un serbest dolaşımının sağlanması için istekte bulunulduğu belirtildi. İsminin açıklanmasını istemeyen bir İsrail Savunma Bakanlığı görevlisi, geçen ay, Rajoub ile Filistinli bir başka federasyon görevlisi Nabil Shaath'ın statülerinin, İsrail'e karşı şiddet çağrısında bulundukları gerekçesiyle düşürüldüğünü açıklamıştı. Görevli, Rajoub ve Shaath'ın İsrail'de serbest dolaşabilmesi için güven belgesine ihtiyaç duyduklarını ve güvenlik kontrolüne maruz kalabileceklerini belirtmişti.