Komutan Kuyt
Aykut Kocaman, derbideki oyun planını Hollandalı yıldız üzerine kurdu
 F.Bahçe Teknik Direktörü Aykut Kocaman'ın yarınki G.Saray derbisinde, saha içindeki komutanı Dirk Kuyt olacak. Hollandalı yıldızla bir haftadır motivasyon konuşmaları yapan Kocaman, *Saha içindeki liderim sensin' diyerek onu zorlu maça hazırlıyor. Aykut Hoca, çok güvendiği Kuyt'tan Arena'da da gol atıp gerçek Fenerli olmasını bekliyor. Dirk Kuyt'ın yarınki maçta 3 farklı görevi olacak. Sow'un yanında yardımcı forvet olarak görev yapacak olan Hollandalı, G.Saray'ın en etkili olduğu bölge olan sol kanattan Riera'nın ileri çıkışını önleyecek. Bununla da yetinmeyip orta saha ve defansına yardım edecek. Kuyt'ın bu sezonki saha içi performansı Kocaman'ın ona olan güveninin bir göstergesi. 
 SAHADAKİ YARDIMCI
 HOLLANDALI futbolcu atıyor, attırıyor ve asla pes etmiyor. 6'sı Avrupa kupalarında olmak üzere bu sezon resmi maçlarda attığı 11 golle F.Bahçe'nin en skorer ismi olan Dirk Kuyt, Süper Lig'de 7 golü olan Moussa Sow'u 5 golle takip ediyor.
 İSTİKRAR ABİDESİ...
 KUYT takımında skora etki eden diğer istatistiklerde de hep üst sıralarda yer alıyor. Süper Lig'de geride kalan 15 maçın 14'ünde görev alıp 1185 dakika sahada kalan Dirk Kuyt, Hasan Ali ve Moussa Sow'la birlikte takımın istikrar abidesi...
 TOPLA HAŞIR NEŞİR
 TAKIMIN en çok topla buluşan (791 kez) oyuncusu olan Dirk Kuyt, şut (26) ve isabetli şut (12) istatistiklerinde de Moussa Sow'un ardından F.Bahçe'nin en verimli ismi. Sarı-Lacivertli takımın en çok orta yapan (40) oyuncusu da Dirk Kuyt.
 RAKİPLERDEN FAZLA
 DİRK Kuyt, G.Saraylı Umut ve Burak kadar golcü değil. Ancak, onlardan daha savaşçı. Kuyt, ikili mücadelelerde 20 top çaldı. Umut-Burak ikilisi ise toplam 12 top çalabildi.
 BİZİM İÇİN YENİN
 F.Bahçe Başkanı Aziz Yıldırım, yöneticiler ve taraftarlardan derbi motivasyonu... Sarı-Lacivertli takımın dün akşamki idmanına tam kadro çıkarma yapan yöneticilerin yanı sıra bir grup taraftar, takıma moral verip motive etti. Kulüp başkanı Aziz Yıldırım, teknik heyet ve futbolculara hitaben şunları söyledi:
 GÖNLÜM SİZİNLE
 'PAZAR günü sezonun en önemli maçına çıkacaksınız. Sizin kaliteniz ortada. Türk Telekom Arena'da rakibi daha önce iki kez yendiniz. Yine kazanacağınıza inanıyorum. Çıkın sahaya, kulaklarınızı tıkayıp sadece maçınızı oynayın. Ben maçı izlemeye gitmeyeceğim. Ancak gönlüm sizinle. Çıkın sahaya ve bizim için kazanın' dedi. Futbolcular da Başkan Yıldırım'a kendilerine olan güveni ve bu sözleri nedeniyle teşekkür ederken, 'Güveninizi asla boşa çıkarmayacağız. Kazanıp döneceğiz' dediler.
  