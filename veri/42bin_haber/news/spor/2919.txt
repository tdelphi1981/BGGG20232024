Listedeki tek "Türk ismi" Mesut Özil'in
Birleşik Krallık'ın en önemli gazetelerinden The Guardian 2012 yılının en iyi 100 futbolcusunu belirledi. Hazırlanan listenin ilk 10'unda ise çok fazla sürpriz yoktu. Messi ilk sırayı alırken, listede yer alan Türk pasaportlu bir isim yoktu. Mesut Özil ise 17. sırada kaldı.
Sid Lowe'dan Daniel Taylor'a, Jonathan Wilson'dan Michael Cox'a dünyaca ünlü birçok spor yazarının jürisinde bulunduğu listenin tepesinde Lionel Messi yer aldı. Listede Türk futbolcu yer almazken, Türkiye Ligleri'nde yer alan herhangi bir futbolcu da yoktu. Türk asıllı Mesut Özil ise 17. sıradaydı. Sid Lowe Messi'nin neden Ronaldo'nun önünde yer aldığını ise şu sözlerle açıkladı: "Jüride bulunan 11 kişinin hemfikir olduğu tek bir konu vardı. O da Lionel Messi'nin dünyanın en iyisi olduğuna dair olduğuydu. Messi şu anda kainatın en iyi oyuncusu. Hatta gelmiş geçmiş en iyi futbolcu bile olabilir." 
EN ÇOK PREMIER LİG'DEN 
İlk 10'da Messi'yi ise sırasıyla Cristiano Ronaldo, Xavi, Iniesta, Ibrahimovic, Falcao, Van Persie, Pirlo, Yaya Toure ve Cavani izledi.  Çoğunlukla Avrupa'nın beş büyük liginde forma giyen oyunculardan kurulu listeye en çok oyuncu sokan lig ise Premier Lig oldu. İngiltere'den 27, İspanya La Liga'dan 23, Bundesliga'dan 17, İtalya Serie A'dan 13 ve Fransa Ligue 1'den 8 oyuncu ilk 100'de yer aldı.  
EMRE'YE GÖNDERME 
Haberin girişinde ise ilginç bir dil kullanıldı ve Emre Belözoğlu'na gönderme yapıldı. 2004 yılında Pele'nin belirlediği gelmiş geçmiş en iyi 125 futbolcuya değinilirken, "Pele biraz tuhaf bir sıralama yapmış, Emre Belözoğlu, Javier Saviola ve El Hadji Diouf'a yer vermişti. Biz böyle yapmıyoruz. Daha iyisini yaptığımıza eminiz" denildi.  
LİSTENİN SAYILARI 
Yaş ortalaması: 26 
En genç oyuncu: Stephan El Shaarawy (20) 
En yaşlı oyuncu: Javier Zanetti (39) 
Milliyete göre en çok oyuncu: İspanya (16) 
Pozisyona göre oyuncu seçimi 
Orta saha (36) 
Forvet (29) 
Defans (19) 
Kaleci (16) 
KÜRSÜ: 2012'de ne yaptılar? 
Lionel Messi:  
İlk sırada yer alan Arjantinli 2012'de bir rekoru tarihe gömdü. Messi Müller'in bir yılda en fazla atılan gol sayısını 40 yıl sonra geçerek çıtayı 91'e taşıdı.  
Cristiano Ronaldo: 
Sürekli Lionel Messi'yle kıyaslanan Ronaldo, 2012'de Real Madrid'in La Liga'yı kazanmasını sağladı. Bu sezon ise takımı adına 23 gole ve 4 asiste imza koydu.  
Xavi: 
Barcelona'nın beyni Xavi 2011/12 sezonunda tam 63 maça çıkarken, 14 kez ağları sarstı. Bu sezon da takımının maestrosu olmaya devam ediyor.  
 