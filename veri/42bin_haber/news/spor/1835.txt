Kılıç'tan Cristiano Ronaldo'ya Filistin teşekkürü
Gençlik ve Spor Bakanı Suat Kılıç, bir basın mensubunun gündeme getirdiği Real Madrid'de forma giyen Cristiano Ronaldo'ya Filistin ve Gazze için yaptığı girişim ve bağışından dolayı teşekkür etti.
Bakanlık olarak yatırım ve tesislerle ilgili bugün İstanbul'da Lütfi Kırdar Kongre Merkezi'nde yaptığı basın toplantısında bir basın mensubunun sorusu üzerine konuşan Bakan Kılıç, Ronaldo'ya teşekkür etti.

Bakan Suat Kılıç, Real Madrid'de forma giyen Portekizli futbolcu Cristiano Ronaldo'nun, kazandığı 'Altın Ayakkabı' ödülünü açık artırmada satarak, elde edilen geliri (yaklaşık 1,5 milyon euro) Filistinli ve özellikle de Gazzeli çocuklara bağışlamasının hatırlatılması üzerine şunları söyledi:

'Öncelikle böyle bir konuyu burada siz gündeme getirdiğiniz için ben size yürekten teşekkür ederim. Bilgi ilk geldiğinde, 'Teyit edin' dedim. Normalde çok sıra dışı bir şey. Gazze'de derin bir insanlık dramı yaşanıyor. Filistin halkı ve özellikle de Gazze halkı üzerinde, masum, savunmasız sivil insanlar üzerinde İsrail'in ölçü tanımayan saldırıları var. 

Böyle bir dönemde, uluslararası kamuoyu büyük ölçüde İsrail'e destek verirken, Ronaldo'nun, efsane futbolcu kişiliğiyle dünyayı sarsan böyle bir tercihte bulunması çok anlamlı ve bir o kadar da önemli. Ronaldo bu tercihini kullanırken, ırk, din, dil faktörlerini göz önünde bulundurduğunu zannetmiyorum. Her hangi bir yakınlık ayrımına girdiğini de zannetmiyorum. İnsani, vicdani ve ahlaki kaygıları vardır. 

Dünyada bu kadar insani, vicdani ve ahlaki kaygılarla hareket edebilecek bir birikim hala bu düzeyde varsa, manevi değeri de olan bir armağanı paraya çevirip Gazze halkına gönderecek bir harekette bulunuyorsa, yürekten takdir etmek lazım, tebrik etmek lazım ve onu kutlamak lazım. Gazzelilerin, Filistin'lilerin vicdanındaki dille konuşmak ve 'Allah razı olsun' demek lazım. 

Türkiye Cumhuriyeti Spor Bakanlığı olarak biz kendisine bir teşekkürle mukabelede bulunmayı düşünüyoruz. Ancak bunu bir kuru teşekkür olarak değilde neyle taçlandırırız diye planlar yapıyoruz.'