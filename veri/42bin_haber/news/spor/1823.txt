Webber'den eleştiri
Mark Webber, İngiltere Grand Prix'den itibaren hayata geçirilen yeni podyum uygulamasını eleştirdi.
turkiyef1.com'da yer alan habere göre; Webber'in kazandığı Silverstone'daki yarışla birlikte, klasik basın toplantılarının yerine pilotlarla podyumda mülakat yapılmaya başlanmıştı. Mülakatı yapan isimler ise Jackie Stewart ve Niki Lauda gibi eski dünya şampiyonlarından opera şarkıcısı Placido Domingo'ya kadar çeşitli isimlerden oluşuyor. 
Bir diğer değişiklik de pilotların podyumda kaldırılan ulusal bayraklarının yerine, elektronik versiyonunun getirilmiş olması. 
Webber, yeni formattan hiç hoşlanmadığını belirterek, podyumun sadece pilotlar için olduğunu, oysa yeni uygulamada herkesin podyumu doldurduğunu söyledi. 
Webber, podyumun, pilotların yarışın ardından başarılarını kutlayacakları yer olduğunu söyleyerek, burasının diğerleri tarafından işgal edilmesinin kendisini kızdırdığını dile getirdi. 
Avustralyalı pilot, "Ayrıca gerçek bayraklar olmalı. Elektronik bayraklar saçma görünüyor. Rüzgarda sallanan gerçek bayraklarımız olmalı" dedi. 
Podyumda mülakat yapılması konusunda ise Webber, "Bu konuda yüzde 50-50'yim" yorumunda bulundu. 
Webber ayrıca canlı yayındaki mülakatlar sırasında, yarıştan hemen sonrasının heyecanı içinde bazı uygunsuz ifadelerin kullanılabileceğini söyleyerek, "Adrenalin dolusunuz, heyecanlısınız inanılmaz bir grand prix çıkardınız, bazen doğru bir dil kullanamayabilirsiniz fakat tabi bu konuda duyarlı olmak zorundayız" dedi.