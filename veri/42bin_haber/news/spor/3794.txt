Cefa değil sefa yılımız oldu
Roberto Hilbert, ilk yarı ve gelecekle ilgili düşüncelerini STARa anlattı

ROBERTO Hilbert... Beşiktaş’a 2010 yılında Ricardo Quaresma ve Guti Hernandez gibi yıldızlarla beraber transfer edildi. Alman futbolcu kendi deyimiyle ilk geldiği dönemde Quaresma ve Guti gibi starların gölgesinde kaldı. Başlarda uyum sorunu da yaşadı. Ancak ilerleyen zamanlarda kendini gösterdi, Teknik Direktör Samet Aybaba ile de zirve yaptı. 
Eleştirmenler de memnun 
İşte Roberto Hilbert’le gerçekleştirdiğimiz sohbetin satırbaşları:  “Almanya dışına ilk kez çıktığım için biraz zorluklar yaşadım. Ama yılmadım, adım adım ilerledim. Eleştirileri de yavaş yavaş üzerimden attım. Şu an tüm futbol yorumcuları veya eleştirmenleri benden memnun. Ben de performansımdan memnunum. Böyle devam etmek istiyorum.” 
“Türkiye’de ‘futbol’ deyince aklıma tutku geliyor. Bu benim de hoşuma gidiyor. Ben de zaten tutkuyla oynayan bir oyuncuyum. Türkiye’de futbolcular hem sıcakkanlı hem de tezcanlı. 
“Geçen sezon kağıt üzerinde ligin en iyi futbolcularına sahiptik ancak takım değildik. Bu sezon ise güçlü bir takımız. Birlik olduk, bunu da hem saha içinde hem de idmanlarda gösteriyoruz. Herkes takım için savaşıyor. Gençler tecrübelileri takip ediyor, onlar da gençlere bir şeyler öğretmek istiyor. Geçen sezon olsa bu kadar genç oyuncu sahada olmazdı.” 
“Beşiktaş Türkiye’nin en köklü geçmişi olan kulübü. Beşiktaş çalışmanın, hırsın, savaşmanın filozofisiyle yaşıyor. Beşiktaş formasını giyiyorsanız, her şeyinizi vermeniz gerektiğini bilmelisiniz. Bence Fenerbahçe ve Galatasaray’dan bizi ayıran en önemli özellik bu. Tabii gol atmak ve galip gelmek önemlidir ama bizim taraftarlarımız her zaman yüreğimizle oynamamızı bekliyor.” 
“Sezon başında bizden beklentiler fazla yüksek değildi. İlk yarıyı iyi bir yerde tamamladık. Böyle devam edeceğiz. Çok gol atınca biz de keyif alıyoruz. Ancak her maç 3 gol yemek bizi mutlu etmiyor. Yediğimiz goller bizim kalitemizdeki bir takıma göre fazla. Bunu düzeltmemiz gerekiyor. Düzeltirsek çok daha başarılı olacağız.” 
“Şampiyonluk için hem iyi savunma yapacaksınız hem de ofansınız iyi olacak. Son 2 sezonda Fenerbahçe ve Galatasaray istikrarlı sonuçlar aldılar. Biz de savunmayı düzeltirsek şampiyonluk yarışını sonuna kadar kovalarız. Önemli bir konu da küçük takımlara karşı kazanmak. Son 2 sezonda bunu fazla yapamadık ama bu sene yapıyoruz.” 
Şampiyonluğu herkes istiyor 
“2.5 senedir buradayım. Galibiyet için her takıma karşı yüzde 100 oynanması gerektiğini anladım. Biz bu sene bunu yapıyoruz. Şampiyonluğu ve Devler Ligi’ni herkes istiyor. Bunun için maç maç düşünüp kazanmalıyız. Bakalım ikinci yarıda neler olacak.”  
Q7 beklentileri karşılayamadı 
Ricardo Quaresma fenomenal bir isim. Kalitesini tartışmak imkansız. Takımdan ayrılmasının iyi mi, kötü mü olduğu konusunda yorum yapmam. Takımın başarılı olması onun hep aleyhineydi zaten. Q7 transfer edildiğinde ondan çok şeyler bekleniyordu. Beklentileri her zaman karşılayamadı. Belki biz de ona daha fazla yardım edebilirdik. 
Guti’den çok şey öğrendim 
Guti Hernandez, Real Madrid’den daha önce tanıdığım bir oyuncuydu. Kendisiyle Beşiktaş forması altında bir araya geldik. Aynı takımın başarısı için ter döktük. Ben kendi adıma Guti ile oynamaktan büyük keyif aldım. Bunun yanında ondan futbol ve profesyonellik adına çok şeyler öğrendim. Beşiktaş’tan ayrılmasına da çok üzüldüm. 
Milli beklentim yok 
TÜRKİYE’DE kendisini çok mutlu hissettiğini belirten Hilbert, “Burası Almanya’dan sıcak. Burada yaşamaktan keyif alıyorum. Türkçe’yi bayağı anlıyorum ama konuşma konusunda iyi seviyede değilim. Kendimi geliştirmeye çalışıyorum. Alman Milli Takımı’nda oynama şansı bulursam tabii ki çok sevinirim. Elimden gelenin en iyisini yapmaya çalışırım. Ancak şu an öyle bir beklentim yok” ifadesini kullandı. 
Aybaba ile frekans tuttu 
BEŞİKTAŞ’TA Samet Aybaba’nın takımın başına geçmesinden sonra önemli değişiklikler olduğunu ifade eden Roberto Hilbert, “Benim de yönetim ve hocayla aram çok iyi. Zaten Aybaba ile aram iyi olmasa oynayamazdım (gülüyor). Teknik direktörümüzle iyi bir diyaloğum var. Aynı frekanstayız. Sportif açıdan ise hocamız istediği verimi alamasaydı zaten beni oynatmazdı. Şu an için her şey yolunda gidiyor. Gelecekle ilgili bir plan da yapmadım. Ligin ilk yarısını başarılı bir şekilde tamamladık. Sadece futboluma konsantre oluyorum. Zamanı gelince karım, menajerim ve kulübümle oturup konuşacağız. O zaman ne olacağı ortaya çıkacak. Şu an için bir teklif yok zaten. Bundesliga dünyanın en iyi liglerinden birisi ama şu an transferle ilgilenmiyorum” diye konuştu. 
Çarşı Grubu  dünyada bir numara 
GEÇEN sezon Stoke City maçında tribünleri doldurup şov yapan Çarşı Grubu’nu anlatmak öyle kolay değil. Gerçekten mükemmel bir taraftar grubumuz var. Bence dünyanın en iyi taraftarları. Nerede oynarsak oynayalım fark etmiyor, bizi destekliyorlar. Bu sezon, zaman zaman tribünler boş kalsa da onların desteği bize güç veriyor. 
Oğuzhan ile Mami fantastik 
SAMET Aybaba’nın gelişinden sonra kadroda önemli değişiklikler oldu. Gidenlerin yerine daha çok genç isimler geldi. Arsenal’dan gelen Oğuzhan Özyakup da bunlardan biri. Ayrıca Muhammet Demirci de A takıma katıldı. Bence Oğuzhan ve Mami fantastik. Olcay da çok başarılı. Ayrıca Galatasaraylı Selçuk İnan’ı da çok beğeniyorum. 
Mesut’u en iyi 11’e seçerim 
BEN dünyanın en iyi 11’ini Neuer-Dani Alves, Puyol, Sergio Ramos, Marcelo (Jordi Alba), Gerrard, Manuel Fernandes, Mesut Özil, İniesta, Messi ve Gomez olarak seçerim. Bu kadro bazı kişileri tatmin etmeyebilir ama ben Alman Milli Takımı’nda forma giyen Mesut ile takım arkadaşım Fernandes’i bu kadroya girecek yetenekte görüyorum. 
Bu sezon şampiyon B.Münih 
BUNDESLİGA’YI yakından takip ediyorum. Bayern Münih çok iyi gidiyor. Bu sezon şampiyon olurlar, benim favorim onlar. Borussia Dortmund da son 4 senede inanılmaz gelişti. Tecrübeli ve gençlerden çok iyi kadro kurdular. Şampiyonlar Ligi’nde Real Madrid önünde muhteşem oynadılar. Dortmund bu sene Avrupa’da büyük ses getirecek.