'Özel atletler' Avrupa Şampiyonası'na hazırlanıyor
Özel Sporcular Atletizm Milli Takımı, Mart ayında İstanbul'da yapılacak Özel Sporcular Salon Atletizm Avrupa Şampiyonası'nda Türkiye'ye madalyalar kazandırmak için hazırlıklarını İzmir'de sürdürüyor.
Çalışmalarını Halkapınar'daki kamp eğitim merkezinde yapan milli takım, başantrenör Zekeriya Üçüncü ve Milli Takım Antrenörü Songül Virit yönetiminde çalışıyor. Zekeriya Üçüncü yaptığı açıklamada, Trabzon, Ankara, Balıkesir, Kocaeli gibi farklı illerden gelen 14 özel sporcunun, günde 3 antrenman yaptığını belirtti. Sporcuların 60 metre, 200 metre, 400 metre, 800 metre, 1500 metre, 3000 metre, 60 metre engelli, 4x200 ve 4x400 bayrak koşusu, gülle atma, üç adım atlama, uzun atlama branşlarında madalya için yarışacağını kaydeden Üçüncü, şunları söyledi: Şampiyonada madalya kazanmak kadar, tecrübe kazanmayı da önemsiyoruz. Federasyon olarak açık pistlerdeki yarışmalara katıldık ama 13-18 Mart'ta İstanbul'da yapılacak organizasyonda ilk defa salonda yarışacağız. Hedefimiz önce bu çocukları yetiştirmek, spora kazandırmak ve yarıştırmak. Hedefte başarılı olmak var ama çocuklarımızın tecrübelerinin artırılması da söz konusu. Çocuklarımızı kapasitelerine uygun şekilde hazırlamak durumundayız, birçoğu kapasitelerini aşmış durumdalar.

Evine kapanan çok insan var
Özel Sporcular Spor Federasyonu Organizasyon Kurulu Başkanı Murat Tekincan da federasyon yönetimi olarak göreve yeni geldiklerini, amaçlarının il, bölge ve Türkiye çapında şampiyonalar düzenleyerek daha çok özel sporcuya ulaşmak olduğunu ifade etti. Engellilerin spor yapmasının önemine değinen Tekincan, onlara en azından sorumluluk alma bilincini aşılamayı hedeflediklerini kaydetti.
 
Tekincan, şöyle konuştu: Evine kapanan çok insan var. Sosyalleşmelerini sağlamak istiyoruz. Yarışmacı sporcular da yetiştirip ülkemizin adını duyurmak istiyoruz. Kamp programında çocuklarımızın sosyalleşmesi, streslerini atmaları için gezi gibi çeşitli faaliyetler yapıyoruz. Sporcularımıza, psikologdan sporcu ve masörüne kadar kampta her türlü destek sağlanıyor. Kampların nitelikli olarak gerçekleştirilmesi önemli.
 
Kampta yer alan ve Özel Sporcular Dünya Şampiyonası'nda 10 bin metrede 6'ncılığı bulunan Emrah Öztürk de, şampiyonaya iyi hazırlandıklarını söyledi. Başarılı bir kamp dönemi yaşadıklarını kaydeden Öztürk, 800, 1500, 3000 metre koşacağım. İddialıyım, Türkiye'ye bir madalya kazandıracağım dedi.
2012 Londra Paralimpik Oyunları'nda bayanlar gülle atma kategorisinde mücadele eden ve 11. olan milli atlet Ayşegül Tahtakale de şampiyonluğu hedeflediklerini söyledi. Tahtakale, kampın faydalı geçtiğini belirterek, şampiyonada ellerinden geleni yapacaklarını sözlerine ekledi.