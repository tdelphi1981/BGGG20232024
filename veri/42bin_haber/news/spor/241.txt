Birbirimizi kırdırma operasyonu
Taner Aşkın'ın önce 'Adnan Öztürk'ten vazgeç', sonra da 'Başkan adayı' sözlerini değerlendiren Başkan Ünal Aysal, 'G.Saray'ı kimse karıştırmaya kalkmasın' dedi
 KENAN KARCI
 G.Saray'da Başkan Ünal Aysal, Taner Aşkın'ın iddialarıyla ilgili çarpıcı bir fotoğraf çekti: 'Tüm bu yapılanlar son derece başarılı olan G.Saray yönetimini birbirine kırdırma operasyonudur...'
 YÖNETİM kurulu ile birlikte kurumsallaşma çalışmalarında son noktaya gelen Aysal, yaptıkları hizmetlerin muhalefet tarafından görmezden gelinip G.Saray'ın karıştırılmaya çalışıldığını ifade etti. Son günlerde Taner Aşkın'ın Divan ve Telegol'deki demeçlerinin amacının ne olduğunun G.Saray camiası tarafından iyi değerlendirilmesi gerektiğini belirten Aysal, yönetici arkadaşlarına 'Bizi yıpratma politikası uyguluyorlar. Hepimiz dikkatli olalım, hiç koz vermeyelim' uyarısında bulundu... Tüm branşlarda galip geldikleri bir haftada bile yıpratma politikasının sürdüğünü belirten Aysal şöyle devam etti: 
 SONUNA KADAR GİDERİM
 'BİR borsa işi çıkardılar. Ticari hayatta son derece normal olan olayları speküle edip bizi 'kötü' göstermeye çalıştılar. Sonra yönetimimizdeki insanları politikalarına alet etmek istediler. Bana 'Şunla çalışma, bunla çalış' taktiği vermek ne demektir? Ben yola kimle çıktıysam sonuna kadar giderim. Bu tür olaylarla kimse G.Saray'a zarar veremez, buna izin vermem. Aslında bu olaylarla dostumuzu, düşmanımızı da öğreniyoruz.
 SİSTEMATİK OLUYOR
 BU sezon G.Saray ekonomik olarak çağ atlayabilir. Bunun için tüm plan ve projelerimizi yaptık. Güçlü olmamız, Türk futbolunda en önde kulüp olmamız bazılarının işine gelmeyebilir. Ancak bunu istemeyenlerin içimizde olması manidar! 
 KİMSE aramızı açmaya çalışmasın. Bizi birbirimize kırdırmaya çalışmasın. Bu hareketleri sistematik şekilde sürdürmesin. Bu kişilerin kimler olduğunu camia çok iyi biliyor.'
 Yönetimde kriz yok
 G.Saray Başkan Yardımcısı Refik Arkan, yönetimde tartışma iddialarına Radyospor'da cevap verdi: 
 'Çok fazla eleştiri yapılıyor, stadın üstü kapalı olsaymış gibi. Sorun Madonna konserinden kaynaklanmıyor. Yönetimde fikir tartışmaları hep olacak. Aynı düşünmek zorunda değiliz. Oylama yapılır, karar alınır. Bunun tartışması olmaz. Yönetim içerisinde bir kriz yok.
 Ara transferde transfere ihtiyaç duyulursa yaparız. Sadece Huntelaar değil, birçok isim üzerinde çalışma var. Baros'ta görüşme yok.'
 Öztürk istifa etsin
 G.Saray Divan Kurulu Başkanı İrfan Aktar, 'Adnan Öztürk eğer başkan olmak için çalışıyorsa görevinden istifa etsin' dedi. Aktar, 'Yönetimde farklı fikirleri olabilir. Eğer yönetime aykırı olduğunu ifade ediyorsa o zaman o kuruldan ayrılacak. Önümüzde 15 ay hizmet dönemi varken Adnan Öztürk bunu düşünüyor ve çalışmalar yapıyorsa istifa etmesi gerekir. Seçim 2014 Mayıs'ta. G.Saray'da gelenekler vardır' diye konuştu.
 Aysal'ı keyifle seyrediyorum
 G.Saray'ın duayeni İnan Kıraç, Başkan Ünal Aysal'ın kesinlikle yönetimde kalması gerektiğini söyledi. Kıraç, 2 yıl önce Aysal konusunda şu ifadeleri kullanmıştı:
 'G.SARAY'IN kurumsallaşmaya ihtiyacı var ve bunu sağlayabilecek en önemli kişi Ünal Aysal'dır. Ünal Aysal'ın en az 5 yıl görevde kalması ve G.Saray'ı bu hedefe taşıması lazım. Bunu yapacak vizyona da sahip.'
 UZAK DURMAM DOĞAL 
 G.SARAY'IN duayen ismi Kıraç, yakın çevresine geçen 2 yılda Aysal'la ilgili fikirlerinin değişmediğini şöyle anlattı:
 'ÜNAL Bey doğru işler yapıyor. Ben de keyifle seyrediyorum. Kulüpten, yönetimden uzakta durmam çok doğal. Zaten tüm bunlar yapılırken çıkıp konuşmam G.Saray yönetimine destek değil, köstek olur. Ünal Aysal'ın kesinlikle yönetimde kalması ve başlattığı kurumsallaşmayı tamamlaması gerek. Benim bu aşamada herhangi bir kişi ya da kurumu desteklemem söz konusu dahi olamaz. G.Saray emin ellerdedir ve öyle de kalmalıdır.'
  