Türkiye madalya sayısını ikiye katladı
Türkiye, son dönemde spordaki atılımlarının karşılığını, son 10 yılda aldığı madalya sayısını iki katına çıkartmayı başardı.Gençlik ve Spor Bakanlığı (GSB) verilerine göre, Türkiye'nin Dünya ve Avrupa Şampiyonları'nda 2002 yılında toplam madalya sayısı 277 iken, 2012 yılında bu rakam yaklaşık 2 kat artarak, 539'a yükseldi. Türkiye, dünya şampiyonalarında toplamda 185, Avrupa şampiyonalarında ise 354 madalyayı hanesine yazdırdı.

Dünya şampiyonalarına katılan federasyonlar arasında Üniversite Sporları, toplamda 32 madalya ile ilk sırada yer aldı. Üniversite Sporları Federasyonu 7 altın, 9 gümüş ve 16 bronz madalyayı müzesine taşıdı. Kick Boks ve Görme Engelliler Federasyonları ise sırasıyla toplamda 23 ve 20 madalyayla bu branşı izledi.

Avrupa Şampiyonaları'nda ise Wushu Federasyonu, toplamda elde ettiği 52 madalya ile 52 federasyon arasında lider oldu. Wushu Federasyonu, 9 altın, 23 gümüş ve 20 bronz madalyayı Türkiye'ye kazandırdı. Halter ve güreş, wushunun ardından geldi. Toplamda halter branşı 46, güreş ise 27 madalya ile ikinci ve üçüncü sırayı aldı.

Toplamda atletizm ilk sırada

Gençlik ve Spor Bakanlığı'nın 52 federasyon arasında yaptığı değerlendirmede, atletizm branşı, 401 madalyayla ilk sırayı aldı. Atletizm, 143 altın, 147 gümüş ve 111 bronz madalyaya ulaşarak, ilk sıraya yerleşti. Karate ve güreş, atletizmin ardından sıralandı. Karate 2012 yılında toplamda 330, güreş ise 222 madalyanın sahibi oldu.

Türkiye, 2012 yılında katıldığı 7 ayrı turnuvada, toplamda 2159 madalya kazandı. Paralimpik oyunları, olimpiyat oyunları, Avrupa Gençlik Olimpiyatları (EYOF), dünya şampiyonası, Avrupa şampiyonası, Balkan şampiyonası ve uluslararası turnuvalarda, 694 altın, 632 gümüş ve 833 bronz madalya Türkiye'ye geldi.

Türkiye en çok altın madalyayı atletizm branşında kazandı. Atletizm 143 altın madalya alırken, karate 102 madalya ile ikinci, güreş ise 60 madalya üçüncü sırada yer aldı. Bu arada, 52 federasyon arasında, beyzbol-softbol-ragbi, bisiklet, briç, kano, oryantiring, otomobil, sualtı sporları ise geride kalan yılı madalyasız kapattı.