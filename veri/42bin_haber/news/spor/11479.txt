Kupayı istiyoruz
Başantrenör Memnun, Yenemeyeceğimiz takım yok derken; kaptan Işıl da Geçen yıldan ders aldık. Daha tecrübeliyizdiye konuştu.

GALATASARAY, FIBA KADINLAR AVRUPA LİGİ SEKİZLİ FİNALİ İÇİN RUSYA’YA UMUTLU GİTTİ 
UMMC Ekaterinburg’un ev sahipliğinde 18-24 Mart tarihleri arasında düzenlenecek FIBA Kadınlar Avrupa Ligi Sekizli Finali’nde mücadele edecek Galatasaray, dün Rusya’ya gitti. Yolculuk öncesi STARSPOR’un sorularını yanıtlayan Sarı-Kırmızılılar, hedeflerinin şampiyonluk olduğunu söyledi. Başantrenör Ekrem Memnun, “Artık organizasyonun tepe noktasındayız. İyi bir takımımız var. Güç dengeleri eşit. İlk maçı kaybetseniz bile finale çıkabilirsiniz. İlk maçı kazansanız da finale çıkamayabilirsiniz. Böyle bir turnuva” ifadesini kullandı.   
Herkes kadar şansımız var 
Organizasyona katılan tüm takımlar gibi Galatasaray’ın da şansının olduğunu belirten Memnun “İyi bir motivasyonla Rusya’ya gidiyoruz. Herkesi yenebilecek güçteyiz. Ev sahibi Ekaterinburg favori ama onları yenebileceğimizi grup maçında göstermiştik. Good Angels ve Polkowice de asla hafife alınmamalı” diye konuştu. Geçen yıl İstanbul’da Galatasaray’ın ev sahipliğinde düzenlenen Sekizli Final’de hayal kırıklığı yaşadıklarını anlatan kaptan Işıl Alben ise şöyle konuştu:  
Futboldan sonra sıra bizde 
“Geçen yıldan ders aldık. Bu yıl daha tecrübeli bir takımımız var. Taktiksel olarak kilit savunmada. Avrupa’nın en iyi savunma yapan takımıyız. Galatasaray’ın olduğu yerde hedef hep yukarıda olmaktır. Futbol takımımızla gururlandık. Şimdi sıra bize geldi. Öncelikli hedefimiz 3 maç sonunda yarı finale çıkmak.” Şebnem Kimyacıoğlu da “Çok iyi uzunlara sahip olduğumuzu düşünüyorum. Pota altını iyi kullanırsak, herkesi yenebiliriz” diye konuştu. 
İkincilik başarı değil 
Murphy ve Harding, “Galatasaray gibi büyük bir kulüp için şampiyonluktan başka hedef olmaz” derken; Alba Torrens de “En büyük avantajımız, takım kimyasının oturmuş olması” diye konuştu. 
GALATASARAY’IN yabancı yıldızları da Sekizli Final öncesi iddialı. Amerikalı oyunculardan Eshaya Murphy, Galatasaray’ın 100 yılı geçen tarihe sahip bir camia olduğunun altını çizerek, “Bu kulüp için ikincilik başarı değil. Rusya’da hedefimiz şampiyonluk. Üzerimizde baskı olmaması bizim için avantaj. Ev sahibi takımlar desteğe rağmen şampiyonluk ve seyirci baskısı hissederler” dedi. Lindsey Harding de “Favori gösterilmemek bizi rahatlatıyor. Birçok spor dalında başarısı olan bir kulüp için hedef şampiyonluktur. İyi bir savunma takımıyız. Hücumdaki farklı opsiyonları iyi kullanırsak, istediğimiz hedefe ulaşabiliriz” diye konuştu. Geçen yıl sakatlığı nedeniyle oynayamayan İspanyol yıldız Alba Torrens de “Tecrübeli bir takıma sahibiz. Takım kimyasının oturmuş olması, önemli bir avantaj” dedi.