Adıyaman'da sporda engeller kalkıyor
Engelli vatandaşların rahatlıkla spor yapmalarına imkan verilmesi ve spor tesislerine kolaylıkla ulaşımlarının sağlanması amacıyla Gençlik ve Spor Bakanlığı tarafından hayata geçirilen 'Sporda Engelleri Kaldırıyoruz' projesi kapsamında, Adıyaman'a bir adet engelli sporcu servis aracı tahsis edildi.
Gençlik ve Spor Bakanlığı tarafından Ankara, Aksaray, Adıyaman, Bursa, Erzurum, Sakarya, Samsun ve Tokat illerine birer adet engeli sporcu servis aracı gönderildi. Gençlik ve Spor Bakanlığı tarafından Adıyaman'a gönderilen engelli sporcuların ulaşımında kullanılacak olan araçta Adıyaman Valisi Mahmut Demirtaş, incelemelerde bulundu. 
Vali Mahmut Demirtaş, bu aracın engelli sporcuların taşınmasına yönelik olarak tasarlandığını ve aracın Gençlik Hizmetleri ve Spor İl Müdürlüğü ile Gençlik ve Spor Kulübü'nün kullanımında olacağını ifade etti. 
Bu proje ile engelli sporcuların bu araç ile evlerinden alınarak, spor yapmalarının önündeki engellerin kaldırılacağını ve Adıyaman'da spora ilginin daha da artacağını vurgulayan Vali Mahmut Demirtaş, "İlimizde şuan da mevcut 289 lisanslı engelli sporcu vardır. Bu aracımız engelli spor kulüplerince kurulacak olan takımlarda veya engelli dernekleri tarafından belirlenen vatandaşların spor tesislerine ulaşımında kullanılacaktır" dedi.