Dili boğazına kaçan kaleci ölümden döndü
Bursa'da oynanan amatör küme maçında hava topunda rakibi ile çarpışan Orhangazi Yeniköy kalecisi Şenol Şengül'ün dili boğazına kaçtı. İlk müdahalenin ardından kaleci hastaneye kaldırıldı. Hakem ise maçı tatil etti.
Orhangazi Yeniköy Gençlerbirliği'nin Bursa deplasmanında Bağlarbaşı sahasında oynadığı ve 4-2 önde götürdüğü SHÇEK maçının 75'nci dakikasında bir pozisyonda rakibi ile çarpışan Yeniköy Gençlerbirliği'nin kalecisi Şenol'un dili boğazına kaçtı. Sağlık görevlileri tarafından dili boğazından çıkarılan, ancak şuuru kapanan Şenol Şengül, ambulansla Çekirge Devlet Hastanesine kaldırıldı. 

Olay üzerine iki takımın da maça devam etmeme isteği üzerine maçın hakemi Yeniköy Gençlerbirliği'nin üstünlüğü ile devam eden maçı tatil etti. Hastanede kontrol altına alınan Şenol Şengül'ün hayati tehlikeyi atlattığı ve bir süre hastanede tutulacağı kaydedildi. Olay sonrasında Yeniköy Gençlerbirliği ve SHÇEK Spor takımı futbolcuları büyük bir şok yaşadı. Oyuncuların moralinin bozulduğu gözlenirken, futbolcu ve taraftarlar, Şenol'dan gelen haber ile rahat bir nefes aldı.