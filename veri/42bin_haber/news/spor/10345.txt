'Kara Kartal' Olcay Şahan ile uçuyor
Spor Toto Süper Lig'de sezon bitiminde yıkılacak BJK İnönü Stadı'ndaki son derbide Fenerbahçe'yi 3-2 mağlup eden Beşiktaş'ta son dakika golüne imza atan Olcay Şahan, attığı gollerle takımdaki forvet oyuncularına adeta taş çıkarıyor.
Siyah-beyazlıların, sezon başında Almanya'nın Kaiserslautern kulübünden kadrosuna dahil ettiği Olcay, hücumda takımına büyük katkıda bulundu. Süper Lig'in ilk yarısında takımı adına 5 gole imza atan siyah-beyazlı futbolcu, ikinci yarıda da 3 gol kaydedip toplam gol sayısını 8'e çıkardı.

Olcay Şahan, böylece 9'ar golü bulunan Hugo Almeida ve Filip Holosko'dan sonra takımının en golcü futbolcusu oldu. Olcay, aynı zamanda 8 golle Beşiktaş'taki en golcü Türk futbolcu konumunda bulunuyor.

Bu arada siyah-beyazlı futbolcu, Beşiktaş'ta bir sezonda 8 gole ulaşarak, kariyer rekoruna da imza attı. Olcay, daha önce 2010-2011 sezonunda Almanya'nın Duisburg takımında forma giyerken bir sezonda 7 gole ulaşmıştı.

-Tüm maçlarda oynayan tek futbolcu-

Olcay Şahan, bu sezon yapılan transferler içinde takıma en çok katkı sağlayan futbolcu oldu.

Attığı gollerin yanı sıra istikrarı ile de ön plana çıkan gurbetçi futbolcu, siyah-beyazlıların ligde oynadığı 24 maçın tamamında forma giyme başarısı gösterdi. Olcay, takımının ligdeki tüm maçlarda forma giyen tek futbolcusu olarak da dikkat çekti.

24 karşılaşmada toplam 1926 dakika sahada kalan Olcay, 23 maça ilk 11'de başladı, sadece Trabzonspor karşılaşmasında oyuna ikinci yarının başında dahil oldu.

Siyah-beyazlı futbolcu, Türkiye Kupası'nda ise 4 maçın 3'ünde forma giydi, 1'inde ise 18 kişilik maç kadrosuna dahil edildi.

-Gol attığı maçlarda Beşiktaş 1 kez yenildi-

Beşiktaş, Olcay'ın gol attığı 8 maçta sadece 1 kez yenildi, 3 galibiyet, 4 de beraberlik aldı.

Siyah-beyazlılar, Olcay'ın gol attığı Medical Park Antalyaspor, Kayserispor ve Fenerbahçe maçlarını kazandı, Bursaspor, Gençlerbirliği, İstanbul Büyükşehir Belediyespor ve Kardemir Karabükspor karşılaşmalarında berabere kaldı, Gaziantep deplasmanında ise mağlup oldu.

Olcay Şahan, 8 golün 5'ini BJK İnönü Stadı, 3'ünü ise deplasmanlarda kaydetti.

-Olcay Şahan'ın golleri-

Bu sezon Spor Toto Süper Lig'de 8 maçta birer gol kaydeden Olcay'ın gol attığı karşılaşmalar şunlar:

Gaziantepspor-Beşiktaş........: 2-3
Beşiktaş-Bursaspor............: 3-3
M.Park Antalyaspor-Beşiktaş...: 3-5
Gençlerbirliği-Beşiktaş.......: 1-1
Beşiktaş-Kayserispor..........: 3-1
Beşiktaş-İstanbul B.Şehir Bld.: 2-2
Beşiktaş-Kardemir Karabükspor.: 2-2
Beşiktaş-Fenerbahçe...........: 3-2