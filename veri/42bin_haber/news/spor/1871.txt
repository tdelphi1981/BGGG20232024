Fenerbahçe Ülker zorlanmadı
Basketbolda THY Avrupa Ligi (A) Grubu 7. maçında Fenerbahçe Ülker, sahasında Slovenya'nın Union Olimpija takımını 85-68 yendi. Sarı-lacivertli takım, böylece galibiyet sayısını 4'e çıkardı ve grubunda ilk dörde girerek son 16'ya kalma yolunda büyük bir avantaj yakaladı. Slovenya temsilcisi ise beşinci mağlubiyetini aldı ve gruptan çıkma şansını zora soktu. 

Mücadeleye Union Olimpija iyi başladı ve etkili savunmasıyla 3. dakikayı 4-0 önde tamamladı. Bu dakikadan sonra Bogdanovic'in skorer oyunuyla kontrolü eline geçiren sarı-lacivertliler, bu oyuncunun elinden üst üste bulduğu 11 sayıyla 6. dakika içinde 11-7 öne geçti. Rakibine tam saha baskı uygulayıp, üst üste kazandığı toplarla hızlı hücumlardan sayı üreten Fenerbahçe Ülker, ilk çeyreği 10 sayı farkla üstün bitirdi: 22-12. Fenerbahçe Ülker'in bu çeyrekte bulduğu 22 sayının 14'ünü Bogdanovic kaydetti.
İkinci çeyrekte de etkili oyununu sürdüren Fenerbahçe Ülker, Preldzic'in basketleriyle 13. dakika içinde farkı 17'ye (33-16) çıkardı. Bu dakikadan sonra hem hücumda hem de savunmadaki iyi oyununu devam ettiren sarı-lacivertli takım, aradaki farkı koruyarak soyunma odasına 43-26'lık üstünlükle gitti.

Üçüncü periyota her iki takım da karşılıklı basketlerle başladı ve 25. dakika Fenerbahçe Ülker'in 50-35'lik üstünlüğüyle geçildi. Sloven ekibi zaman zaman farkı eritmeyi başarsa da sarı-lacivertli takım, rakibinin kendisine çok fazla yaklaşmasına izin vermedi ve son çeyreğe 16 sayı farkla önde girdi: 64-48.

Fenerbahçe Ülker, son çeyrekte İlkan Karaman'ın sayılarıyla 34. dakikada farkı 20'ye (76-56) çıkardı. Bir ara farkı 27 sayıya yükselten sarı-lacivertli takım, kalan sürede üstünlüğünü korudu ve başından sonuna kadar üstün götürdüğü müsabakayı 85-68 kazandı.

-Notlar-

Karşılaşmanın en skorer isimi, Union Olimpija takımında 23 sayı üreten Dylan Page oldu. Konuk ekipte Aron Baynes'in 13 sayılık performansı mağlubiyeti engelleyemedi. Fenerbahçe Ülker'de ise Bogdanovic 19, McCalebb 13 ve Ömer Onan 12 sayı kaydederek, takımlarının galibiyetinde önemli rol oynadılar.

Fenerbahçe Ülker'de sakatlığı nedeniyle son maçlarda forma giyemeyen McCalebb, bu karşılaşmada sahadaki yerini aldı. ABD'li oyuncu ligde 3, Avrupa'da ise son 2 maçta sakatlığından dolayı forma giyememişti.

Öte yandan, bir grup taraftar, Slovenya'daki ilk maçta pasaportundaki sorun nedeniyle Sloven polisler tarafından gözaltına alınan Orta Afrika Cumhuriyeti vatandaşı Romain Sato'ya sahip çıktı. Taraftarlar, "Black or White (Siyah veya Beyaz) Ben Romain Sato'yum (Slovence, İngilizce, Türkçe, İspanyolca ve Almanca olarak)" yazılı pankartlar açtılar. Ayrıca taraftarlar, Unite Against Racism (Irkçılığa Karşı Birleşin) yazılı bir kağıt açıp, ellerindeki pasaportları salladılar.