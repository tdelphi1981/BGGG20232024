Kayserispor'dan G.Saray'a hodri meydan!
Kayserispor teknik direktörü Robert Prosinecki, Galatasaray'dan çekinmediklerini söyledi, "Sadece Drogba ve Sneijder'den ibaret değiller. Hiçbir oyuncularına özel önlem almayacağız" dedi.
Prosinecki, pazar günü saat 16.30'da sahalarında oynayacakları Galatasaray karşılaşmasıyla ilgili değerlendirmede bulundu. Karşılaşmanın güzel bir maç olacağından kimsenin kuşkusu olmaması gerektiğini vurgulayan Prosinecki, iki takımın da açık oyunu tercih ettiğini anlatırken şöyle konuştu:

"2 TAKIMIN DA GALİBİYET ŞANSI VAR"

"Çok keyifli bir maç olacak. Pazar günü o saatte şehirde daha iyi bir etkinlik ve aktivite olmayacağını düşünüyorum. Stat tamamen dolu olacak. Böyle maçlarda oyuncuları ekstradan motive etmenize gerek yok. Hazır hale getirmenize dışardan katkıya gerek yok. Oyuncularımız kendiliğinden motive olurlar. Galatasaray maçının havasına girmişlerdir. Tüm faktörler değerlendirildiğinde, her iki takımında galibiyet şansı var."

"SADECE DROGBA VE SNEİJDER DEĞİLLER"

Hırvat çalıştıncı, Drogba ve Sneijder'e özel önlem alıp almayacağı şeklindeki soruya şu cevabı verdi:

"Sneijder ve Drogba'nın maçtaki katkıları, diğer oyuncular kadar olur. Galatasaray'ı sadece Sneijder ve Drogba olarak görmek, Galatasaraylı diğer oyunculara haksızlık olur. Galatasaray kaliteli oyunculardan kurulu. Zaten gerek Türkiye Ligi'nde, gerekse Şampiyonlar Ligi'nde geldiği nokta belli. Bu iki yıldız oyuncuya özel önlem almayacağız. Zira, Galatasaray takım halinde oynayabilen bir takım. Neyle karşılaşacağımızın farkındayız. Bizde iyi futbol oynamaya çalışan takımız. Shalke maçının sonucu da onlar için önemli. Galatasaray her zaman Galatasaray'dır. Bilinmeyen bir şey yok. Kayserispor olarak bizde sahaya çıkıp performansımızı en iyi şekilde sergileyeceğiz. Sahadakiler ve tribünlerdekiler için güzel bir maç olacağından eminim."

CEYHUN: "DUYGUSALLIK YAŞAMAM"

Kayserispor'un devre arasında Galatasaray'dan kiraladığı Ceyhun Gülselam, karşılaşmada duygusallık yaşamayacağını belirtti, "Ben, profesyonelim. Sahaya çıkar oynarım" dedi. Son 8 maçta 5 galibiyet, 2 beraberlik ve 1 yenilgi aldıklarını hatırlatan Ceyhun, şöyle devam etti:

"İyi sonuçlar alıyoruz. Bunu önümüzdeki maçlarda da sürdürmek istiyoruz. Bu hedeflerimize ulaşmak için çok önemli. İnşallah galip geliriz. Benim açımdan herhangi bir değişiklik olmayacak."