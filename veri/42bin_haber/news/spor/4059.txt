"Galatasaray galibiyeti sürpriz değildi"
1461 Trabzon Kulübü Başkanı Suat Şen, Fenerbahçe maçı öncesi çarpıcı açıklamalar yaptı.
1461 Trabzon Kulübü Başkanı Suat Şen, Ziraat Türkiye Kupası A Grubu ikinci maçında hafta sonu sahalarında oynayacakları Fenerbahçe maçına ilişkin olarak, Galatasaray galibiyetini sürpriz kabul etmiyorduk. Mücadelemizin, emeğimizin karşılığıydı. Fenerbahçe maçında da aynı mücadeleyi göstereceğiz dedi.
Şen, yaptığı açıklamada, PTT 1. Lig'de mücadele eden 1461 Trabzon'un öncelikli amacının pilot takımı oldukları Trabzonspor'a oyuncu yetiştirmek olduğunu vurgulayarak, Oyuncularımızın Fenerbahçe gibi Türkiye'nin güçlü bir ekibine karşı mücadele etmesini onların gelişimi açısından önemsiyoruz. Oyuncularımızın kendilerine yakışır bir mücadeleyi vereceklerine eminim diye konuştu.

1461 Trabzon'un planları doğrultusunda her gün bilinçli şekilde yoluna devam ettiğini anlatan Şen, Biz grup öncesindeki Galatasaray galibiyetini sürpriz kabul etmiyorduk. Mücadelemizin, emeğimizin karşılığıydı. Fenerbahçe maçında da aynı mücadelemizi göstereceğiz. Sonuçtan çok önemli olan mücadelemizi ortaya koymak. Biz saha sonuçlarına endeksli değiliz ifadelerini kullandı.

Trabzon'un bir futbol kenti olduğunu rakibe, kendi takımına, hakeme, sahada verilen emeğe saygı göstermesini bildiğini ifade eden Şen, şöyle devam etti:
Ancak Trabzon'da son dönemlerde sahaya atılan yabancı maddeler nedeniyle kulüplerimiz çok ciddi maddi ve manevi zararlarla karşılaşmaktadır. 1461 Trabzon-Fenerbahçe maçının bu anlamda bir örnek olmasını, oyuncuların mücadelesine gölge düşürmeyecek şekilde geçmesini temenni ediyoruz. Fenerbahçe maçı Trabzonluya, Trabzonsporluya, Trabzonlu futbolsevere yakışır bir olgunlukta, düzeyde bir futbol müsabakası olacaktır. Bu kent, stadında tel örgüleri ilk kaldıran kentlerden biridir. Seyircinin bu kültürü vardır.

Şen, karşılaşmanın biletlerinin satışa çıkarıldığını ve şu ana dek 5 bin 500 bilet satıldığını kaydederek, Trabzonlu futbolseverleri bu karşılaşmaya beklediklerini sözlerine ekledi. 
  
1461 Trabzon Teknik Direktörü Akçay net konuştu 
1461 Trabzon Teknik Direktörü Mustafa Akçay,  hafta sonu sahalarında Ziraat Türkiye Kupası'nda Fenerbahçe ile favorisi belli  ama sonucu belli olmayan bir maç oynayacaklarını söyledi.

Trabzonspor'un PTT 1. Lig'de mücadele eden pilot takımı 1461 Trabzon'un  Teknik Direktörü Akçay, antrenman öncesinde basın mensuplarına yaptığı  açıklamada, Fenerbahçe ile zor bir müsabaka oynayacaklarını belirtti.

Favorisi belli ama sonucu belli olmayan bir maç oynayacağız diyen  Akçay, Kağıt üzerinde her türlü açıdan favori Fenerbahçe. Silahları var ve  kullanacaklar. Biz de hazırlıklıyız. Kendi oyun anlayışımızı ve saldırgan  tutumuzu sürdüreceğiz. Kendi alanımızda horoz olmaya devam edeceğiz. Fenerbahçe  bizi yenebilir ama sanırım ertesi gün kolay uyumayacaktır. Çeşitli açıdan onlara  zorluk çıkarcağız ifadelerini kullandı.

Fenerbahçe maçının Trabzon'un çocuğunun, Türk gencinin şans verildiği  zaman bazı şeyleri başarması açısından önemli olduğunu kaydeden Akçay, camianın  birinci takımı dışında bir başka takımının da Fenerbahçe ile karşılaşıyor  olmasının camianın büyüklüğünü gösterdiğini, her iki durumun da mutluluk verici  olduğunu kaydetti.

Kupada daha önce Galatasaray'ı yenmenin oyuncuların öz güveni konusunda  yararının olabileceğini kaydeden Akçay, Ancak aşırı öz güvene dönüşürse problem  yaratabilir. Oyuncularımıza telkinlerimiz var, psikologlarımızdan destek  alıyoruz. Ama maçın önemi hem onlar hem camia açısından çok yüksek. Bunun  farkında olacaklarını tahmin ediyoruz. O gün form durumunun iyi olmasına da  bakıyor. Umarım o gün form durumumuz iyi olur ve sahaya olumlu yansır dedi.

Akçay, uzun yıllardır Trabzonspor ile Fenerbahçe'nin rekabet halinde  olduğunu söyleyerek, şöyle devam etti: 1461 Trabzon olarak bu maça bakmamız birinci önceliğimiz. Ama uzun  yıllardan beri rakip olarak bir araya gelen iki güçlü camiayız. Şike sürecinin  haricinde hep yarışırken yarıştığımız kulvarlarda Fenerbahçe ile karşılaşmışız.  Fenerbahçe'nin bize, bizim Fenerbahçe'ye kattıklarımız var. Dolayısıyla bunlar  çok fazla unutulmadan bu müsabakaya bakılmalı. Fenerbahçe'nin varlığının yok  olması demek Trabzonspor'un varlığının zayıflaması anlamına gelir. Dolayısıyla  siz ne kadar güçlü rakiple mücadele ederseniz sizin yaşamla ilgili verdiğiniz  mücadele artacak bu da size pozitif yaşama şansı ve uzun süreli kalma şansı  verecek. Eğer Fenerbahçe ile bu rekabet olmasaydı belki de büyük Trabzonspor,  yarışan güçlü bir camia oluşamazdı. Olayın bir de bu yönünden, sosyolojik açıdan  da bakmak lazım. Dolayısıyla Fenerbahçe gibi güçlü camia ile mücadele etmekten  Trabzonlu ve Trabzonsporlu olarak gurur duyuyorum.
         
"Biz Trabzonspor'un parçasıyız"
         
1461 Trabzon olarak mücadele ettiklerini ifade eden Akçay, Bu bizim  takımımızın birinci algısı. Ama ikinci algısı biz Trabzonspor'un parçasıyız.  Maçın önemi o yönden iki kat daha artıyor. Dolayısıyla Fenerbahçe'yi kabul etmek  gerekir, reddetmenin bize çok bir yararı yok. Onu kabul edip onu yenmenin, ona  üstünlük kurmanın getirdiği zevki yaşamak gerekir. Çünkü güçlü bir camiaya karşı  güçlü bir takım, güçlü bir camia mücadele ediyor. Olayı küçük kısır bir şeyin  içine sokmadan bakmak lazım diye konuştu.