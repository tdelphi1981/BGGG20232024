"İnşallah bu hafta yüzümüz gülecek"
PTT 1. Lig ekiplerinden Samsunspor'un basın sözcüsü Mehmet Yılmaz, Mutlu olmak Samsun'un, Samsunsporlunun hakkı, inşallah bu hafta yüzümüz gülecek dedi.Yılmaz, AA muhabirine yaptığı açıklamada, Samsunspor'un ligde durumunun kötü olduğunu söyledi.

Gaziantep Büyükşehir Belediyespor maçını çok fazla önemsediklerini belirten Yılmaz, şöyle devam etti:

Ligin devre arasına iyi bir yerde girmek istiyorsak, önümüzdeki iki maçı da kazanmak zorundayız. 1461 Trabzon yenilgisinden sonra oyuncularımız moral olarak yeni toparlanmaya başladı ve önümüzdeki maçın ne kadar önemli olduğunun farkına vardılar. Cefakarlığı ve takımına bağlılığıyla takdiri hak eden taraftarımızın önünde evimizdeki ilk üç puanını almayı çok istiyoruz.

Samsunspor'un şehrin moral kaynağı olduğunu ifade eden Yılmaz, Bu takım iyiyse bütün şehir mutlu ve moralli oluyor. İşler kötü gittiğinde ise bütün şehrin keyfi kaçıyor. Mutlu olmak Samsun'un Samsunsporlunun hakkı, inşallah bu hafta yüzümüz gülecek diye konuştu.

Şubat ayı içinde olağan genel kurula gidileceğine de değinen Yılmaz, şunları kaydetti:

Üye Ol, Üye Kal' adlı devam eden bir kampanyamız var. Tüzüğümüze göre, oy kullanmak isteyen delegelerimizin geçmiş dönem borcu bulunmaması gerekiyor. Bu nedenle üyelerimizin çeşitli nedenlerle ihmal ettikleri aidatları varsa, lütfen kulübümüze ulaşsınlar ve ödemelerini yapsınlar. Bizden önceki dönemlerde üyelik aidatlarını ödememeleri sebebiyle çok sayıda üyelikten çıkarılan olduğunu biliyoruz. Biz üyelerimizin üyelikten çıkmasını değil bilakis, geldiğimiz günden bu yana 'ben Samsunsporluyum' diyen ve şartları tutanlara kapılarımızı açtık. Bu nedenle üyelerimizin borçlarını bir an önce ödemelerini talep ediyoruz. Üyelerin 180 bin lira civarında aidat borcu bulunmaktadır. Üyelerimizin borçlarını ödeyerek kulübümüze destek olmalarını istiyoruz.

Bu arada Samsunspor, sahasında pazar günü oynayacağı Gaziantep Büyükşehir Belediyespor maçının hazırlıklarına Nuri Asan Tesisleri'nde devam etti.

Teknik direktör Besim Durmuş yönetiminde yaklaşık 1,5 saat çalışan kırmızı-beyazlı oyuncular, idmanda, koşunun ardından ısınma hareketleri ve taktik çalışması yaptı.