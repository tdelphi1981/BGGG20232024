Roger Federer, ikinci tura yükseldi
Avustralya Açık Tenis Turnuvası'nda ilk maçına çıkan 2 numaralı seribaşı İsviçreli Roger Federer, Fransız rakibi Benoit Paire'i 3-0 yenerek ikinci tura yükseldi.
Sezonun ilk 'Grand slam' turnuvası Avustralya Açık, Melbourne'deki Rod Laver Arena'da devam ediyor. Federer, toplam 1 saat 23 dakika süren maçta, dünya klasmanının 43 numarası Fransız Paire'i 6-2, 6-4 ve 6-1'lik setlerle 3-0 yenerek ikinci tura çıktı. Rakibi karşısında üstün bir oyun ortaya koyan İsviçreli tenisçi, ilk 2 günün en yoğun seyircisini toplamayı başardı.

Federer'i izlemeye gelen hayranları, her molada İsviçreli tenisçinin lehine sloganlar atıp tezahürat yaptı. Tribünleri dolduran binlerce tenissever, set aralarında ise futbol maçlarındaki gibi 'Meksika dalgası' yaparak rahat bir maç çıkaran oynayan Federer'e destek olduklarını gösterdi.

Maçın ardından, seyirciler önünde soruları cevaplayan Federer, sezonun daha yeni başladığını ve ilk maçı kazanmaktan mutlu olduğunu dile getirdi. Avustralya'da ve Avustralya Açık'ta olmaktan mutlu olduğunu vurgulayan Federer, salonda kendisini izleyen çocuklarını kastederek, 'Burada hem bir oyuncu hem de bir baba olarak bulunuyorum' dedi.

Federer, bir gazetecinin, 'En fazla grand slam kazanan tenisçi olarak, kırmak istediğiniz başka bir rekor var mı?' sorusuna da Federer, 'Kırılacak başka rekor kaldı mı ki?' diye cevap verdi. Maç sonunda hayranları tarafından ayakta alkışlanan Federer, onlara bol bol imza dağıttı.