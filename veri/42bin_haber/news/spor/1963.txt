Muğla Üniversitesi'nden büyük başarı
Azerbaycan'da düzenlenen Dünya Üniversitelerarası Boks Şampiyonası'nda, Muğla Sıtkı Koçman Üniversitesi (MÜ) Beden Eğitimi ve Spor Yüksekokulu (BESYO) öğrencisi Caner Sayak ikinci oldu.
Moldovalı rakibini yendikten sonra gümüş madalyayı garantileyen Sayak, finalde Estonyalı rakibine yenildi. 
Caner Sayak, MÜ BESYO Müdürü Doç. Dr. Adnan Çevik'i makamında ziyaret etti. Müdür yardımcıları Yrd. Doç. Dr. Ali Tekin ve Yrd. Doç. Dr. Savaş Duman'ın da hazır bulunduğu ziyarette Çevik, Sayak'ı cumhuriyet altınıyla ödüllendirdi. Müdür Çevik, yaptığı açıklamada, "BESYO olarak özellikle mücadele sporlarında elde ettiğimiz başarılar devam etmektedir. Öğrencilerimiz, bu yıl Türkiye Muay-Thai Şampiyonası'nda kızlarda takım halinde şampiyon, Avrupa Kickboks Şampiyonası'nda Zehra Gülgen'le üçüncü oldu. Caner'in dünya ikinciliği, tüm bu başarıları taçlandırdı. Caner finalde altını kaçırdı; yerini tutmayacağını biliyorum ama onu cumhuriyet altınıyla ödüllendiriyoruz. Okul yönetimi olarak başarılı sporcu öğrencilerimizin her zaman yanında olacağız. Okulumuz önümüzdeki dönemlerde sadece mücadele sporlarında değil, diğer dallarda da zirveye yerleşecektir." dedi.