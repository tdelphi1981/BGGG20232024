Derbi öncesi rakamlarla Beşiktaş
Spor Toto Süper Lig'de Beşiktaş ile Fenerbahçe arasında yarın yapılacak dev maç öncesi siyah-beyazlı ekip bu sezon derbi kazanamadı.
Siyah-beyazlılar, sezonun ilk yarısında BJK İnönü Stadı'nda Galatasaray ile 3-3 berabere kaldı, Kadıköy'de Fenerbahçe'ye 3-0 yenildi. Sezonun ikinci yarasında ise Türk Telekom Arena'da Galatasaray'a 2-1 mağlup oldu.

-Ligin en golcü takımı-

Beşiktaş, sezonun en çok gol atan takımı olarak dikkati çekiyor.

Süper Lig'de geride kalan 23 maçta toplam 48 gole imza koyan siyah-beyazlılar, bu istatistikte 24. haftaya en yakın rakibi Galatasaray'dan 2 gol daha fazla atarak zirvede girdi.

Bu sezon sadece iki maçta rakip fileleri havalandıramayan siyah-beyazlılar, diğer 21 karşılaşmada gol atmayı başardı. Ligde sadece 6. haftadaki Sivasspor (0-1) ve 7. haftadaki Fenerbahçe (0-3) maçlarında gol atamayan 'Kara Kartallar', 7. haftadaki Fenerbahçe derbisinin ardından oynadığı 16 karşılaşmada da taraftarlarına gol sevinci yaşattı.

-Kalesini kapatamıyor-

Süper Lig'de geride kalan 23 maçta toplam 33 gol yiyen Beşiktaş, kalesini gole kapatmak konusunda tarihinin en başarısız dönemlerinden birisini geçiriyor.

Siyah-beyazlılar, 24. hafta maçları öncesi 11 takımdan daha fazla, 3 takımla aynı sayıda golü kalesinde gördü, sadece 3 takımdan daha az gol yedi.

Beşiktaş ayrıca, Süper Lig'de 12 maç sonra gol yemedi. Siyah-beyazlılar, ligin 10. haftasında 3-0 kazandığı Mersin İdmanyurdu maçının ardından oynadığı son 12 karşılaşmada da en az 1 gol yedi. Son Sivasspor maçını 1-0 kazanan Beşiktaş, 12 maç sonra gol yemeden maç bitirdi.

-Sadece Fenerbahçe'ye gol atamadı-

Bu sezon geride kalan 23 haftada toplam 48 gol atan Beşiktaş, ligdeki 17 takımdan sadece Fenerbahçe'nin filelerini havalandıramadı.

Gol atamadığı iki takımdan birisi olan Sivasspor'a geride kalan haftada 1 gol kaydeden siyah-beyazlılar, yarınki derbide de, Kadıköy'de 3-0 yenildikleri sarı-lacivertlilerin filelerini havalandırmayı amaçlıyor.

-Rakipler eksik kalıyor-

Beşiktaş'ın, sezonun ikinci yarısında oynadığı 6 maçtan 4'ünde rakipleri kırmızı kartlar sonucu eksik kaldı.

Galatasaray derbisinde Melo, Kardemir Karabükspor maçında Erdem Özgenç, Gaziantepspor maçında Binya, son Sivasspor maçında da Uğur Kavuk, kırmızı kartlar sonucu Beşiktaş'a karşı takımlarını 10 kişi bıraktı.

-Golcü savunma-

Spor Toto Süper Lig'de bu sezonun en fazla gol yiyen takımlarından biri olan Beşiktaş'ta, savunma oyuncuları yenilen gollere rağmen gol yollarında takımlarına büyük katkı veriyor.

Ligde yediği gollerle eleştirilen siyah-beyazlıların savunması, hücumdaki etkili oyunlarıyla takımlarına destek oldu. 'Kara Kartallar', 23. hafta sonunda toplam 48 atarken, bunların 13'ünü savunma oyuncuları ile üretti.

Beşiktaş'ın savunma oyuncularından Sivok 5, İbrahim Toraman ve Hilbert 3'er, Uğur Boral ve Ersan Adem Gülüm de 1'er gol attı.