Yılmaz Vural: Çok mutluyuz
Süper Lig'de aldığı galibiyetle düşme hattının üstüne çıkan Sanica Boru Elazığspor'un teknik direktörü Yılmaz Vural, haftalardır yaşadıkları stresli ortamdan kurtulmanın mutluluğunu yaşadıklarını söyledi, "Birkaç günde olsa bunun tadını çıkarmak istiyoruz" dedi.
Sanica Boru Elazığspor'da ligde düşme hattından uzaklaşıp, 13'üncü sıraya çıkmanın mutluluğu yaşandı. Yılmaz Vural, 25 hafta süren bu sıkıntıdan kurtulmanın mutluluğunu yaşadıklarını vurgularken şunları söyledi:

"Şimdi Eskişehirspor gibi önemli bir takımla oynayacağız. Sanırım 4 haftadır kazanamıyorlar, berabere kalıyorlar. Çok iyi bir takım. Puan cetvelinde ki yeri itibariyle de 8'inci sırada 35 puanı var."

Bundan sonraki maçlarını daha kontrollü oynamaları gerektiğini belirten Yılmaz Vural, atılmış veya yenilmiş bir golün ne kadar büyük bir avantaj getirdiğinin bilinciyle oynamaları gerektiğini anlatırken şöyle konuştu:

"Alınmış bir puanın bir altın puan olduğunu bilinciyle hareket etmemiz gerekiyor. O açıdan oynanacak bu 9 maçın çok stratejik olduğunu, atılacak bir fazla golün, yenilecek bir fazla golün telafisinin olmadığı bilinciyle oynamamız lazım. İkili averaj konusunda Akhisar Belediyespor'u geçtik, Orduspor'u geçtik. İkili averaj anlamında hep bu hesap içerisinde olmamız lazım. Çünkü çok yakın puanların olduğu bu ligde 1 gol, 1 puan çok büyük rol oynuyor. Bunları da göz önünde bulundurarak maç stratejimizi ona göre hazırlamak zorunda olacağız."