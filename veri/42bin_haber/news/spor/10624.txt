Trabzonspor'da futbolcular 'görüşme odasında'
Spor Toto Süper Lig'de zor günler geçiren Trabzonspor'da, hafta sonu yapılacak Beşiktaş maçı öncesi teknik heyetin haricinde Kulüp Futbol Şube Sorumlusu Yılmaz Büyükaydın da futbolcularla birebir görüşmeler yaptı.
Büyükaydın yaptığı açıklamada, Trabzonspor'un bulunduğu konumdan futbolcuların büyük üzüntü duyduğunu, Beşiktaş maçı öncesi onlarla bir araya gelerek moral ve motivasyonlarını sağlamaya gayret gösterdiklerini belirtti.

Ligde Mersin İdmanyurdu, Ziraat Türkiye Kupası'nda Medical Park Antalyaspor galibiyetlerinin ardından Kasımpaşa deplasmanında beklemedikleri bir sonuçla karşılaştıklarını ifade eden Büyükaydın, 'Kasımpaşa maçı da dahil 3 maç üst üste kazanmayı hedefliyorduk. İlk yarı kötü bir futbol ortaya koyduk, ikinci yarı ise ilk yarıyla kıyaslanmayacak derecede iyiydi. Ancak bu kez de hatalı hakem kararları direncimizi kırdı ve istemediğimiz sonuçla sahadan ayrıldık' dedi.

Bu yenilginin ardından hafta içinde futbolcuları Beşiktaş maçına motive etmeye çalıştıklarını kaydeden Büyükaydın, 'Onlarla birebir konuşuyoruz. Görüşmelerimiz bundan sonra da devam edecek. Futbolcularımız da her şeyin bilincinde, onlar üzülüyor. Bulundukları yerden memnun değiller. Bu işin altından ortaya koyacakları performansla kalkacağız. Onları motive etmeye çalışıyoruz. Ağabey olarak onlara destek oluyoruz' diye konuştu.

Önlerinde 10 lig maçının bulunduğunu dile getiren Büyükaydın, 'Bu maçları kazanarak üst sıralara tırmanmak istiyoruz. Arka arkaya alacağımız galibiyetler bizi daha iyi yerlere getirecektir. Futbolcuların morallerini yüksek tutmaya çalışıyoruz. Camiaya büyük görevler düşüyor. Taraftarlarımızın olumlu desteği futbolcuların motivasyonunu daha da arttıracak. Onların desteğiyle önümüzdeki maçlardan iyi sonuçlarla ayrılacağımıza inanıyoruz' ifadelerini kullandı.

Büyükaydın, Beşiktaş'ın Fenerbahçe maçında aldığı galibiyetin moraliyle Trabzon'a geleceğini belirterek, 'Ama bizim de bu saatten sonra kimseye puan vermeden bulunduğumuz yerden çıkacağımızı düşünüyorum' dedi.