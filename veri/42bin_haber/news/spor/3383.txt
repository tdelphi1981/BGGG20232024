Nowitzki'nin dönüşü yetmedi
NBA'de Oklahoma City Thunder, Dallas Mavericks'i 111-105 mağlup etti. 
NBA'de geçen sezonun finalisti Oklahoma City Thunder, ligin başından beri forma giyemeyen Dirk Nowitzki'nin formasına kavuştuğu Dallas Mavericks'i ağırladı.

Thunder, Mavericks'den Darren Collison'un son saniyede bulduğu 3 sayılık basketle uzatmaya giden karşılaşmayı, 111-105 kazandı.

Thunder'ın yıldız oyuncusu Kevin Durant'in 40 sayı, 8 ribaund, 5 asist ve 3 blokla oynadığı maçta, diğer All-Star oyuncu Russell WestBrook da 16 sayı, 6 ribaund, 10 asist ve 3 top çalmayla "double double" yaptı. Kongo asıllı İspanyol uzun Serge Ibaka'nın 19 sayı, 17 ribaund ve 5 blokla etkili olduğu Thunder'da oyuna kenardan giren Kevin Martin de 18 sayı ve 7 ribaundluk katkı yaptı.

Mavericks'de ise oyun kurucu Darren Collison'ın 32 sayı, 5 ribaund ve 4 top çalmalık performansı galibiyet için yeterli olmadı. Chris Kaman, 17 sayı ve 8 ribaund ve Shawn Marion'ın 14 sayı, 9 ribaund ve 7 asist ürettiği Mavericks'de sezon başından bu yana sahalardan uzak kalan Alman forvet Dirk Nowitzki de benchten gelerek, 27 dakikada 9 sayı ve 6 ribaund kaydetti.