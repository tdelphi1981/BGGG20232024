Aykut Kocaman: Umut verici...
Fenerbahçe Teknik Direktörü Aykut Kocaman, Ziraat Türkiye Kupası A Grubu'nda 3-2 kazandıkları Bursaspor maçına ilişkin, '2-1'den sonra maçı çevirme reaksiyonu göstermemiz önümüzdeki günler adına umut verici' dedi.
Kocaman, maçın ardından düzenlediği basın toplantısında, kupada Sivasspor'u deplasmanda yenmeyi bildiklerini, ardından 1461 Trabzon deplasmanından da galip ayrıldıklarını anımsatarak, gruptan çıkmayı erken garantilemek istediklerini, o nedenle bu akşam aldıkları galibiyetin kendileri için önemli olduğunu belirtti.

Maça arzulu çıktıklarını, Bursaspor'un da sahada galibiyet parolasıyla yer aldığını ifade eden Kocaman, şunları söyledi:

'Golü erken bulmamız çok rahatlatıcı bir durumdu. İlerleyen dakikalarda arayışlarımız devam etti. Maçın ortalarından itibaren pas trafiği dengesizliğimiz, birleşik paslar yapamamamız Bursaspor'u sahamıza daha fazla getirdi. Çok pozisyon vermedik, ikinci yarı dengeli geçti.'

İkinci yarının ilk 15-20 dakikalık bölümünde Bursaspor'un baskısını beklediklerini ifade eden Kocaman, 'Beraberliği yakalayan Bursaspor'un morali yükseldi. İkinci gol bizim için şok etkisi yarattı. 2-1'den sonra maçı çevirme reaksiyonu göstermemiz önümüzdeki günler adına umut verici' diye konuştu.

Maçta biri kendi kalesine olmak üzere 2 gol atan Gökhan Gönül ise 'Güzel maç oldu. Özellikle ikinci yarı çok zevkliydi. Bir 45 dakika daha oynayabilirdim. Rakip kaleye gol atmak güzel ama kendi kalene atmak kötü' ifadesini kullandı.

Selçuk Şahin de böyle zorlu bir deplasmandan 2-1 yenik durumdayken öne geçip sahadan galibiyetle ayrılmanın çok önemli olduğunu vurguladı.