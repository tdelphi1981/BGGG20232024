Mesele istifaysa ettim
Kasımpaşa maçındaki görevi bırakma teşebbüsünü hatırlatan Aykut Kocaman 'Gerekirse yine bırakırım' mesajı verdi. Fener için tüm eleştirilere kalkan oldu
 Kadıköy'deki 47 maçlık yenilmezlik serisinin bozulduğu Antalya karşılaşmasından sonra da senaryo değişmedi. Aykut Kocaman'ın F.Bahçe'ye bugüne kadar yaptığı hizmetler görmezden gelindi. Yine istifaya davet edildi. Aykut Hoca, Kasımpaşa maçı sonrası zaten istifa etmişti. F.Bahçe'nin teknik patronu, 'Gerekirse yine bırakırım' diyor.
 BENİM GİBİ ÜZÜLEMEZLER
 AMA bu aşamada istifa yerine eleştirilere karşı kalkan olarak F.Bahçe'ye hizmet edebileceğinin bilincinde. İşte, Antalya yenilgisine kendisinden daha çok kimsenin üzülemeyeceğini düşünen Kocaman'ın duyguları:
 EN ÇOK BEN ÜZÜLDÜM
 'ELEŞTİRİLERİ, tepkileri her şeyi göğüslüyoruz, sorumluluğu alıyorum. 47 maçlık serinin bozulmuş olması en çok beni üzdü. Çünkü bu serinin hepsinde ben vardım; birkaç tanesinde sportif direktör olarak. Bu da unutulmasın. Seriyi ben yaptım. En çok üzülen benim. Bu takım birçok seri yaptı. G.Saray'ı iki kez açılış maçında yendi. Suçumuz onların serisini bozmak mı? Deplasman serisi yakalamıştık. Biz özeleştiri zaten yapıyoruz. Gerekirse bırakacağım. Kasımpaşa maçından sonra zaten istifa etmedim mi?'
 KOCAMAN, istifa seslerine rağmen kendinden çok takımını düşünüyor. Antalya maçının analizini yapıp, oyuncularına hatalarını anlatıyor.
 PUAN FARKI KOCAMAN
 Aykut Kocaman döneminde F.Bahçe 176 puan topladı, G.Saray, Beşiktaş ve Trabzonspor'a fark attı. Ligde 163 puan toplayan Kocaman, Süper Final'de de 13 puan kazandı.
 Doktorlar elinizi çabuk tutun!
 F.Bahçe'nin savunma ve orta sahadaki 4 blok oyuncusu Yobo, Egemen, Meireles ve Mehmet Topal sakat. Antalya maçında savunmadaki 4'lü ilk kez bir araya geldi. Teknik Direktör Aykut Kocaman, Antalya yenilgisi sonrası sağlık heyetine 'Sakatların tedavi sürecini hızlandıralım' talimatı verdi.