Türk Telekom 6. Galibiyetini Aldı
Türk Telekom, averajla onuncu sırada yer alan Tofaşı konuk etti. Mücadeleden Ankara temsilcisi 76-70 galip ayrıldı.Türk Telekom: 76 - TOFAŞ: 70

Salon:Ankara
Hakemler: Recep Ankaralı, Kaan Büyükçil, Yücel Çilingir
Türk Telekom: Barış 2, Brown 15, Alper 14, Pasalic 6, Polat 3, Ceyhun 16, Zupan 14, Williams 4, Can 2,
TOFAŞ: Nichols 2, Can, Ruzic 13, Kenan 13, Heytvelt 5, Elonu 8, İnanç 8, İbrahim 9, Lukauskis 12,
1. periyot: 14-24
Devre: 31-43
3. periyot: 48-57
Beş faulle oyundan çıkan: 38.48 Alper (Türk Telekom)

Karşılaşma, karşılıklı basketlerle başladı. TOFAŞ'tan Kenan, Ruzic ve Heytvelt'in basketlerine Türk Telekom, Pasalic, Alper ve Brown ile karşılık verdi. Maçın 5. dakikası ev sahibi takımın 12-8'lik üstünlüğüyle geçildi. Bu dakikadan sonra toparlanarak Kenan, Nichols ve Elonu ile üst üste sayılar bulan TOFAŞ, 7. dakikayı 16-12 önde geçti. Hücumlardan boş dönen rakibi karşısında ürettiği sayılarla farkı artıran Bursa temsilcisi, ilk periyodu 10 sayı farkla 24-14 galip bitirdi.

Maçın ikinci periyodunun başlarında rakibine oranla daha etkili olan konuk takım, 15. dakikayı 32-21 önde geçti. Bu dakikadan sonra toparlanarak Williams ve Alper ile sayılar üreten başkent temsilcisi, 18. dakikada farkı 6 sayıya (29-35) indirdi. Son 2 dakikada oyunda ağırlığını koyan konuk takım farkı yeniden açarak ilk yarıyı 12 sayı farkla 43-31 önde tamamlamasını bildi.

İkinci yarının başlarında her iki takım da sayı üretmekte zorluk çekti. İlk 3 dakikalık bölümde Türk Telekom 5, TOFAŞ ise 3 sayı üretebildi. Bu sürenin ardından dış şutlardan istediği sonuçları alarak karşılaşmanın 25. dakikasına 52-41 önde giren TOFAŞ, yeniden farkı artırmaya başladı. 26. dakikada farkı 15 sayıya kadar (41-56) çıkaran Bursa temsilcisi, 3. çeyreği 57-48 galip tamamladı.

Son çeyreğe Ceyhun'un 3 sayılık basketiyle başlayan Türk Telekom, hemen ardından Brown ve Zupan ile bulduğu 2 sayılık basketlerle 32. dakikada farkı 2 sayıya kadar indirdi: 55-57. Bu dakikadan sonra toparlanan konuk ekip, dış şutlardan bulduğu sayılarla rakibinin öne geçmesine izin vermedi. 35. dakikası 65-59'luk TOFAŞ'ın üstünlüğüyle geçilen karşılaşmanın son dakikalarında büyük çekişme yaşandı. Başkent temsilcisi, üst üste ürettiği sayılarla maçın bitimine 2.22 dakika kala yeniden eşitliği yakalamayı başardı: 69-69. Bitime 1.29 dakika kala Zupan'ın 3 sayılık basketiyle 72-69 öne geçen Türk Telekom, kalan bölümde Uğur ve Ceyhun ile bulduğu sayılarla sahadan 76-70 galip ayrıldı.

Türk Telekom'da Ceyhun attığı 16 sayıyla sahanın en skorer ismi olurken, TOFAŞ'ta Ruzic ve Kenan 13'er sayı üretti.