'Ya Morinho ya biz'
 
 Madrid basınının en önemli spor gazetelerinden "Marca", perşembe günkü sayısında, Real Madrid takım kaptanları Iker Casillas ve Sergio Ramos'un, başkan Florentino Perez'in karşısına ilginç bir nedenle çıktığını öne sürüyordu.
 
 İddiaya göre kaptanlar, başkan Perez'e haziran ayında teknik direktör Jose Mourinho'nun görevine son verilmemesi halinde takımdan ayrılacakları ültimatomunu vermişti. Bu haberin İspanya'da geniş yankı uyandırması üzerine Florentino Perez alışılagelmişin dışında jet hızıyla bir basın toplantısı düzenlemiş ve Marca'daki haberi kesin bir dille yalanlamıştı.
 
 Ancak "Marca", son sayısında iddiasını bir adım öteye götürerek haberi kendilerine ulaştıran köstebekten gelen mesajları yayımladı. Kapak sayfasında "Marca Yalan Söylemez" başlığını kullanan gazete; kulüp içinden 2 ismin birbirleriyle yaptıkları mesajlaşmaya sayfalarında yer veriyor.
 
 Mesajda adı saklı tutulan Real Madridli, geçtiğimiz salı günü başkanla yapılan toplantıda "Casillas ve Ramos'un Florentino Perez'e "ya biz ya Mourinho" dediğini belirtiyor. Ayrıca adı gizlenen kişi; bu konunun dışında kaptanların Perez ile soyunma odasında yaşananlar, teknik direktörün durumu, şampiyonluk şansı, galibiyet primleri ve genel konularla ilgili olarak kapsamlı bir toplantı gerçekleştirdiğini belirtiyor.
 
 Real Madridli köstebek ayrıca; haziran ayında Mourinho'nun görevine son verilmemesi halinde sadece Casillas ve Ramos'un değil, birkaç ismin daha takımdan ayrılmak istediğini dile getiriyor.
 
 Marca gazetesinin yayımladığı cep telefonu mesajları gözleri şimdi yeniden Real Madrid cephesine çevirdi. Başkan Florentino Perez'in yanı sıra teknik direktör Jose Mourinho'nun konuyla ilgili nasıl bir değerlendirme yapacağı merakla bekleniyor. 
 
 NTV Spor