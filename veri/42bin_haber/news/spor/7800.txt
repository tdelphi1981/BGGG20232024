G.Antep hocasını buldu
Spor Toto Süper Lig ekiplerinden Gaziantepspor, teknik direktör Bülent Uygun'la anlaştı.Gaziantepspor, Hikmet Karaman'dan boşalan teknik direktörlük görevine Bülent Uygun'u getirdi. 

Uygun'u 1 yıl opsiyonlu 1.5 yıl süreyle Gaziantepspor'un teknik direktörü yapan imza töreni Celal Doğan Tesisleri'nde gerçekleştirildi. İmza öncesi konuşan Gaziantepspor Kulübü Başkanı İbrahim Kızıl, Gaziantepspor'un iyi bir kadroya sahip olduğunu, ancak çeşitli olaylar nedeniyle ligde layık olduğu yerde bulunmadığını belirterek, şunları söyledi: 

"Hocamızın heyecanı, futbolcularla ilişkisini herkes biliyor. Kısa bir dönem içinde Sivasspor'un kısıtlı imkanlarıyla, kadrosuyla göz dolduracak şekilde adeta mucize yarattı. Tesadüf oldu denemez başarısına. Kuşun taşa değemediğini, taşın kuşa değdiğini Bülent Hocamız başarısıyla devamlı gösterdi. Bu işi seven bir kardeşimiz. Futbolculuğuyla güzide bir kardeşimiz. İnşallah Gaziantepspor için, şehrimiz için, camiamız için Bülent kardeşime şimdiden başarılar dilerim" dedi. 

BÜLENT UYGUN TAKIMLA İLK ANTRENMANA ÇIKTI

Bülent Uygun ise kendisini 1 yılı opsiyonlu 1.5 yıllığına kırmızı - siyahlı renklere bağlayan imzayı atarken yaptığı açıklamada, şöyle konuştu: 

"Beni kendi aranıza almanızdan, böyle büyük bir camiada, güzel bir takımla olmaktan mutluyum. Gaziantepspor'un kaliteli bir kadroya sahip olmasına karşın, layık olduğu yerde olmadığını hepimiz biliyoruz. Taraftarımızın da desteğiyle yeni bir sayfa açtık. İnananlar, inandığını başarmıştır. Gaziantepspor, yüreğini ortaya koyanı kazanmak için gereken her şeyi yapan bir takımdır. Hepimiz keyif alacağız. Gaziantepspor, bu haftadan itibaren sahaya yansıtacaktır. Teknik direktörlük kariyerimde Sivasspor ile önemli başarılar kazandık. Gaziantepspor ile anlaşmam, avukatın yanlış anlamasından dolayı olmadı. Eskişehirspor'u 17. sırada devraldım, ama UEFA'yı kıl payı kaçırdık. Gaziantepspor, tesisleri ve kadrosuyla önemli bir takım. Bu sene ligde kalıp, önümüzdeki yıllarda yukarılara oynayan bir takım olacağız. Ben bu kadroya inandığım için, beraberce birçok şeyi başaracağıma inandığım için buradayım" diye konuştu.