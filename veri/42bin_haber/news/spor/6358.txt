"Rotasyon sınırlıydı ama..."
Beko Basketbol Ligi'nde Erdemir'i 82-77 yenen Fenerbahçe Ülker'in başantrenörü Simone Pianigiani, sakatlıklar nedeniyle oyuncu eksikliğine rağmen kazandıklarını söyledi.Maçtan sonra düzenlenen basın toplantısında mücadeleyi değerlendiren İtalyan teknik adam, şöyle konuştu:

Bizim için iyi bir galibiyet oldu. Avrupa Ligi maçına benzerliği vardı. Eksiklerimiz bulunuyordu. Bu nedenle rotasyon konusu sınırlıydı. Ömer Onan, Andersen, Preldzic forma giyemedi. İlkan Karaman'ın ateşi vardı ve 2 gündür serum veriliyor. Bu şartlar altında maça çıktı. Tüm oyuncular bu şartlar altında ne yapmaları gerektiğini biliyordu. Dün de tam takım antrenman yapamadık. Son anda takımı kısalara çevirdik ve maçı kazandık. Bu galibiyet toparlamamıza yardımcı oldu.

Fenerbahçe Ülkerli oyuncu Barış Ermiş de Erdemir'in ciddi bir rakip olduğunu dile getirerek, Maçın ikinci yarısında iyi kenetlendik. Çok iyi, akıcı bir basketbol oynadığımızı söyleyemem ama sahada takımı için savaşan oyuncular vardı. Sonlara doğru rakip oyuncuların yorgunluğundan yararlanıp maçı kazandık şeklinde değerlendirme yaptı.

Çıvgın: Öne geçmemize rağmen maça tutunamadık

Erdemir Başantrenörü Özhan Çıvgın, Fenerbahçe Ülker karşısında ellerinden gelenin en iyisini yaptıklarını, 6-7 sayı farkla öne geçmelerine rağmen mücadeleye tutunamadıklarını söyledi. Gergin ve sert bir mücadele olduğunu belirten Çıvgın, şunları kaydetti:

Zor olacağını biliyorduk. Fenerbahçe Ülker hafta içi zor bir Avrupa Ligi maç oynadı. Toparlanma sürecine girmek istedi. İvme kazanmak istiyorlar. Biz ligdeki arayı iyi değerlendirdik, iyi durumdaydık. Kazansaydık play-off için büyük adım atacağımızı biliyorduk. O amaçla geldik. Elimizden gelenin en iyisini yaptık. Aldığımız riskler vardı, 6-7 sayı önde geçmemize rağmen maça tutunamadık. Gergin ve sert bir maç oldu.

Erdemirli oyuncu Can Özcan ise Fenerbahçe Ülker karşısında son ana kadar iyi mücadele ettiklerini, ancak sonlarda küçük hatalar sonucunda maçı yitirdiklerini ifade etti.