Trabzonsporlu Giray'a müjdeli haber
Göğsünde ağrı hissettiği için devre arası kampını yarıda bırakan Trabzonsporlu Giray Kaçar'ın futbol oynamasına herhangi bir sağlık engeli olmadığı açıklandı. Bordo-mavili futbolcunun tetkiklerinin yapıldığı Memorial Şişli Hastanesi'nden yapılan yazılı açıklamada, Kardiyoloji Uzmanı Dr. Deniz Şener'in Giray'a uyguladığı bazı testler sonucunda, deneyimli oyuncunun kalbinde var olan yapısal bozuklukların spor yapmasına engel olmadığının tespit edildiği bildirildi.

Açıklamada, Giray Kaçar'a bazı testler uyguladıklarını belirten Dr. Deniz Şener, milli futbolcunun sağlık durumu hakkında şu bilgileri verdi:

"Giray'ın kontrolleri sırasında normal dışı kalp atışları gözlemledik. Normal dışı kalp atışlarının nedeninin, birçok insanda da görülebilen doğuştan yapısal kalp kapağında kalınlaşma ve eğrilik olduğunu belirledik. Ancak yüksek tempoda, zorlayıcı koşullarda yani futbol oynadığında maruz kalacağı yorgunluk ve stres altında uyguladığımız efor ve stres EKO testleri sonucunda, kalbi ile ilgili herhangi bir sorun olmadığını tespit ettik. Giray'ın doğuştan yapısal kalp adalesi, kalp damarları üzerinden geçiyor. Ancak bu durum, kalbin fonksiyonları ve beslenmesi ile ilgili herhangi bir sorun yaratmıyor. Giray, aktif, normal hayatını sürdürebilecek, spor yapabilecek ve futbol oynayabilecek durumda. İstediği zaman futbol hayatına geri dönebilir."

Futbol hayatına devam edebilecek olmasının mutluluk verici olduğunu bildiren 28 yaşındaki Giray Kaçar'ın ise, "Hastanede olduğum süre boyunca beni destekleyen Başbakanımız Recep Tayyip Erdoğan ve Spor Bakanımız Suat Kılıç başta olmak üzere, Trabzonspor camiasına, benimle bu süreç boyunca yakından ilgilenen doktorlarıma çok teşekkür ederim. Sağlık konusunda biraz hassasım. Yaşadığım ağrılar nedeniyle hastaneye başvurdum ve bazı tetkikler yapıldı. Daha sonra da bu tetkikler sonucunda önemli bir sağlık sorunumun bulunmadığı anlaşıldı" ifadelerine yer verildi.

Giray Kaçar'ın, tetkiklerinin tamamlanmasının ardından hastaneden taburcu olduğu bildirildi.