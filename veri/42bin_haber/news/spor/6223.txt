Sneijder ve Dentinho derbiye hazır
Galatasaray'ın hocası Terim, Sneijder'i son yarım saatte, Beşiktaş'ın hocası Aybaba, Dentinho'yu son yirmi dakikada oyuna alması bekleniyor.

Sneijder’den küçük resital 
G.Saray’ın hocası Terim yeni transferi son yarım saatte oyuna alacak ve Hollandalı futbolcu görücüye çıkacak. 
CİM-BOM bugünkü kritik derbi için son çalışmayı dün öğleden sonra yaparak kampa girdi. Teknik Direktör Fatih Terim, Türk Telekom Arena’daki bu karşılaşmada yeni transfer Sneijder’i de görücüye çıkartacak. Ancak Hollandalı yıldız ilk 11’de sahaya çıkmayıp, ikinci yarıda ve muhtemelen maçın son yarım saatinde oyuna girecek. Galatasaraylı taraftarlar da süperstarı ilk maçında tribüne çağırıp bağırlarına basacak. Açılacak pankart ve yapılan yeni bestelerle Sneijder’e moral verilecek. Bugünkü maçta Terim’in taktiği ise önce durdur sonra vur olacak. 
Dentinho var Almeida yok 
Aybaba, yeni transferi 2. yarı oynatacak. Portekizli golcü kadroya alınmadı. Forvette Holosko oynuyor. 
KARTAL, hem bu sezonki ilk derbi galibiyeti, hem de liderlik şansı için karşılaşacağı Galatasaray maçının hazırlıklarını dün tamamladı. Sakatlar nedeniyle bu sezon çok sıkıntı çeken takımda Almeida ağrılarının artması nedeniyle kadroya alınmadı. Teknik Direktör Aybaba, Holosko’yu tek forvet oynatacak. Dentinho ikinci yarıda forma giyecek. Fernandes de ilk 11’de başlayacak, Oğuzhan ise yedek soyunacak. Akşam idmanı öncesinde üst üste yaşanan talihsiz sakatlıkların bir daha yaşanmaması için kurban kesildi.