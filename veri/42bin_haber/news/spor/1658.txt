"Gakgoşlar" artık gökyüzünde uçacak
Spor Toto Süper Lig ekiplerinden Sanica Boru Elazığspor'un renkleri ve amblemi Onur Air tarafından bir uçağa giydirildi.Kulübün genel menajeri Özgür Öztürk, yaptığı açıklamada, hazırladığı uçak giydirme projesinin, Elazığspor Başkanı Selçuk Öztürk ve sponsorları Sanica Boru tarafından verilen destekle hayata geçtiğini bildirdi.

İspanya'da Barcelona ve İngiltere'de Manchester United kulüplerinde bu projenin benzerinin olduğunu, Türkiye'de ise bordo-beyazlı kulübün bir uçağı giydirdiğini vurgulayan Öztürk, şunları kaydetti: Şehrin ve kulübün adını statların dışında duyurmak için yapılan bir projedir. Dünyada iki örneği var, Türkiye'de ilk olarak Sanica Boru Elazığspor bunu başarmıştır. Hazırlanan uçakta takımın amblemi, kapı kısmında yer alıyor. Uçak kuyruk kısmına kadar tamamen bordo-beyaz renklerle giydirildi. Projeye her zaman destek veren kulüp başkanımız Selçuk Öztürk, sponsorumuz Sanica Boru ve Onur Air ile yine projeye katkı sunan Elazığ Valisi Muammer Erol, belediye başkanı Süleyman Selmanoğlu ve diğer yetkililere de teşekkür ediyorum.

Öztürk, uçağın bugün saat 17.30'da Elazığ'a geleceğini sözlerine ekledi.