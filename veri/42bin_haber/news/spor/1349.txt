Power Plate atletizme de girdi
Yeni nesil antrenman aleti power plate (Güç plakası), atletizmde ilk kez milli yüksek atlamacı Burcu Ayhan Yüksel üzerinde denendi.Adını, Galatasaraylı futbolcularla Türkiye'ye duyuran ve elit sporcular arasında yaygınlaşmaya başlayan güç plakası, Ankara'da eski bir atletin açtığı kişisel antrenman salonunda sporculara da hizmet veriyor. Londra Olimpiyatları'nda finalde yarışan Burcu Ayhan Yüksel, peşini bırakmayan sakatlıklarının önüne, güç plakasıyla geçmeyi düşünüyor.

Milli sporcu, AA muhabirine yaptığı açıklamada, söz konusu plakaya ilk etapta sıcak bakmadığını belirtti. Yüksel, Fakat üzerine çıktığım zaman performansıma katkısı çok fazla oldu. Küçümseyerek başladığım bir aletten ağlayarak çıktığımı hissediyorum dedi.

Antrenman sonunda, 800 metreyi iki dakikada veya 400 metreyi 55 saniyede koşmuş gibi yorulduğunu ifade eden Yüksel, Hareketleri ilk başta yapamasam da, zor gelse de performansıma muhakkak artıları oldu. Sakatlıklarımın da iyileşmesinde destek olduğuna inanıyorum diye konuştu.

Haftada 6 gün yaptığı yüksek atlama antrenmanlarının yanı sıra, spor eğitmeni Selver Demirtaş gözetiminde üç gün de güç plakası üzerinde antrenman yapan Burcu Ayhan Yüksel, olumlu sonuçlar aldığını söyledi.

Londra Olimpiyatları'ndan sonra antrenörünü değiştiren ve eski FIFA hakemi Vedat Yüksel ile evlenen milli atlet, Yeni bir hayat kurdum. Antrenörüm Cüneyt Yüksel'in kardeşi Cahit Yüksel'e geçtim. Yeni bir antrenör, evlilik... Bunların olumlu olabileceğini düşünüyorum. Çünkü bazen kan değişiklikleri performansa bazı artılar getirebiliyor ifadelerini kullandı.

Yeni sezondaki ilk hedefinin, memleketi Mersin'de düzenlenecek Akdeniz Oyunları olduğunu belirten milli sporcu, Kendi seyircimin önünde iyi şeyler yapmak istiyorum. Pescara'da (Son Akdeniz Oyunları/İtalya) ikinciliğim var. Madalyanın rengini değiştirerek almak istiyorum. Diğer hedefim ise Dünya Atletizm Şampiyonası. Burada da önce final yarışıp ilk 5'e girmek ve hedeflediğimiz dereceye ulaşmak istiyorum diye konuştu.

Burcu Ayhan Yüksel, 1,5 aylık evliliğinin hayatına olumlu şeyler kattığını dile getirdi. Eşinin de sporun içinden gelmesi nedeniyle evde iyi bir destekçisinin olduğunu ifade eden milli atlet, şunları kaydetti:

Arkamda olan, spor yapmam için uğraşan, motivasyonumu, performansımı artıran iyi bir destekçi benim için. Yeni başlangıçlar, yeni tatlar güzel oluyor. Sabah akşam antrenman yaptığım için ev hanımlığına fırsat kalmıyor. Yemek yapmadım daha, annemde yiyoruz sürekli. Fakat çok iyi bir temizlikçiyim. Sabah akşam temizlikle uğraşıyorum. Ev yeni olunca da çok fazla bir iş olmuyor. Yaklaşık 10 yıl kadar da evhanımlığı yapacağımı sanmıyorum.

Çocuk yapmak istediğini de anlatan Yüksel, Ancak antrenörüm bana ne zaman izin verirse o zaman yapacağız. İstediğim hedeflere ulaşınca, başarıyı bir noktada yakaladığımız zaman tabii ki bebek istiyoruz. Ancak Rio 2016'ya kadar bebek planımız yok diye konuştu.

-Selver Demirtaş-

Gençlerde bayanlar üç adım atlamada eski Türkiye rekortmeni ve spor salonunun sahibi Selver Demirtaş, güç plakası ile 2002 yılında Belçika'da tanıştığını, 10 yıllık deneyimiyle Ankara'da kendi yerini açtığını söyledi.

Elit sporcular üzerinde birçok çalışmaları bulunduğunu ifade eden Demirtaş, Burcu'nun kas gelişimi ve sakatlığını iyileştirmesi üzerine güzel bir program hazırladık. Düzenli bir çalışmayla Burcu'da 6 hafta sonra ciddi bir değişiklik meydana gelecektir. Power plate, kendi antrenörüyle yaptığı antrenmanlara destek amacıyla yaptığımız bir şey diye konuştu.