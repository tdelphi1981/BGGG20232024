Bursaspor'da büyük hayal kırıklığı
Yeşil-beyazlı takım, 2013 yılının ilk ayında oynadığı 5 maçın sadece birini kazandı, 4 maçta ise mağlup oldu.
Yılın ilk maçını Ziraat Türkiye Kupası'nda Sivasspor'la oynayan Bursaspor, bu maçı 2-1 kaybetti. Ardından yine Türkiye Kupası karşılaşmasında Fenerbahçe'ye taraftarı önünde 3-2 mağlup oldu. Süper Lig'in 2. yarısının ilk karşılaşmasında Kayserispor'u ağırlayan Bursaspor, sarı-kırmızılı rakibini 2-1'le geçerek moral buldu. Bu kez kupada Fenerbahçe'ye konuk olan yeşil-beyazlılar 3-0 gibi farklı bir skorla mağlup oldu. Ligin 19. Haftasında İstanbul Büyükşehir Belediyespor ile oynayan Bursaspor, bu maçı da 4-1'lik skorla kaybetti.

TARAFTAR PROTESTO ETTİ

Çizdiği kötü grafik sebebiyle camiayı hayal kırıklığına uğratan yeşil-beyazlılar, taraftarların tepkisine maruz kaldı. Önceki akşam oynanan İstanbul Büyükşehir Belediyespor maçının ardından Bursa'ya dönen yeşil-beyazlı kafile, Özlüce Tesisleri'nde protesto edildi. Bir grup taraftar, takım aleyhine sloganlar attı. Taraftarlar, takımın tesislere girmesinin ardından olaysız şekilde dağıldı.

GÖZLER TEKRAR KUPA'YA ÇEVRİLDİ

Kötü sonuçların ardından moral bozukluğu yaşayan Bursaspor, 29 Ocak salı günü Ziraat Türkiye Kupası karşılaşmasında 1461 Trabzon ile oynayacak. Yarın saat 16.00'da Yenişehir Havaalanı'ndan Trabzon'a hareket edecek olan yeşil-beyazlı ekip, Hüseyin Avni Aker Stadyumu'nda karşılaşmanın ardından Bursa'ya dönecek.