Okan Buruk: Güzel bir galibiyet oldu
Ümit Milli Futbol Takımı Teknik Direktörü Okan Buruk, özel maçta karşılaştıkları Norveç karşısında güzel bir galibiyet aldıklarını söyledi.
Okan Buruk, maç sonrası düzenlenen basın toplantısında ilk kez Ümit Milli Takım'ın başında maça çıktığını belirterek, '(A) Milli Takım yolunda en güvendiğimiz oyuncu grubu Ümit Milli ve A2 takımları. Güzel bir galibiyet oldu. İstediklerimizi sahaya yansıttık. Yetenekli bir oyuncu grubumuz var. 2-0 kazandık ve bir penaltı kaçırdık. Skor daha farklı da olabilirdi. Önemli olan isteklerimizin sahaya yansımasıydı. Bu oyuncuları bir an önce (A) Milli Takım'a çıkarmak istiyoruz' diye konuştu.

Buruk, Ümit Milli Takım'da teknik heyette yaşanan istikrarsızlıkla ilgili soruyu ise 'Alt yaş gruplarında devamlılık hedeflerden biri. Ama zaman zaman bu olmuyor' şeklinde yanıtladı.

'Bu yaş gruplarındaki oyuncuların seyircinin gelebileceği statta oynaması doğru değil mi?' sorusuna da genç teknik adam, 'Maç yaptığımız ülkeler İstanbul'da oynamak istiyor. Anadolu'da oynayabiliriz, ama gelen ülke buna sıcak bakmıyor. İstanbul'da da çok fazla seçeneğimiz yok' şeklinde yanıt verdi.

Ümit Milli Takımı'nın Norveç karşısındaki gollerini atan Bertul Kocabaş ise iyi takım olduklarını vurgulayarak, 'Bunu daha önceki maçlarda göstermiştik. Kimin oynadığı fark etmiyor. Bu ülke için oynuyoruz' diye konuştu.