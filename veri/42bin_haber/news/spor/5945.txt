Bursaspor moral için sahada
Ziraat Türkiye Kupası'nda Fenerbahçe'ye 3-0 yenilen Bursaspor, yarın deplasmanda İstanbul Büyükşehir Belediyespor'la oynayacağı karşılaşmaya, ligde kayıpsız devam etmenin hesaplarını yaparak çıkacak.
19'UNCU RANDEVU
Bursaspor, İstanbul Büyükşehir Belediyespor ile ilk kez 2004-2005 sezonunda PTT 1'inci Lig'de karşı karşıya geldi. Yeşil beyazlılar bu karşılaşmayı 2-0 kazandı. Bugüne kadar turuncu mavililerle 18 kez karşı karşıya gelen Bursaspor bu karşılaşmalarda 9 galibiyet, 4 mağlubiyet ve 5 beraberlik aldı. Yeşil beyazlılar oynanan 18 maçta rakip filelere 29 gol bırakırken, kendi kalesinde 12 gol gördü. Bursaspor, ligde oynanan son maçta evinde rakibine 1-0 mağlup oldu. 

CARSON CEZALI BELLUSCHİ BELİRSİZ
Bursaspor'da, Kayserispor maçında gördüğü sarı kart nedeniyle cezalı duruma düşen kaleci Carson, İstanbul Büyükşehir Belediyespor maçında forma giyemeyecek. Kaleyi genç file bekçisi Harun koruyacak.

Öte yandan sakatlıkları yüzüden takımdan ayrı çalışan Belluschi ile Vederson'un durumunun maç saatinde belli olacağı ifade edildi. Sakatlığı nedeniyle Fenerbahçe maçında forma giyemeyen Batalla'nın ise bu maçta oynayabileceği kaydedildi.

HAKEM ÇAĞATAY ŞAHAN
İstanbul Atatürk Olimpiyat Stadı'nda yarın saat 13.30'da oynanacak İstanbul Büyükşehir Belediyespor maçını Manisa Bölgesi hakemlerinden Çağatay Şahan yönetecek. Şahan'ın yardımcılıklarını Serkan Ok ve Mehmet Cem Hanoğlu yapacak, mücadelenin dördüncü hakemi ise Kutluhan Bilgiç olacak.