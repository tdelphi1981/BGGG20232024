Nuri Şahin'den Galatasaray açıklaması
Borussia Dortmund forması giyen Nuri Şahin, Şampiyonlar Ligi'nde Galatasaray'ın çeyrek finalde Real Madrid ile eşleşmesini NTV Spor'a değerlendirdi.
İlk maçın deplasmanda olmasını avantaj olarak gören milli futbolcu, sarı-kırmızılı ekibin az da olsa şansının olduğunu söyledi.

İsviçre'nin Nyon şehrinde bulunan UEFA'nın merkezinde yapılan kura çekilişi sonrasında canlı yayınına katılan Nuri Şahin eşleme için şunları söyledi;

"Galatasaray için zor bir kura olduğunu düşünüyorum. Barcelona ve Real Madrid kupanın favorisi olarak görünüyor. Galatasaray, Schalke'yi eledikten sonra iyi bir hava yakaladı. Biz Türkler bu tarz büyük maçlara iyi hazırlanarak yürekten oynuyoruz. Temsilcimizin bu eşleşmede az da olsa şansı olduğunu düşünüyorum."

Çeyrek finalin ilk ayağı İspanya'da oynanacak olmasını avantaj olarak gören milli futbolcu, alınabilecek golsüz bir beraberlik veya atılacak bir gol sarı-kırmızılı takımın İstanbul'daki rövanş maçında iyi bir sonuç elde edebileceğini söyledi.

BORUSSİA DORTMUND - MALAGA EŞLEŞMESİNİ DE DEĞERLENDİRDİ

Şampiyonlar Ligi çeyrek finalinde Malaga ile eşlemelerini de değerlendiren Nuri Şahin, "Bizim için iyi bir kura olduğunu düşünüyorum. Porto'dan çok çekiniyorduk ancak Malaga rakibini elemeyi başardı ve iyi bir ekip olduğunu gösterdi. Malaga'yı tanıyorum, İspanya'da oynadığım dönemde bize karşı iyi sonuç elde etmişlerdi ve kesinlikle hafife almamalıyız." dedi.