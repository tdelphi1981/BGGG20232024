Galatasaray'da 3 puan hesapları
Spor Toto Süper Lig'in 10. haftasında yarın İstanbul Büyükşehir Belediyespor'a konuk olacak Galatasaray, bu maçı kayıpsız geçme hedefinde.
 Ligdeki 3 maçlık galibiyet hasretine Kayserispor'u yenerek son veren ve  yaşadığı puan kayıplarına rağmen liderlik koltuğundaki yerini koruyan  sarı-kırmızılı ekip, İstanbul Büyükşehir Belediyespor maçını da kazanarak,  deplasmanda arka arkaya oynayacağı maç serisine iyi bir şekilde başlamak  istiyor. İstanbul Büyükşehir Belediyespor'la yarın karşılaşacak olan ''Cim Bom'',  deplasman maçları serisinde, UEFA Şampiyonlar Ligi'nde Cluj, Süper Lig'in 11.  haftasında da Mersin İdmanyurdu ile oynayacak.        
 Spor Toto Süper Lig'in geride kalan 9. haftasını 18 puanla, aynı puanlı  Medical Park Antalyaspor'un averajla önünde lider olarak geçen Galatasaray'da,  Felipe Melo'nun sakatlığı düzelirken, yine sakatlıkları bulunan Tomas Ujfalusi ve  Johan Elmander ile cezası devam eden Engin Baytar kadroda yer alamayacak.İstanbul Büyükşehir Belediyespor ise geride kalan 9 haftayı 3 galibiyet,  2 beraberlik ve 4 yenilgi ile tamamladı. 11 puanla 12. sırada kendisine yer bulan  lacivert-turunculu ekip, son maçında da deplasmanda Mersin İdmanyurdu'na 2-0  yenilmekten kurtulamadı.        
 Atatürk Olimpiyat Stadı'nda saat 20.00'de başlayacak İstanbul Büyükşehir  Belediyespor-Galatasaray mücadelesini hakem Hüseyin Göçek yönetecek.   