İspanya'dan 2020 için ilk resmi adımı attı
2020 Olimpiyat Oyunları'nı düzenlemek için Madrid, Uluslararası Olimpiyat Komitesi'ne (IOC) sunduğu adaylık kitabını basına tanıttı.2020 Olimpiyat ve Paralimpik Oyunları'nı düzenlemek için İstanbul ve Tokyo ile adaylık yarışında olan İspanya'nın başkenti Madrid, Uluslararası Olimpiyat Komitesi'ne (IOC) sunduğu adaylık kitabını basına tanıttı.

Madrid belediye binasında yapılan tanıtım toplantısında; Spor Kültür ve Eğitim Bakanı Jose İgnacio Wert, Madrid Belediye Başkanı Ana Botella, Madrid Özerk Yönetim Başkanı Ignacio Gonzalez, İspanya Olimpiyat Komitesi Başkanı Alejandro Blanco ve İspanya Paralimpik Komitesi Başkanı Miguel Carbellada hazır bulundu.

2012 ve 2016 Olimpiyatları adaylıklarından eli boş dönen ve üst üste 3. kez organizasyonun ev sahipliği için yarışan Madrid'in önündeki en büyük engel, ülkenin yaşadığı ekonomik kriz olarak gösteriliyor.

IOC'ye sunulan 360 sayfalık resmi adaylık kitabına göre; Madrid, 2020 Olimpiyatları'na ayırdığı bütçenin 1 milyar 665 milyon 944 bin avroluk bölümünü, yatırımlara ayıracak. Madrid, yatırımlara ayırdığı bütçenin 150 milyon avrosuyla sağlık ve güvenlik harcamalarını karşılayacak.

Madridli yetkililer, 2020 Olimpiyatları'ndan ise 2 milyar 418 milyon 75 bin avro gelir elde etmeyi hedefliyor. Hedeflenen gelirin oranları; IOC'nin katkısı (525 milyon avro), ana sponsor yardımları (222 milyon 66 bin avro), diğer sponsorlar ve katkı yapacak kuruluşlar (542 milyon 19 bin avro), bilet satışı (702 milyon 34 bin avro), lisanslar (82 milyon 81 bin avro), yan faaliyetler (77 milyon 34 bin avro) ve diğer kazançlar (266 milyon 41 bin avro) olarak sıralandı.

-Herkese Olimpiyat Oyunları-

Herkese Olimpiyat Oyunları sloganıyla yapılan tanıtım toplantısında; spor müsabakalarının bilet fiyatlarının, toplumun her kesimine hitap edeceği vurgulandı. Bilet fiyatlarının yüzde 38'inin 50 doların altında, yaklaşık yüzde 60'ının da 80 doların altında olacağını taahhüt eden Madridli yetkililer, büyük rağbet gören müsabakaların biletlerinin ise 40 doların altında olacağını ve bu biletlerin çekilişle satılacağını belirtti.

Üst üste 3. kez evsahibi adayı olması nedeniyle alt yapının büyük ölçüde (yaklaşık yüzde 80) bittiğini duyuran İspanya Olimpiyat Komitesi Başkanı Blanco, spor müsabakalarının yapılacağı 35 spor alanından 28'inin hazır olduğunu; geriye sadece 4 kalıcı, 3 de geçici spor alanının inşasının kaldığını söyledi.

Kalan spor alanları için 227 milyon 321 bin avroluk yatırımın öngörüldüğü adaylık kitabına göre, ulaşım alt yapısına 366 milyon 952 bin avro, Olimpiyat Köyü inşasına 652 milyon 167 bin avro, basın merkezine 21 milyon 779 bin avro ve Olimpiyat Halkası yapımına da 197 milyon 725 bin avro ayrıldı.

Bu arada, 2016 yılı adaylığında 2 milyar 742 milyon avroluk yatırım vaat eden Madrid, ekonomik krizden dolayı 2020 adaylığında yatırımını 1 milyar 665 milyon 944 bin avroya kadar indirdi.

Madrid'deki Santiago Bernabeu Stadı'nın, boğa güreşi için kullanılan Las Ventas Arena'nın ve Retiro Parkı gibi alanların da müsabakalarda kullanılacağı belirtilirken, ulaşım kolaylığına da dikkat çekildi. Olimpiyat Köyü'nün havalimanına 10 kilometre, şehir merkezine 10 dakika ve Olimpiyat Stadı'na yürüyerek 3 dakika mesafede olacağını kaydeden yetkililer, sporcuların yüzde 90'ının, müsabaka yapacağı spor alanına en fazla 15 dakika uzaklıkta bulunacağını vurguladı.

-Madrid, İstanbul'a göre üstün-

Tanıtımda söz alan Madrid Belediye Başkanı Ana Botella; Madrid'in, Çok daha fazla önemli spor müsabakası organize etmesinden dolayı İstanbul'dan ve 1992 Barcelona'da olduğu gibi yüksek katılımlı bir olimpiyat oyunu organize edeceğinden ötürü Tokyo'dan daha şanslı olduğunu savundu.

Botella, Madrid'in 2020 Olimpiyat Oyunları evsahipliğini kazanması, krizden çıkmak için iyi bir fırsat olacaktır dedi.
Prosedüre göre IOC Değerlendirme Komisyonu'nun başındaki Büyük Britanyalı Craig Reedie, Mart ayında aday şehirleri ziyaret ettikten sonra üyelere, Haziran ayında bir rapor sunacak. IOC, 2020 Olimpiyatlarına ev sahipliği yapacak kenti, 7 Eylül'de Arjantin'in başkenti Buenos Aires'de yapılacak yıllık toplantıda açıklayacak.