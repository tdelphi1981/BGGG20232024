Baros ve Alper açıklaması
Galatasaray Yönetim Kurulu Üyesi Abdurrahim Albayrak, Elazığspor maçı öncesinde yaptığı açıklamada gündemdeki Alper Potuk transferi ve Milan Baros ile ilgili açıklamada bulundu.
 Galatasaray Yönetim Kurulu Üyesi Abdurrahim Albayrak, Elazığ'a hareket eden kafileye eşlik ederken açıklamalarda bulundu:
 Albayrak, Manchester United maçının ardından zor bir deplasmana çıkacaklarını söylerken gündemdeki Alper Potuk transferi ve Milan Baros ile ilgili de özel ifadeler kullandı.
 Albayrak Elazığspor karşılaşması ile ilgili şu sözleri sarfetti: "Elazığ çok sevdiğimiz bir yer. Çok sevdiğimiz bir ağabeyimizin de memleketi. Buradan Mehmet Ağar ağabeyimize de selam olsun. Onu çok seviyoruz. Elazığ zor bir deplasman. İyi bir maç olacak, güzel bir maç olacak. Manchester maçından sonra tabi zor olacak. Orada iyi oynayanı, kazananı alkışlayacağız. İnşallah oradan 3 puanla ayrılan biz oluruz" diye konuştu.
 Eskişehirsporlu futbolcu Alper Potuk'la ilgili çıkan transfer söylentilerini de yalanlayan Albayrak, "Sayın Başkan ile transfer döneminde görüştük, ama şu an kendisiyle hiçbir görüşmemiz olmadı. Şu an zaten transfer dönemi de değil. Başkanla transfer döneminden sonra hiç görüşmedik" dedi.
 Abdurrahim Albayrak, devre arasında yollarını ayırma kararı aldıkları Milan Boras'la ilgili de şunları söyledi:
 "Galatasaray'a katkıları için Milan Baros'a çok teşekkür ediyoruz. Kendisi profesyonel bir futbolcu. Hocamız da medeni bir şekilde kendisini çağırıp, düşüncelerini iletti. Zannediyorum Ocak ayında kendisine güzel bir uğurlama yaparız. Çünkü Galatasaray'a çok büyük hizmetleri vardır."