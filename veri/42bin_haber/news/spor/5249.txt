Türkiye Şampiyonası, 122 sporcunun katılımıyla başladı
Türkiye Modern Pentatlon Şampiyonası, 122 sporcunun katılımıyla Ankara'da başladı.Milli takım aday kadrosunun da belirleneceği şampiyonanın ilk gün sabah seansında, Anıttepe 100. Yıl Havuzu'nda yüzme yarışları gerçekleştiriliyor. Başkentte, iki gün sürecek şampiyonaya, yıldız B ve açık yaş kategorilerinde 56'sı bayan, 66'sı da erkek olmak üzere toplam 122 sporcu katılıyor. Modern Pentatlon Federasyonu Başkanı Yaşar Akşin, yaptığı açıklamada, göreve Ekim ayında geldiğini hatırlatarak, eski başkan döneminde biriken borçlar nedeniyle 2 yıldır modern pentatlon faaliyeti yapılamadığını söyledi.

Akşin, 2 yıl aranın ardından faaliyet yapmanın mutluluğunu yaşadıklarını belirterek, Türkiye'yi uluslararası şampiyonalarda temsil edecek sporcuları görmek için buradayız. Teknik kurulun seçeceği çocukları kampa alarak, 2016 Rio Olimpiyatları'na hazırlayacağız dedi.

Şampiyonaya umduklarından daha fazla katılımın gerçekleştiğini dile getiren Akşin, yoğun katılımın kendilerini mutlu ettiğini ifade etti. Öte yandan, şampiyonanın akşam seansında yıldız B sınıfında kombinasyon yarışları yapılacak. Yarın ise açık yaş kategorisinde eskrim ve kombinasyon müsabakaları gerçekleştirilecek.