Diyarbakır 13'te 13 yapmayı hedefliyor
Spor Toto 3. Lig 1. Grup'ta mücadele eden Diyarbakır Büyükşehir Belediyespor, hafta sonu oynayacağı Pazarspor maçını da kazanarak, 13'te 13 yapmayı hedefliyor.Grupta oynadığı Kayseri Şekerspor, Gölcükspor, Siirtspor, Orhangazispor, Tekirovaspor, Kastamonuspor, Anadolu Üsküdar 1908 Spor, Ankara Demirspor, Belediye Vanspor, Çorumspor, Sandıklıspor ve Beşikdüzüspor maçını kazanarak Süper Lig, PTT 1. Lig, Spor Toto 2. Lig ve Spor Toto 3. Lig takımları arasında tüm maçlarını kazanan tek takım olan Diyarbakır Büyükşehir Belediyespor, bu unvanını Pazarspor maçında da sürdürmek istiyor.

Futbol Şube Sorumlusu Cemal Doğrul, bu yılki hedeflerinin şampiyonluk olması dolayısıyla iç ve dış sahalardaki tüm maçlarına kazanma parolasıyla çıktıklarını, ligde oynadıkları 12 maçta da bu hedeflerini gerçekleştirdiklerini söyledi

Geçen hafta Beşikdüzüspor ile oynadıkları maçın çok çekişmeli geçtiğini, güçlü rakipleri karşısında iyi mücadeleyle galibiyete ulaştıklarını bildiren Doğrul, bu hafta yine Karadeniz deplasmanında Pazarspor'a konuk olacaklarını bildirdi.

Pazarspor'un kaliteli oyunculara sahip güçlü bir ekip olduğunu, bu nedenle zorlu bir mücadele olacağını dile getiren Doğrul, şöyle konuştu: "Pazarspor çok iyi bir ekip. Bu nedenle maça çok sıkı şekilde hazırlanıyoruz. Bugün yapacağımız son antrenmanla çalışmalarımızı tamamlayacağız. Biz bugüne kadar tüm maçlarımıza 3 puan için çıktık. Pazarspor maçına da aynı şekilde çıkacağız. Maçtan galibiyetle ayrılıp 13'üncü maçımızı da kazanacağız. Pazar günü Pazar'da Pazarspor'u yeneceğiz. Bunu başaracak iyi bir ekibe sahibiz. Ligdeki konumumuz da bunun göstergesidir.

Beşikdüzüspor maçında rakip takım yöneticileri bize karşı büyük misafirperverlik örneği gösterdi. Bu sayede maçta centilmence geçti. Bu nedenle Beşikdüzüspor yöneticilerine ve taraftarına teşekkür ediyoruz. Biz skordan ziyade dostluğa önem veren bir takımız. Pazar deplasmanında da aynı centilmenlikle karşılanacağımızı düşünüyoruz.

Doğrul, sakatlığı süren Hakan ile kart cezalısı Sercan dışında eksik oyuncu bulunmadığını sözlerine ekledi.