'Sneijder'i de alırım oynatacak hocayı da'
 
 Fatih Terim, Antalya kampı boyunca basınla hiç konuşmadı, sürekli gergin bir görüntüsü vardı. Buna neden olarak Başkan Ünal Aysal’ın, “O bizim maaşlı çalışanımız” ifadesi gösterildi. Peki ne oldu da Aysal, böyle bir şey söylenmeyecek karakterlerin başında gelen Terim’e göndermede bulundu! İddialar yenilir yutulur cinsten değil...  
 Her şey Terim’in verdiği transfer listesiyle başladı. Listenin ilk sırasındaki isim: Wesley Sneijder. Fatih hoca basına ‘İstediğim adam Kaka’ dese de listede önceliği Snejider’e verdi. Başkan Ünal Aysal da anında düğmeye bastı ve kendisine bağlı olarak görev yapan Bülent Tulun’u görevlendirdi. Önce bu işle Tulun’un ilgilenmesi Terim’in canını sıktı, ardından da yükselen maliyet.
 
 KABAK ALBAYRAK'A PATLADI
 
 Ünal Aysal’a, “Dengeleri bozar, almayalım” mesajını yollayan Terim, geri adım atılmaması üzerine, “Oynatmam” restini çekti. İşte esas bomba da o anda patladı! Terim’in restini aynen gören Aysal, şu mesajı yolladı: “Sneijder’i de alırım, onu oynatacak hocayı da!” Küçük ama önemli bir detay; Terim’e bu şok mesajı iletme görevi Abdurrahim Albayrak’a verildi. Yani kabak onun başında patladı.
 
 SADECE 2 YOL VAR
 
 Terim ile Albayrak’ın arasının neden açıldığını merak edenlere önemle duyurulur! Peki şimdi ne olacak? Sadece iki yol var. Bir yanda ligde koşar adım şampiyonluğa giden, Devler Ligi’nde çeyrek finali yakalama şansı çok yüksek olan takımı bırakmak, diğer yanda aynen yola devam etmek var.
 
 Fanatik