İlk kez All Star oldu, takımında kadro dışı kaldı
Türkiye Basketbol Federasyonu tarafından düzenlenen Beko All-Star 2013 organizasyonunda Türk yıldızlar karmasında oynayan, ancak Beşiktaş'ta geçen hafta içinde kadro dışı bırakılan siyah-beyazlı basketbolcu Serhat Çetin, kariyerinde ilk kez All Star olduğu dönemde kadro dışı kaldığını söyledi.
AA muhabirinin sorularını yanıtlayan Serhat, All Star'a seçildiği için gurur duyduğunu vurgulayarak, 'Kariyerimde ilk kez All Star'a katıldım. Bu organizasyon insanların bu sene içinde veya geçmişinde yaptığı işlerin ödüllendirilmesi gibi. İnsanlar sizi ne kadar tanıyorsa, basketbolunuzu ne kadar çok beğeniyorlarsa o kadar çok oy veriyor. All Star'da oynamak benim için büyük bir gurur oldu' diye konuştu.

All Star seçildiği bu dönemde geçen hafta içinde takımının Barcelona Regal ile yaptığı THY Avrupa Ligi 'Top 16' turu maçından önce disiplinsiz davranışı nedeniyle süresiz kadro dışı bırakılmasıyla ilgili olarak Serhat, şunları kaydetti:

'Herhalde ilk kez böyle bir şey oluyordur. Garip bir durum, ama kulüpte olanlar kulüp içinde kalır. Biz bir takımız. Takım içinde çözülmeyecek problem yoktur. Orada kadro dışı kaldım, ancak All Star farklı bir organizasyon. Dolu salonda güzel bir organizasyon oldu.'

-'Kararı yönetim ve Erman ağabey verecek'-
Serhat Çetin, ne zaman takıma döneceğinin belli olmadığını, bu konuda kararı yönetim kurulu ve başantrenör Erman Kunter'in vereceğini belirtti.

Çalışmalarına devam ettiğini dile getiren Serhat, 'Kadro dışı kaldım, süresi belli değil. Kendi çalışmalarıma devam ediyorum. Takım Barcelona maçı oynadı. Çok da iyi oynadılar, iyi mücadele ettiler, ama şanssız bir şekilde maçın sonunda kaybettik. Bireysel çalışmalarımı sürdürüyorum. Geri dönüş konusu yönetim kurulu ve Erman ağabeyin vereceği bir karar' şeklinde konuştu.

-'Hedefler doğrultusunda iyi gidiyoruz'-
Beşiktaş'ın bu sezon ligde ve THY Avrupa Ligi'ndeki performansını da değerlendiren Serhat Çetin, hedefleri doğrultusunda iyi gittiklerini anlattı.

Avrupa Ligi'nde 'Top 16'ya kaldıklarını hatırlatan Serhat, şöyle devam etti:

'Herkesin bizden beklentisi mücadele etmemiz, savaşmamız yönünde. Herkes her şeyin bilincinde. Bu sene 'FEDA' senesi. Takımın kuruluş amacı ve hedefler doğrultusunda iyi gittiğimizi düşünüyorum. Avrupa Ligi'nde 'Top 16'ya kalındı. Türkiye Ligi'nde yoğun tempoda tabii maç kaybettik. Üç günde bir yeni bir maça konsantre olmak zorunda kalıyorsunuz, yolculuklardan yıpranabiliyorsunuz. Ancak üst taraftan kopmuş değilsiniz. Geçen sene biz ligi 4. bitirdik. Bu sene de hedefimiz ilk 4 içinde kalabilmek, sonra play-off'da adım adım gitmek. Play-off ligden çok farklı bir yer. Bunu her sene yaşıyoruz. Favori olmayan birileri çıkıp favori olan birini yenebiliyor. Bu sakatlıklara, sisteme kısaca her şeye bağlı. Şimdilik hedefimiz ligin sonuna kadar kayıpsız ilerleyebilmek. Sonrasında play-off'ta bakacağız.'

-'Avrupa Ligi'nde kalıcı olabilmek çok önemli'-
THY Avrupa Ligi'nde kalıcı olabilmenin önemli olduğunu vurgulayan Serhat Çetin, sözlerini şöyle tamamladı:

'Avrupa Ligi tarafından bakıldığı zaman seyirci, şov, insanların tepkileri önemli. O salonu ne kadar doldurursak bu Avrupa Ligi'nin o kadar çok hoşuna gidiyor. Bir sonraki seneler için artı puan oluyor. Siz başarılı da olsanız da başarısız olsanız da seyircinizle, yaptığınız organizasyonla, oynadığınız çekişmeli maçlarla Avrupa Ligi sizi her zaman bu organizasyonun içinde görmek de isteyebilir. Takım bazı maçlarda kötü sonuçlar aldı, farklı yenildi. Ancak elimizden gelen mücadeleyi yapıp, seyirci ve camia olarak hep beraber güzel bir görüntü verebilirsek, Avrupa Ligi'nde kalıcı olabilmek çok önemli. Çok büyük artıları var. Hem Türkiye'yi temsil etme hem Beşiktaş'ın, oyuncuların, taraftarların reklamı açısından çok önemli. Bunları düşünerek camia olarak hep beraber hareket etmemiz gerektiğini düşünüyorum.'