Avrupa Ligi'nde TOP 16 grupları
Turkish Airlines Euroleague’de ilk tur maçlarının sonlanmasının ardından TOP 16’daki gruplar belirlendi. 
Bu sene Londra’da düzenlenecek olan Turkish Airlines Euroleague Final Four yolunda ilerleyen temsilcilerimizden Anadolu Efes, Beşiktaş ve Fenerbahçe Ülker gruplarında ilk 4 sırayı alarak son 16 takım arasına kalmayı başardılar. 
Geçtiğimiz sene Anadolu Efes, Fenerbahçe Ülker ve Galatasaray’la birlikte üç Türk takımı ile temsil edildiğimiz TOP 16’da bu sene de fire vermeden yine üç takımımızla yer alacağız. İlk tur maçlarının ardından belirlenen E ve F Grupları’na ayrılan takımlarımızdan Fenerbahçe Ülker ile Beşiktaş aynı grupta yer alırken, Anadolu Efes ise E Grubu’na düştü. Gruplarında yine ilk 4 sıraya girmeleri halinde adlarını son 8’e yazdıracak olan takımlarımız Londra biletini kapmak için mücadelelerini sürdürecek. 
Fenerbahçe Ülker 
A Grubu’nda yer alan Sarı-Lacivertliler, sezona iyi bir başlangıç yaparak önce evinde BC Khimki’yi mağlup etmiş ardından da Union Olimpija deplasmanından galibiyet çıkarmıştı. Gruptaki üçüncü maçında Real Madrid’e boyun eğen temsilcimiz, bunu yine Fenerbahçe Ülker Sports Arena’da oynanan maçta Panathinaikos’u devirerek telafi etmişti. Sonrasında oynadığı 5 maçta düşüşe geçen Fenerbahçe Ülker, evindeki Union Olimpija maçı haricinde bu karşılaşmalardan galibiyet çıkaramazken, özellikle İtalya’da Mapooro Cantu’ya karşı 82-58 gibi ağır bir mağlubiyet almıştı. TOP 16 için son viraja girilirken, 9. hafta mücadelesinde Panathinaikos’u yenmesi durumunda son 16’yı garantileyecek olan Sarı-Lacivertliler, bu maçı kaybedip Cantu’nun da Real Madrid’i yenmesiyle gruptan çıkma şansını son haftaya bıraktı. A Grubu’ndaki 10. ve son maçında ise Mapooro Cantu’yla ‘tamam ya da devam’ maçına çıkan Fenerbahçe Ülker, rakibini 77-69’luk skorla devirerek “TOP 16’da ben de varım” dedi. 
İstatistikle bakıldığında özellikle ribaund ve asist konusunda sıkıntı çektiği görülen Fenerbahçe Ülker, grup maçları boyunca bir taraftan da sakatlıklarla mücadele etmek zorunda kaldı. Antrenör Simone Pianigiani’nin kendisi olmadığında takımın kimliğini kaybettiğini belirttiği Bo McCalebb, ilk turda 9 maçta forma giyerken bunların ise sadece altısına ilk 5’te başlayarak 12.3 sayı ve 2.4 asist ortalamaları tutturdu. Pianigiani ise TOP 16 öncesinde “Benim için en önemlisi; birlikte çok fazla zaman geçirmeyen bir takım olmamıza rağmen iyi bir oyun ortaya koymamız ki bu da benim için çifte zafer demek. Bir sayının neler değiştirebileceğini gördük. Bo McCalebb olduğu zaman da ne kadar farklı bir ortam olduğunu gördük” diyerek oyuncusunun takım için ne kadar önemli olduğunu bir kez daha vurguladı.

Beşiktaş 
Bu sene ilk kez Turkish Airlines Euroleague’e katılan Beşiktaş ise yenilenen kadrosu ve yeni başantrenörü Erman Kunter ile önemli bir başarıyla imza atarak Avrupa’nın en iyi 16 takımı arasına kalmayı başardı. Barcelona Regal ve CSKA Moskova gibi iki önemli ekiple birlikte D Grubu’nda yer alan temsilcimiz, ilk maçında Partizan mt:s’yi yenerek Avrupa defterini galibiyetle açarken ikinci karşılaşmasında da Brose Basket’i devirdi. 

Ardından Barcelona Regal ve CSKA Moskova’ya yenilen Siyah-Beyazlılar, Lietuvos Rytas deplasmanından da galibiyet çıkarınca grupta önemli bir avantaj yakaladı. Partizan’ın rövanş maçını almasının ardından evinde Brose Basket’i ağırlayan Beşiktaş, bu mücadeleden 83-72’lik skorla galip ayrılarak ilk tur maçlarının bitimine 3 hafta kala TOP 16’ya kalmayı garantiledi. Grubu ilk sırada bitiren Barcelona Regal ve CSKA Moskova dışında tüm rakiplerini deviren temsilcimiz, son hafta ise Lietuvos Rytas’ı da mağlup ederek grubu 3. sırada tamamladı. 
İlk tur maçları sırasında kadrosunda bazı değişikliklere de giden Beşiktaş, şanssız sakatlıklarla baş etmek zorunda kalan bir başka temsilcimiz oldu. Yola Vladimir Dasic ile başlayan Siyah-Beyazlılar, bu oyuncuyla yollarını ayırırken, Tutku Açık’ın sakatlığından dolayı da kendisinden 5 maçta yararlanabildi. 

Öte yandan Beşiktaş, TOP 16 öncesinde Daniel Ewing ve Cemal Nalga gibi isimlerle güçlendirdi. İlk tur maçlarında ise Curtis Jerrells 10 maçta da forma giyerek 15.5 sayı ortalaması tuttururken, 5.4 ribaund ve 7.3 sayı ortalamaları yakalayan Gasper Vidmar da takımının boyalı alandaki en etkili ismi oldu. Beşiktaş başantrenörü Erman Kunter ise son 16’da daha sert bir görüntü sergilemeleri gerektiğini belirtirken, “Kulübümüz açısından önemli bir başarı. Zor bir grupta oynayacağız. Sertliğimiz biraz düşük. Onu artırmaya çalışacağız” dedi.

Anadolu Efes 
C Grubu’nda yer alan Anadolu Efes ise Turkish Airlines Euroleague’de sezonu EA7 Emporio Armani Milano mağlubiyetiyle açsa da ardından sırasıyla son şampiyon Olympiacos’u, Cedevita Zagreb’i ve Caja Laboral’i mağlup etti. Evinde Zalgiris Kaunas’a yenilerek galibiyet serisini sonlandıran Lacivert-Beyazlılar ardından yine Abdi İpekçi Spor Salonu’nda oynanan mücadelede EA7 Emporio Armani Milano’dan rövanşı aldı. Deplasmanda oynadığı Olympiacos maçında ise bu kez tutunamayan Anadolu Efes, 8. hafta mücadelesinde Cedevita Zagreb deplasmanından galibiyet çıkararak TOP 16’ya kalmayı garantiledi. Gruptaki diğer maçlar sonucunda üçüncülüğü garantilemiş olan Anadolu Efes, son 2 maçında ise Caja Laboral ve Zalgiris Kaunas’a mağlup oldu. 
Lacivert-Beyazlılar 10 hafta boyunca 2 kere (Sasha Vujacic & Jordan Farmar) Haftanın En Değerli Oyuncusunu çıkarırken, bu iki oyuncu 10 maçta Anadolu Efes’in ortalama 25.8 sayısına imza attılar. Pota altınının etkili ismi Semih Erden ise 10.7 sayı ve 5.7 ribaund ortalamalarıyla katkı sağladı. Ayrıca ilk tur maçları sırasında kadrosuna Joshua Shipp’i katarken, Stanko Barac’tan sakatlığı nedeniyle 6 maçta yararlanabildi. Öte yandan başantrenör Oktay Mahmuti, takımının son 2 maçta aldığı yenilgilerde oyuncuların göstermiş oldukları performanslardan memnun olmadığını dile getirirken, TOP 16’da kendilerini daha zorlu rakiplerin beklediğini ve buna hazırlıklı olmaları gerektiğini vurguladı.

27 Aralık 2012’de başlayacak ve 14 hafta sürecek olan TOP 16 maçları 5 Nisan 2013’te sona erecek. Gruplarında ilk 4 sırayı alan takımların, son 8’e yükseleceği statüde takımlar 10-12 Mayıs’ta Londra’da düzenlenecek olan Final Four bileti için mücadele edecekler.