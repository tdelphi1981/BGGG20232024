Prandelli: "Bunda utanılacak bir şey yok"
İtalya Milli Futbol Takımı Teknik Direktörü Prandelli, eşcinsel futbolcuların cinsel kimliklerini açıklamasında bir sakınca görülmemesi gerektiğini ve bunu ortaya koymanın utanılacak bir durum olmadığını söyledi.2010 yılından bu yana Gök Mavilileri çalıştıran Cesare Prandelli, Roma'da yabancı gazetecilerle bir araya gelerek, merak edilen soruları cevapladı. 

55 yaşındaki başarılı teknik adam, deneyimli futbolcu Antonio Cassano'nun daha sonra özür dilemesine neden olan, "Umarım Euro 2012 Milli Takım kadrosunda eşcinsel futbolcular yer almaz" açıklamasının ardından İtalya'da yaşanan tartışmaya da değindi.

 Bugüne kadar eşcinsel olduğunu ortaya koyan hiçbir futbolcuya uyarıda bulunmadığını söyleyen Prandelli, "Ben her zaman aşkın ve ilişkilerin her türlüsüne saygılı olduğumu söyledim. Bu nedenle kimsenin cinsel tercihiyle kategorilendirilmediği bir ortama ulaşılmasını çok isterim" diye konuştu. Prandelli, oyuncuların, her türlü zorluğu göze alarak, tercihlerini ortaya koymasında bir sakınca olmaması gerektiğine de dikkat çekerek, "Bunda utanacak bir şey yok" dedi. 

BALOTELLİ, PROFESYONELLİĞİN GEREĞİNİ YERİNE GETİRMELİ 

Prandelli'ye, Manchester City'de top koşturan İtalyan oyuncu Mario Balotelli ile teknik direktör Roberto Mancini arasında bitmeyen gerginlikle ilgili düşünceleri de soruldu. Prandelli, "Balotelli son olarak Danimarka maçında müthiş bir performans sergiledi. Acaba Balotelli, Mancini'yle olmadığı kadar sizinle daha mı rahat oynuyor?" yönündeki bir soruya, "Bunun doğru olduğunu söyleyemem. Benim Roberto'ya göre bir avantajım var o da Balotelli'yle sadece 3-4 gün bir araya gelip çalışıyoruz. Bu yüzden sorun yaşamaya zaten vaktimiz yok. Roberto'yu çok iyi anlıyorum çünkü gayet ciddi bir insan ve büyük bir çalıştırıcı. Bazı sorunlar var elbet ama bunu tartışamayız" diye konuştu. 

Deneyimli teknik adam, Balotelli'nin bu konuda kendisine bir ayna tutmasının ve profesyonelliğin gereğini yerine getirmesinin önemli olduğunu da söyledi. 

BİR AKTÖR MİLYONLAR KAZANIYORSA FUTBOLCU DA KAZANABİLMELİ 

Futbolculara astronomik rakamlar ödenmesinin ne kadar doğru olduğu da sorulan Prandelli, "Bu sistem, böyle işliyor. Tepeden, FIFA, UEFA ya da kulüp başkanlarından başlıyor. Futbolcuların kontratlarını başkanlar belirliyor. Futbol pazarı, bu kadar rakamlara müsaade ediyor" dedi. Bu konuda ısrarlı eleştiriyle karşı karşıya kalan Prandelli, "Büyük bir aktör bir film yapıp, 20 milyon Euro kazandığında kimse bunu skandal haline getirmiyor. Bir taraftar stada gittiğinde, başarılı oyuncuların olduğu harika bir şov izliyorsa, futbolcular aldığı parayı hak ediyordur. Önemli olan bir futbolcunun, giydiği formanın hakkını vermesidir" diye cevap verdi. 

ŞİKE VE BAHİS SKANDALLARI, İTALYAN FUTBOLUNDA DERİN YARALAR AÇTI 

Son dönemde yaşanan bahis ve şike skandallarının, İtalya futbolunda son derece derin izler bıraktığını da anlatan Prandelli, "Bu gerçeği kimse gizleyemez. Biz şimdi hem konfederasyon hem de Futbolcular Birliği ile birlikte, özellikle genç futbolcuların dikkatini, daha önce büyüklerinin yaptıkları hatalara düşmemelerine doğru çekiyoruz" dedi. 

Prandelli, Avrupa'yı sarsan finansal krizin futbola da etkisi olduğunu belirterek, bu nedenle, daha çok genç oyunculara yönelmek zorunda kaldıklarına dikkat çekti. 

ALTIN TOP'U PİRLO ALSIN 

Futbol dünyasının en prestijli ödüllerinden olan Altın Top'u (Ballon D'Or) kimin kazanabileceği de sorulan Prandelli, "Ben her zaman İtalyan futbolculardan yanayım. Andrea Pirlo'nun almasını çok isterim" dedi. Messi'nin de iyi bir futbolcu olduğunu ifade eden Prandelli, "Pirlo da gayet kaliteli bir oyun tarzına sahip" övgüsünde de bulundu.