Djokovic yarı finalde
Avustralya Açık Tenis Turnuvası'nda Sırp Novak Djokovic, Çek Tomas Berdych'i 3-1 yenerek yarı finale yükseldi.
Avustralya'nın Melbourne kentinde devam eden sezonun ilk 'grand slam' turnuvasının çeyrek finalinde, tek erkeklerde son iki turnuvanın şampiyonu ve 1 numaralı seribaşı Sırbistan'dan Novak Djokovic ile 5 numaralı seribaşı Çek Cumhuriyeti'nden Tomas Berdych, Rod Laver Arena'da karşılaştı.

Djokovic, etkisiz servis kullanan ve ilk servislerinin yüzde 53'ünden, ikinci servislerinin ise yalnızca yüzde 30'undan puan çıkarabilen Berdych karşısında 3 kez servis kırarak, seti 6-1 kazandı.

Berdych, servis kırarak ikinci sete iyi bir başlangıç yaptı. Servis oyununu da kazanan Çek raket, 2 oyunluk avantaj yakaladı: 2-0 Fileye daha sık gelmeye başlayan Berdych, beşinci oyunda 2 kez servis kırma şansı yakaladı ama Djokovic izin vermedi (3-2 Berdych). Çek tenisçi, onuncu oyunda 4 kez servis kırma fırsatı yakalayan Djokovic'e geçit vermedi ve 54 dakika sonunda seti 6-4 alarak, durumu 1-1'e getirdi.

Üçüncü setin ikinci oyununda, Djokovic, sete basit hatalarla başlayan rakibinin servisini kırdı. Djokovic, servis oyununda da hata yapmadı ve setin başında 3-0 üstünlük yakaladı. Daha agresif bir oyun sergileyen dünya 1 numarası, rakibinin basit hatalarındaki artış ile dördüncü oyunda bir kez daha servis kırdı (4-0). Setin devamında Berdych'ten karşı bir hamle gelmeyince Djokovic, seti 6-1 aldı ve maçta 2-1 öne geçti.

Djokovic, dördüncü setin üçüncü oyununda, savunmasıyla rakibini hataya zorladı ve servis kırarak bir kez daha avantajı ele geçirdi (2-1). Avantajını koruyan Djokovic, Berdych'in 3 kez maç puanını çevirdiği onuncu oyunun sonunda seti 6-4 kazandı. Sırp raket, 2,5 saat süren karşılaşmayı 3-1 önde tamamlayarak, yarı finale çıktı.

Djokovic yarı finalde, 4 numaralı seribaşı İspanyol David Ferrer ile karşılaşacak.