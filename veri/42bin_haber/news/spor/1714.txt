3 puana hasretler
Türkiye profesyonel futbol liglerinde mücadele eden 124 takımdan 2'si henüz galibiyet sevinci yaşayamadı.
Türkiye profesyonel futbol liglerinde, Spor Toto Süper Lig'de 18, PTT 1. Lig'de 18, Spor Toto 2. Lig Beyaz ve Kırmızı Grup'ta 17'şer, 3. Lig 1, 2 ve 3'ncü Grup'ta 18'er olmak üzere 124 takım mücadele veriyor. 
Liglerdeki 124 takım arasından Spor Toto 3. Lig 1. Grup'ta mücadele eden Çorumspor ile 3. Grup takımlarından Mardinspor geride kalan 12 haftalık bölümde henüz galibiyetle tanışamayan 2 takım olarak dikkati çekiyor. 
Süper Lig ve PTT 1. Lig'in en az galipleri 
Spor Toto Süper Lig'de geride kalan 12 hafta sonunda galibiyeti olmayan takım bulunmuyor. Puan cetvelinde 17. sırada bulunan Mersin İdmanyurdu ile 18. sıradaki Sanica Boru Elazığspor, 1'er galibiyetleriyle "ligin en az galibiyeti bulunan takımları" arasında yer alıyor. 
PTT 1. Lig'de ise geçen sezon Spor Toto Süper Lig'e veda eden, puan cetvelinin 15. sırasındaki Samsunspor ile 18. sıradaki Ankaragücü, 12 haftalık dilimde 1'er kez galibiyet sevinci yaşayabildi. 
İkinci Lig'de bütün takımların galibiyeti var 
Spor Toto 2. Lig'de 17'şer takımın mücadele ettiği Beyaz ve Kırmızı gruplarda da 12 hafta geride kaldı. Beyaz Grup'ta 15. sıradaki Gaziosmanpaşa ve 17. sıradaki Denizli Belediyespor ile Kırmızı Grup'ta 16. sıradaki Sarıyer ile son sıradaki Sakaryaspor, 12 haftada sadece 1'er kez kazanabildi. 
Çorumspor ve Mardinspor'un galibiyet hasreti 
Spor Toto 3. Lig'de 54 takımın mücadele verdiği 3 ayrı grupta, Çorumspor ile Mardinspor taraftarlarına galibiyet sevinci yaşatamayan takımlar oldu. 
1. Grup'ta mücadele veren Çorumspor, 12 maçtan 1 kez beraberlikle ayrılırken 11 kez mağlubiyetin üzüntüsünü yaşadı. Puan cetvelinde 18. sırada yer alan Çorumspor 12 karşılaşmada 8 gol atarken, kalesinde 38 gol gördü. 
Büyük bir çekişmeye sahne olan 2. Grup'ta son 3 sırada yer alan Derince Belediyespor, Adıyamanspor ve Gebzespor'un geride kalan haftalarda 2'şer galibiyeti bulunuyor. 
Galibiyeti de, golü de yok 
Spor Toto 3. Lig 3. Grup'ta ligin son sırasında yer alan Mardinspor, Çorumspor'un ardından profesyonel liglerde galibiyeti bulunmayan ikinci takım konumunda. 
Puan cetvelinde 18. sırada yer alan Mardinspor, 12 maçın 12'sini de kaybederken bu karşılaşmalarda gol atma başarısını da gösteremedi ve kalesinde 53 gol gördü. 
Ligin 9. haftasında maddi sıkıntılar nedeniyle deplasmanda oynayacakları Maltepespor maçına çıkmadıkları gerekçesiyle federasyon tarafından 3-0 hükmen yenik sayılarak 3 puanı da silinen Mardinspor -3 puana sahip durumda bulunuyor.