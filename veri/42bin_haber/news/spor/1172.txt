Pinto'ya bir şeyler oluyor
Geçen yıl devre arasında geldiği Bursaspor'da bu süreçte ligde 9 gol atan Sebastian Pinto, bu sezon ise beklentilerden uzak daha tutuk bir performans sergiliyor.Attığı gollerin ardından kramponunu çıkarıp büyükannesiyle telefonla konuşur gibi yaparak yaşadığı sevinçle akıllarda kalan Pinto, bu sezon geride kalan 10 haftada bu sevincini çok fazla gösteremedi.

Geçen sezonun ikinci yarısından itibaren katıldığı Bursaspor'da kısa sürede ilk 11'in değişmez oyuncularından biri olmayı başaran Şilili futbolcu, aslında sezona gollü başladı. Yeşil-beyazlı takımın deplasmanda oynadığı ve 1-0 kazandığı Kayserispor maçında takımının tek golünü atan Pinto, 3 puanı getiren isim oldu.
Daha sonra 2 haftalık bir sessizlik yaşayan Pinto, 4-1 kazanılan Kardemir Karabükspor maçında attığı golle farklı galibiyete katkı sağladı. Yeşil-beyazlı takımın deplasmanda 1-1 berabere kaldığı Sanica Boru Elazığspor maçında da rakip fileleri havalandıran başarılı forvet, bu maçtan sonra adeta sessizliğe büründü.

Arka arkaya iki maçta attığı gollerle camianın, Pinto açıldı beklentisini boşa çıkaran Pinto, Gaziantepspor, Sivasspor, Fenerbahçe, Trabzonspor ve Kasımpaşa maçlarında pozisyonlara girmesine karşın gol sevinci yaşayamadı.

Pinto, antrenmanda geçirdiği sakatlık nedeniyle 3-3 biten Beşiktaş maçında ise kadroya alınmadı.