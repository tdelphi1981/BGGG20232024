Rooney ayrılıyor mu?
İskoç çalıştırıcının Rooney'ye karşı artık sabrı kalmadı. Ama Rooney de Old Trafford'dan kolay kolay ayrılacak gibi gözükmüyor.
Şampiyonlar Ligi'nde salı günü oynanan Real Madrid ile Manchester United arasındaki maça giderken Wayne Rooney'nin ilk onbirde olmadığına dair hiçbir fikri yoktu ve takım otobüsünde gülümserken kameralara yansımıştı. Ancak takımlar açıklandığında Rooney yerine Menajer Alex Ferguson'un sezonun en önemli maçında 39'luk Ryan Giggs ve ne zaman ne yapacağı pek de belli olmayan Portekizli Nani'yi sahaya sürme kararı aldığı görüldü. Bu Rooney ve Ferguson arasındaki iplerin artık kopma noktasına geldiğinin en büyük işaretiydi.

İngiliz golcü, bu maçta yedek kalmasına hiç ses çıkartmadı. Ancak eşi Coleen bu duruma dayanamadı ve twitter adresinden yaptığı açıklamada "İnanamıyorum. Rooney bu akşam oynamıyor." ifadelerini kullanarak Rooney ailesinin bu duruma yaklaşımını ortaya koydu.

Önce Rooney gitmek istemişti

Ferguson'un bu tercihi Rooney'yi sezon sonunda elden çıkartmak istemesi olarak algılandı. Zaten üç yıl önce Rooney'nin Manchester United'dan ayrılmak istemesini açıklamasıyla İskoç çalıştırıcı ile oyuncunun arası oldukça açılmıştı. Ayrıca Rooney'nin saç ektirmesi de ikili arasında başka bir gerginliğin yaşanmasına sebep olmuştu.

Ancak Ferguson yüksek maliyetli oyuncusunu elden çıkartmak istese bile Rooney, bu kez gitmek istemeyebilir. 27 yaşındaki oyuncu Manchester United'da kalarak Sir Bobby Charlton ile arasında kalan 54 gollük farkı kapatarak tarihe geçmek isteyebilir. Ayrıca Rooney, önümüzdeki yaz transfer dönemi sona erene kadar ayrılmama konusunda direnmeyi başarırsa kontratının son yılına gireceği için çok daha iyi bir maaşla başka bir takıma gidebilir.

Rooney'yi kim alabilir?

Öte yandan Rooney'yi kadrosuna katabilecek takımlara baktığımızda da Ferguson'un fazla bir alternatifinin olmadığını görüyoruz. İskoç çalıştırıcı yıldızını komşu takım Manchester City'ye ne olursa olsun satmayacaktır. Barcelona'nın da finansal durumu nedeniyle İngiliz oyuncuyu kolay kolay transfer etmeyeceği ortada. Önümüzdeki yaz önemli bir yatırım yapması beklenen Bayern Münih'in bile Rooney'nin yüksek maaşını karşılaması zor gözüküyor. Dünya'nın en büyük alıcılarından biri olan Real Madrid'in de önümüzdeki yaz önceliği hem Radamel Falcao'yu transfer etmek hem de Cristiano Ronaldo'yu takımda tutmak olacak. Bu durumda Rooney için Avrupa futbolunun son zenginlerinden Paris Saint Germain dışında fazla bir alternatif kalmıyor.

Gidenlere sormak lazım

Yine de Ferguson'un sabrını taşırmak bugüne kadar hiçbir oyuncu için iyi olmadı ve sonunda kazanan hep İskoç çalıştırıcı oldu. Bize inanmıyorsanız bunu Jaap Stam, Roy Keane, Ruud van Nistelrooy veya David Beckham'a sorabilirsiniz.

(Goal.com)