'Beko All Star 2013' kadroları açıklandı
Beko Basketbol Ligi'nin yıldızlarını bir araya getirecek 'Beko All Star 2013'te takım kadroları açıklandı.
'Türk Yıldızlar'ın antrenörlüğünü Karşıyaka Başantrenörü Ufuk Sarıca, 'Yabancı Yıldızlar'ın antrenörlüğünü ise Banvit Başantrenörü Orhun Ene'nin yapacağı organizasyonda takımlar şöyle oluştu:

Türk Yıldızlar:
Ender Arslan, Furkan Aldemir, Ersin Dağlı (Galatasaray Medical Park), Ömer Onan, İlkan Karaman, Emir Preldzic (Fenerbahçe Ülker), Serhat Çetin (Beşiktaş), Sinan Güler, Kerem Gönlüm, Semih Erden (Anadolu Efes), Kenan Sipahi (Tofaş), İzzet Türkyılmaz (Banvit).

Yabancı Yıldızlar:
David Hawkins (Galatasaray Medical Park), Bo McCalleb, Bojan Bogdanovic (Fenerbahçe Ülker), Jordan Farmar, Sasha Vujacic, Dusko Savanovic (Anadolu Efes), Robert Dixon, Alade Aminu (Pınar Karşıkaya), Charles Davis (Banvit), Kirk Penney (TED Ankara Kolejliler), Jermareo Davidson (Antalya Büyükşehir Belediyesi), Joey Dorsey (Royal Halı Gaziantep Büyükşehir Belediyesi).

-Smaç ve 3 sayı yarışmaları-
Etkinlikte smaç ve 3 sayı yarışmaları da yapılacak. Her iki kategoride de 5 oyuncunun boy göstereceği yarışmalarda yer alacak basketbolcular şunlar:

Smaç Yarışması:
John Edward Prince (Mersin Büyükşehir Belediyesi)
Keith Simmons (Banvit)
İlkan Karaman (Fenerbahçe Ülker)
Jermario Davidson (Antalya Büyükşehir Belediyesi)
Rodney Carney (Antalya Büyükşehir Belediyesi)

3 Sayı Yarışması:
Lionel Chalmers (Aliağa Petkim)
Jon Diebler (Pınar Karşıyaka)
Melih Mahmutoğlu (Erdemir)
Daniel Harris Brown (Türk Telekom)
Ogün Sevinç (Hacettepe Üniversitesi)
Patrick Christopher (Beşiktaş)

-Tanıtım toplantısı-
Ritz Carlton Otel'de düzenlenen organizasyonun tanıtım toplantısına, Türkiye Basketbol Federasyonu (TBF) Genel Sekreteri Ali Özsoy, TBF Erkek Ligleri Koordinatörü Ayhan Özgümüş, organizasyon direktörü Can Duraslan ile 'Yabancı Yıldızlar' takımına seçilen Anadolu Efesli basketbolcular Dusko Savanovic ve Sasha Vujacic katıldı.

TBF Genel Sekreteri Ali Özsoy, 'Beko All Star'ın geleneksel bir hal aldığını belirterek, '2008'den sonra ilk kez İstanbul'a dönüyoruz. Çok yoğun ve harika geçen lig için güzel ve renkli bir mola olacak. Bu seneki organizasyonumuz çok büyük rağbet gördü. Bu sabah itibariyle 10 bin biletten fazlası satıldı. Dolayısıyla bu organizasyonu yerinde izlemek isteyen basketbolseverlerin, biraz daha acele etmeleri gerekiyor' diye konuştu.

TBF Erkek Ligleri Koordinatörü Özgümüş, sosyal medya üzerinden yapılan oylamaya katılımın üst seviyede olduğunu kaydederek, 'Güzel bir sezon eğlenceli bir gösteriyle renklenecek. Seçilen kadrolar inanılmaz kaliteli ve heyecan verici' şeklinde konuştu.

-Vujacic:'Burada yer almak büyük bir onur'-
Geçen yılki organizasyonun en değerli oyuncusu seçilen Anadolu Efes'in yıldız oyuncusu Sasha Vujacic, 'Geçen yıldan hatırladığım tek şey karşılaşmayı kazandık ve müthiş bir maç olmuştu. Arroyo'nun 3'lüğü ile kazandık. Daha iyi bir son olamazdı' dedi.

Organizasyonun bir parçası olduğu için gururlu olduğunu belirten Vujacic, 'Burada yer almak büyük bir onur. Bu çok güzel organizasyonda ben de 2. kez bulunacağım. Umarım eğlenceli ve keyifli bir organizasyon olur. Bizim açımızdan baktığımızda ise, yoğun tempoyu bir anlamda unutup iyi zaman geçirmeye çalışacağız' ifadelerini kullandı.

Takım arkadaşları hakkında da konuşan Vujacic, son derece güçlü bir kadro kurulduğunu söyleyerek, 'Baktığımızda her pozisyonda son derece kaliteli basketbolcular var. Bu da aynı zamanda Beko Basketbol Ligi'nin her geçen yıl artan kalitesini yansıtıyor. Bu etkinlikten keyif almaya çalışacağız' diye konuştu.

Oyların büyük çoğunluğunu aldığı için mutlu olduğunu belirten yıldız oyuncu, bir soru üzerine, 'Yabancı Yıldızlar' takımının THY Avrupa Ligi'nde mücadele etmesi durumda şampiyon olacağını iddia etti.

-Savanovic: 'Bu kez de kazanacağımızı umuyorum'-
'All Star' kadrosunda bulunduğu için onur duyduğunu anlatan Dusko Savanovic de şunları söyledi:

'Beni seçen herkese teşekkür ediyorum. Son derece iyi bir takımımız var ve bu kez de kazanacağımızı umuyorum. Öncelikle keyif alamaya çalışacağız. Takımımızdaki oyuncularla ligde rakip olarak oynuyoruz. Bo McCalleb, çok hızlı bir oyuncu ve maçlarda arkasında çok koşturuyoruz. Bu kez aynı takımda yer alacağız. Tabi ki Türk oyuncular da çok iyi, kaliteli isimler var' diye konuştu.

Savanovic, de Vujacic'e katıldığını belirterek, 'Yabancı Yıldızlar' kadrosunun THY Avrupa Ligi'nde en azından dörtlü final oynayabileceğini sözlerine ekledi.

-Oylama sosyal medya üzerinden yapıldı-
Daha önceki organizasyonların aksine bu yıl kadrolar, sosyal medya üzerinden TBF'nin resmi facebook sayfasından yapılan oylama sonucunda belli oldu. 21 gün süren ve 15 binden fazla kişinin katıldığı oylamada, 120 binden fazla da oy kullanıldığı bildirildi.

'Türk Yıldızları' kadrosunda bulunan Fenerbahçe Ülkerli Preldzic ile geçen senenin en değerli oyuncusu seçilen 'Yabancı Yıldızlar' takımında yer alacak Anadolu Efesli Vujacic, en fala oyu alan isimler oldu. Pozisyonunda en fazla oyu almasına rağmen Beşiktaşlı Gasper Vidmar, sakatlığından dolayı organizasyonda bulunamayacak.

Bu arada önceki organizasyonlarda etkinliği takip eden gazetecilerin oylarıyla belirlenen en değerli oyuncu 'MVP' ödülü, yine sosyal medya üzerinden seyircilerin ve gazetecilerin ortak oylamasıyla belirlenecek. c