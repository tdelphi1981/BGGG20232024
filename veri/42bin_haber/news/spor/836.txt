"Seride puan kaybetmek istemiyoruz"
Kırmızı Grup ekiplerinden Turgutluspor'un asbaşkanı Mesut Özdamar, 10 gün içerisinde oynayacakları 3 karşılaşmada da puan kaybetmek istemediklerini söyledi.Mesut Özdamar, gazetecilere yaptığı açıklamada, takımın bugün yapacağı idmanla Pazar günü oynayacağı Ünyespor maçının hazırlıklarını tamamlayacağını ve Irlamaz Spor Tesisleri'nde kampa gireceğini belirtti.

Bu karşılaşmanın ardından Çarşamba günü deplasmanda Çankırıspor, pazar günü ise sahalarında Tepecikspor ile mücadele edeceklerini ifade eden Özdamar, şöyle konuştu: Zor bir döneme giriyoruz. 3 maçlık seride puan kaybetmek istemiyoruz. Çünkü bu maçların ardından haftayı maç yapmadan geçeceğiz. 9 puanı yakalarsak diğer rakiplerimizle arayı açmamış oluruz. İyi bir hazırlık dönemi geçirdik. Genç oyuncularımıza güveniyoruz. Onları sonuna kadar destekliyoruz. Bu 3 maçı kayıpsız atlatacağımıza inanıyorum.

Pazar günü saat 13.30'da 7 Eylül Stadı'nda oynanacak Turgutluspor-Ünyespor karşılaşması maç biletlerinin kapalı tribün 5, açık tribünün ise 3 lira olduğu bildirildi.