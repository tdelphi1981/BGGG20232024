Vuvuzela zamanı
Güney Afrika'da Kara Kıta'nın en büyük turnuvası başlıyor
 Kaan Kavuşan
 Kaankavusan@aksam.com.tr
 Afrika Futbol Şampiyonası, Güney Afrika'da başlıyor. 16 takımın kıyasıya mücedele edecek turnuva 10 Şubat'taki final maçıyla son bulacak. Fildişi, Gana, Cezayir, Fas ve Tunus en büyük favoriler. Bu ekiplere ek olarak son şampiyon Zambiya ve ev sahibi Güney Afrika da sürpriz yapabilir. 
 Avrupa ve Dünya Kupaları'yla çakışmamak için tek rakamlara alınan Afrika Kupası bugün başlıyor ve bu sayede iki senede iki Afrika Kupası izlemiş olacağız. Esasında, Libya'da yapılması kararlaştırılan bu kupa, Kaddafi'nin devrilmesi yüzünden Güney Afrika'ya taşınmıştı.
 Fas turnuvanın gizli favorisi
 Güney Afrika, milli takımı bıraktığını açıklayan Pienaar'ın eksikliğini hissedecektir. Takımın gol yükünü çeken Mphela ve Khumolo takımın en önemli oyuncuları. Amrabat'lı Fas kupanın gizli favorilerinden. G.Saraylı Ambarat'ın dışında Belhanda da forvetin arkasında yer alıyor. Assaidi ve El Arabi takımın ofanstaki kozları. Kasımpaşalı Djalma'nın da oynadığı Angola takım oyununa güveniyor. İlk kez katılan Cape Verde gruptan çıkamaz.
  
 Mali'ye dikkat!
 Grubun favorisi Gana. Asamoah Gyan, Anthony Annan ve Kwadwo Asamoah takımın ağır topları. Eskişehirli Akaminko da kadroda. Çoğunluğu Fransa Ligi'nin çeşitli aşamalarında oynayan Mali, Kongo ile birlikte gruptan ikinci olmak için çalışacak. Le Roy'un yönettiği Kongo ise sürpriz için çalışacak. Kongo'da Karabüklü LuaLua ve Mabiala, Anderlecht'li Mbokani'yle birlikte takımın kozları. Grubun en zayıf halkası ise Nijer.
 Yobo'nun işi zor
 Son şampiyon Zambiya'da gelen başarıya rağmen, bunun 'tesadüfiliği' sorgulanıyor. Renard'ın en büyük kozu Mayuka. F.Bahçeli Yobo'nun kaptanlığındaki Nijerya, yırtıcı ve kuvvetli Emenike-Moses-Uche forvetiyle etkili olacaktır. Obi Mikel'e rağmen orta sahada yaratıcı oyuncu sıkıntısı yaşıyorlar. Belçika ve Fransa ligi karması halini alan Burkina Faso ve sadece iki lejyoneri bulunan koşucuların memleketi Etiyopya'ya şans tanınmıyor.
 Bu kez olacak mı?
 D Grubu'nu ölüm grubu olarak tanımlayabiliriz. Kadro olarak bakıldığında Fildişi'nin altın jenerasyonu ile turnuvanın en büyük favorisi. Kadroda ligimizde forma giyen Bamba, Zokora ve Eboue de var. Tunus takım oyunuyla ilk ikiyi kovalayacak. Bir dönem Trabzon'u da çalıştıran Halilhodzic'in yönettiği Cezayir her zaman tehlikeli bir ekip. Togo, Adebayor'a rağmen gruptan çıkamaz.
  