Beşiktaş'tan Demirören'e dava şoku!
Beşiktaş Futbol Yatırımları Sanayi ve Ticaret A.Ş. Olağan Genel Kurul Toplantısı, bugün Siyah Beyazlı kulübün Akaretler'deki kulüp binasında gerçekleştirildi. 1 Haziran 2011-31 Mayıs 2012 dönemi ile ilişkili olarak faaliyetlerin konuşulduğu ve şirketin eski-yeni üyelerinin ibrasının yapıldığı toplantıda Yıldırım Demirören başkanlığındaki dönemde görev yapan isimler ibra edilmedi. Gerek duyulması halinde sermayedarlar, Demirören Yönetimi hakkında hukuki süreç başlatabilecek... 
 O dönemde Beşiktaş Futbol Yatırımları Sanayi ve Ticaret A.Ş.'de Yıldırım Demiören ile birlikte görev yapan 6 üye yapılan oylama sonucu sermayedarlar tarafında ibra edilmediler. 1 Haziran 2011-31 Mayıs 2012 döneminde Fikret Orman başkanlığı sonrası şirket yönetiminde yer alan üyeler ise ibra edildi. 
 SERMAYEDARLARI İBRA ETMEDİKLERİ İSİMLER HAKKINDA HUKUKİ SÜREÇ BAŞLATABİLECEKLER
  
 Sermayedarlar 1 Haziran 2011-31 Mayıs 2012 dönemdeki şirket yönetiminde yer alan isimlerin 7'sini ibra etmeyerek, o dönemde bu isimlerin yaptığı tüm mali işlemleri kabul etmediklerini ortaya koymuş oldular. Ayrıca gerek duyulması halinde yine bu kişiler hakkında hukuki süreçlerin başlamasının da yolunu açmış oldular. 
 Bugün yapılan genel kurul toplantısının Kamu Aydınlatma Platformu'na bildirilmesinin ardından 3 aylık süre içinde hem Beşiktaş Yönetim Kurulu, hem de şirket sermayedarları gerekli gördükleri konularda davalar açarak, yapılan yanlışlar var ise bu yanlışları veya usulsüzlükleri ortaya çıkarma sürecini başlatmış olacaklar. 
 ÖVÜNÇ ÖZDEM/İSTANBUL,(DHA)