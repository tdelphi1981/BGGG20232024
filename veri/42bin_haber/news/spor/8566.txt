'Ya TFF ya da UEFA yalan söylüyor'
Trabzonspor Genel Sekreteri Hasan Yener, TFF Başkanı Yıldırım Demirören'in şike sürecinin içeride ve dışarıda kapandığı yönündeki açıklamasına tepki göstererek, "UEFA ise sürecin devam ettiğini söylüyor. Burada ya UEFA, ya da Federasyon Başkanı yalan söylüyor" dedi.
Trabzonspor Genel Sekreteri Hasan Yener, Fenerbahçe maçının lig boyunca oynadıkları 34 tane 3 puanlık maçtan biri olduğunu belirterek şunları söyledi: "Ancak diğer faktörlerin öne çıkmasıyla çok daha değişik boyutlara varan bir Fenerbahçe maçı oynayacağız. Özellikle ilk yarıda Saraçoğlu'nda çok üstün oynadığımız, rahat kazanabileceğimiz maçı berabere bitirmiştik. Umuyorum bu kez Avni Aker'de Fenerbahçe'yi istediğimiz sonuçla yener ve 3 puanı alan taraf oluruz. Bu maçlar kolay maçlar değil. Özellikle bu yıl ligde her takımın her takıma karşı her türlü sonucu alabileceği maçlar izliyoruz. Önceden sonucu kestirmek veya 'bu maçın favorisi şu takım' demek mümkün değil. Sahada iyi mücadele eden ve maça iyi motive olan bir Trabzonspor 3 puanı alabilecek güçtedir. Yönetim olarak Tolunay hocamıza ekibine ve futbolculara güveniyoruz." 

"MEŞALE ATMASINLAR, BOĞAZLARI YIRTILIRCASINA TAKIMI DESTEKLESİNLER" 

Fenerbahçe maçının belirleyicisinin seyirci olacağına inandığını vurgulayan Hasan Yener, şöyle devam etti: "Çünkü özellikle Avni Aker'de belli bir tempo yaptığınızda, rakibi sıkıştırdığınızda, baskı altına aldığınızda oyunun durması her zaman rakibe avantaj sağlar. Onun için taraftarlarımızdan özellikle istediğim, oyun akışını engelleyecek hiçbir müdahalede bulunmasınlar. Sahaya yabancı cisim, meşale atmasınlar ama elleri patlayıncaya kadar, boğazları yırtılırcasına takımımızı teşvik etsinler. Onlarla birlikte olsunlar, futbolcuları motive etsinler. Bu maçı taraftarımızın bütün lig boyunca vereceği en önemli destek olarak görüyorum. Umarım her şey istediğimiz gibi gelişir." 

FEDERASYON BAŞKANINA TEPKİ 

Tolunay Kafkas'ın "Fenerbahçe bizim düşmanımız değil, rakibimiz" açıklamasını da değerlendiren Hasan Yener, "Dileğimiz iki takım arasındaki ilişkilerin normalleşmesi. Futbolda her zaman büyük kulüpler arasında rekabet mutlaka olacaktır. Çünkü diğer takımlar varsa Trabzonspor vardır. Yarışacağımız takımlar bunlar. O sürecin mutlaka bir yerde normale dönmesi lazım. Ama bazı olaylarda bu süreçte sorumlu olan kişilerin de bu hassasiyeti göstermesi lazım. Dün bir gazete haberinde enteresan bir şey gördüm; Sayın Federasyon Başkanı'nın 'şike içeride ve dışarıda kapanmıştır' şeklinde demecini okuduk. Hayretler içinde kaldım. Trabzonspor kulübü olarak UEFA'ya yazı yazdık. UEFA sürecin devam ettiğini, henüz bitmediğini bildirdi. TFF Başkanı da dün tamamen farklı bir şey söylüyor. Burada herhalde bir kişi yalan söylüyor. Bu ya UEFA'dır ya Federasyon Başkanı'dır. Futbolda veya diğer konularda sorumlu olan kişilerin konuşmalarında çok daha dikkatli olmaları gerekir diye düşünüyorum" ifadesini kullandı. 

"ŞENES ERZİK DE SÜRECİN DEVAM ETTİĞİNİ SÖYLEDİ" 

Fenerbahçe kulübünün 'süreç kapandı' şeklindeki açıklamasını değerlendiren Hasan Yener bu konuda da, "İstanbul'da şike çalıştayı oldu. Trabzonspor kulübü olarak daha önce de bizim bazı katılımlarımızı takip eden Erdem Egemen kulübümüz adına katıldı. FIFA'nın bu konudaki yetkilisiyle görüştü. O da aynı şeyi söyledi. Şenes Erzik'in sürecin devam ettiği yönündeki söylemi var. Bunlar ortadayken kamuoyunu bu şekilde yanıltmak doğru değil. Herkes sorumluluğunun bilincinde olmalı ve buna göre konuşmalı" dedi. 

"AZİZ BEY GELSİN AMA.." 

Fenerbahçe Başkanı Aziz Yıldırım'ın Pazar günkü maça gelip gelmeyeceğiyle ilgili herhangi bir bilginin kendilerine ulaşmadığını da vurgulayan Hasan Yener, "Gelebilir de gelmeyebilir de. Bu tamamen kendi takdiridir. Takımı deplasmana gittiğinde de takımının maçını seyretmek son derece doğal hakkıdır. Buna da herkesin saygı göstermesi lazım. Ama tabi bazı şeyleri düşünmek de sorumluluğu olan herkesin dikkat etmesi gereken hususlardan biri. Ama gelirse bizim için sorun yok" ifadesini kullandı. 

TAM KADRO TRİBÜNDE OLACAĞIZ 

Yener, Sivas maçında olduğu gibi Fenerbahçe maçında da yönetim olarak tam kadro tribünde yer alacaklarını belirterek, "Bu süreçte takımımızın ve Tolunay hocanın yanındayız. Başkanımız Sivas maçından önce geldi, maçtan sonra buradaydı. Fenerbahçe maçı öncesi de burada olacak. Önemli olan futbolcu arkadaşlara destek olmak. Onları motive etmek. Ama her şeyden önemlisi mental ve fiziki olarak teknik kadronun takımı hazırlaması" diye konuştu. 

"HAKEMLERDEN ÇOK CANIMIZ YANDI"

Kaptan Tolga Zengin'in, "Üst sıralarda olsaydık hakemler bize karşı bu kadar hata yapmazdı" sözlerini de değerlendiren Hasan Yener şunları söyledi: "Tolga'ya katılıyorum. Gerçekten bu sene Trabzonspor'un hakem hatalarıyla çok canı yandı. Hakem hatalarıyla kaybettiğimiz puanları bir çok kez deklare ettik. Hakem hataları olmasaydı ligde çok çok farklı yerde olacaktık. Hepinizin bildiği örnekler var. Bunları saymaya gerek yok. Bülent Yıldırım bu maçın beklenen hakemiydi. FIFA hakemimizdir. Kendisi kişilikli üst düzey bürokrat olan bir hakemimizdir. Bülent Yıldırım'ın üst düzey performans göstereceğine inanıyorum. Bu tarz maçlarda hakemlerin oyunu yönlendirmeleri ve verdiği kararlar futbolcular açısından son derece önemli. Bülent Yıldırım umuyorum futbolculardan daha başarılı bir performans ortaya koyar."