Derbinin galibi Galatasaray!
Acıbadem Bayanlar Voleybol Ligi'ndeki derbi maçta Galatasaray Daikin, Beşiktaş Bahçeşehir Üniversitesi'ni deplasmanda 3-0 yendi.
Beşiktaş Bahçeşehir Üniversitesi: 0 - Galatasaray Daikin: 3

Salon: BJK Akatlar
Hakemler: Erdal Akıncı, Tayfun Şener

Beşiktaş Bahçeşehir Üniversitesi: Zeynep Seda Eryüz, Yağmur Koçyiğit, Fatma Sinem Karamuk, Natalia, Ana, Gabriela (Funda Bilgi, Aslı Köprülü, Çağla Akın, Ece Hocaoğlu)

Galatasaray Daikin: Neriman Özsoy, Özgenur Yurtdagülen, Selime İlyasoğlu, Calderon, Sinem Barut, Lo Bianco (Necla Esepaşa, Cansu Aydınoğulları, Gioli)

Setler: 8-25, 17-25, 16-25
Süre: 66 dakika (19, 22, 25)

Maçın ilk setinde Galatasaray Daikin, bloklarda başarılı olarak sayılar buldu. İlk teknik molayı 8-3, ikincisini 16-4 önde geçen sarı-kırmızılı takım, ilk seti de 25-8 alarak maçta 1-0 öne geçti.

Beşiktaş Bahçeşehir Üniversitesi, ikinci sette rakibini zorladı. Ancak ilk teknik molayı 8-6 üstün geçen Galatasaray Daikin, ikinci teknik molada da Calderon'un sayısıyla rakibine 16-9 üstünlük sağladı. Konuk ekip, ikinci seti 25-17 kazanarak, derbide 2-0 öne geçti.

Galatasaray Daikin, Beşiktaş Bahçeşehir Üniversitesi karşısında Özgenur, Neriman ve Calderon ile sayılar bularak 3. setin ilk teknik molasını 8-5 önde tamamladı. Calderon ile oyuna ağırlığını koyan sarı-kırmızılı takım, Selime'nin sayısıyla ikinci teknik molaya da 16-12 önde girdi. Son seti 25-16 kazanan konuk ekip, rakibini 3-0 mağlup etti.

Bu sonuçla Beşiktaş Bahçeşehir Üniversitesi, ligde oynadığı 9'uncu maçta 5'inci yenilgisini aldı. Galatasaray Daikin ise 9'uncu maçında 7'nci galibiyetini elde etti.