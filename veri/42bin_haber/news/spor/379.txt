Şehit ve gazi çocuklarına ücretsiz yüzme eğitimi
Düzce'de Gençlik Spor Şehit ve Gazi Çocuklarıyla Kulaç Atıyor projesi kapsamında 20 şehit ve gazi çocuğuna ücretsiz yüzme eğitimi veriliyor.Eğitimlerin başlaması dolayısıyla Düzce Üniversitesi'nde düzenlenen törende konuşan Gençlik Hizmetleri ve Spor İl Müdürü Ömer Faruk Şiran, şehit ve gazi çocuklarına unutulmadığını hissettirmek amacıyla bu projeyi hayata geçirdiklerini anlattı.

Şiran, eğitimlerin sosyal sorumluluk açısından önemli olduğuna işaret ederek, İnşallah ileride iyi bir yüzücü olurlar. Desteklerinden ötürü herkese teşekkür ediyorum dedi.

Türkiye Harp Malulü Gaziler Şehit, Dul ve Yetimleri Derneği Düzce Şube Başkanı Ayhan Metin de ilk kez böyle bir projeyle karşılaştıklarını söyledi.

Metin, eğitimin şehit ve gazi çocuklarına olumlu katkı sağlayacağına dikkati çekerek, İnşallah çocuklarımız bu proje ile hayata daha güzel katılacaklar. Bir nebze de olsa acılarını unutacaklar. İnşallah bu proje uzun yıllar devam eder ifadelerini kullandı.

Yüzme Antrenörü Selbi Öztaş ise 2 ay sürecek proje kapsamında 20 şehit ve gazi çocuğuna haftada bir gün yüzme eğitimi verileceğini, projeye destek verilmesi halinde bu sürenin daha da uzatılacağını kaydetti.
Törende yüzme eğitimi alan çocuklara Gençlik Hizmetleri ve Spor İl Müdürü Şiran, Dernek Başkanı Metin ve Düzce Emniyet Müdürü Ali Gezer tarafından yüzme kıyafeti dağıtıldı.
Antrenörleri eşliğinde ilk kez havuza giren çocuklar, yüzme öğrenmenin keyfini yaşadı.