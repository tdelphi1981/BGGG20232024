PFDK'dan Ertuğrul Sağlam'a 1 maç ceza
Profesyonel Futbol Disiplin Kurulu (PFDK), Bursaspor Teknik Direktörü Ertuğrul Sağlam'a 1 maç ceza verdi. TFF'den yapılan açıklamaya göre, PFDK'nın olağanüstü toplantısında Ertuğrul Sağlam'a, Bursaspor'un 16 Ocak Çarşamba günü Fenerbahçe ile sahasında oynadığı Ziraat Türkiye Kupası (A) Grubu maçında, müsabakanın hakemine yönelik sportmenliğe aykırı hareketleri nedeniyle 1 resmi müsabakada soyunma odasına ve yedek kulübesine giriş yasağı verildi.

Sağlam'a ayrıca 10 bin lira, Bursaspor Kulübü'ne de aynı maçta taraftarlarının neden olduğu saha olayları nedeniyle 5 bin lira para cezası verildiği bildirildi.

Ertuğrul Sağlam, Bursaspor'un bu akşam Kayserispor ile yapacağı Spor Toto Süper Lig maçında takımının başında sahaya çıkamayacak.