"Mersin'den puanlarla dönmek istiyoruz"
Akhisar Belediyespor Basın Sözcüsü İbrahim Evren Acar, ligde alt sıralardan kurtulmak için yarın deplasmanda karşılaşacakları Mersin İdmanyurdu'nu yenmek istediklerini söyledi.İbrahim Evren Acar, AA muhabirine yaptığı açıklamada, Mersin İdmanyurdu'nun hafta içinde Ziraat Türkiye Kupası'nda gruplara kalmayı başardığını ve rakiplerinin bu moralle kendilerine karşı mücadele edeceğini ifade etti.

Mersin İdmanyurdu'nun düşme hattındaki rakiplerinden biri olduğunu dile getiren Acar, şunları kaydetti: Alt sıralardan uzaklaşmak için Mersin'den puanlarla dönmek istiyoruz. Mersin İdmanyurdu karşısında alacağımız sonuçla Medical Park Antalyaspor ve Orduspor müsabakalarına moralli çıkmak istiyoruz. Kötü hava koşulları nedeniyle iptal edilen Medical Park Antalyaspor maçının ne zaman oynanacağı henüz belli olmadı. Sakatlığı bulunan Bikoko da hafta içinde takımla birlikte çalışmalara başladı. Medical Park Antalyaspor maçında cezalı olan Mustafa Aşan ve Emin Aladağ Mersin İdmanyurdu maçında forma giyemeyecek. Dolayısıyla Medical Park Antalyaspor maçı sıfırdan başlayacak.

5 maçtır galip gelemiyor

Ligde son galibiyetini 9'uncu haftada deplasmanda Sivasspor karşısında 2-1'lik sonuçla alan Akhisar Belediyespor, daha sonra oynadığı 5 maçta 4 mağlubiyet ve 1 beraberlik aldı.

Bu süreçte Fenerbahçe, Trabzonspor, Kasımpaşa ve Beşiktaş'a mağlup olan Ege temsilcisi, Bursaspor'la berabere kaldı.
Ligde şimdiye kadar aldığı 2 galibiyeti de deplasmanda alan Akhisar Belediyespor, 16'ncı haftaya maç eksiğiyle 11 puanla son sırada girdi.