'Henüz golcü özelliğim ön plana çıkmış değil'
Trabzonsporlu futbolcu Marek Sapara, yetenekli oyunculardan kurulu bir takım olduklarını belirterek, "Taraftarımızın beklentilerini karşılayabileceğimizi düşünüyorum." dedi.
 Slovak futbolcu, Trabzonspor Dergisi'nin Kasım sayısına verdiği röportajda, spora futbol akademisinde başladığını belirtti. Sapara, "Okulla birlikte yürütüyordum. Sabah 7'de kalkıp önce antrenmana gidiyordum. Ardından saat 10'da okula, üç-dört saat sonra tekrar okul çıkışında antrenmana. Oldukça iyi bir disiplin içinde yetiştim. Ve her şeyi bir arada yürüttüm." ifadelerini kullandı. Henüz çok küçük olduğu için futbola babasının isteği ile başladığını anlatan Sapara, şu anda  bu karardan oldukça memnun olduğunu dile getirdi.
 Bu sezon performansının yukarı tırmandığını görüşünü dile getiren Solvak futbolcu, hocası Şenol Güneş'i şöyle övdü: "Şenol hoca o kadar adil ve eşitlikçi bir hoca ki onun bu özelliğini tüm futbolcularına eşit mesafede davranmasından görebilirsiniz. Biz iyi takımız, oldukça yetenekli oyuncularımız var ve taraftarımızın beklentilerini karşılayabileceğimizi düşünüyorum."
 Orta sahada görev yapan Sapara, bordo-mavili forma altında henüz golcü özelliğini çok gösteremediğine değindi. Sapara, "Henüz golcü özelliğim ön plana çıkmış değil. Çünkü az sayıda maçta görev aldım. Ama bildiğiniz gibi Slovakya Milli Takımı'nda 4 maçta 3 gol kaydettim. Trabzonspor'da da bu sayı artacak." dedi.
 En güçlü tarafının teknik kapasitesi, zayıf noktasının ise kafa topları olduğunu kaydeden futbolcu, "Ama olgunlaşmak futbolda çok önemli. Geçmiş hatalardan ders çıkarmak bunun bir parçası. Bir futbolcu yaşı ilerledikçe kendini daha iyi, daha özgüven sahibi hisseder. Ben de futbolda olgunlaştıkça aklımın daha da berraklaştığını görüyorum. Artık daha çok aklımla oynuyorum futbolu." ifadelerini kullandı.
  
 Türkiye liginin Avrupa'ya kıyasla teknik olarak üst düzey bir lig olduğunu belirten oyuncu, şöyle devam etti: "Aklımı ve tekniğimi ben burada bir araya getiriyorum. Burası büyük bir kulüp ve ben burada güzel işlere imza atacağıma inanıyorum."
 Trabzonspor'un büyüklüğünü, Fenerbahçe maçı için İstanbul'a geldiklerinde havaalanına kendilerini karşılamaya gelen taraftarları gördüğümde bir defa daha bunu anladığını söyleyen Sapara, bu tür desteklerin en büyük motivasyon kaynakları olduğunu ifade etti.
 
 (CİHAN)
  