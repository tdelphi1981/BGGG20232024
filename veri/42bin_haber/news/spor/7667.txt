Gelen gideni arattı
Özel maçta Çek Cumhuriyeti'ne 2-0 yenilen (A) Milli Futbol Takımı'nda düşüş sürüyor.Manisa 19 Mayıs Stadı'nda oynanan müsabakayı 2-0 kaybeden milliler, son dönemdeki başarısız performansını 2013 yılındaki ilk karşılaşmada da sürdürdü.

Dünyaca ünlü Hollandalı teknik direktör Guus Hiddink yönetiminde 2012 Avrupa Şampiyonası Finalleri'ne katılamayarak beklentileri karşılayamayan (A) Milliler, büyük umutlarla göreve getirilen genç kuşağın en büyük çıkış yapan teknik adamlarından Abdullah Avcı yönetimindeki performansıyla da düş kırıklığı yaşatıyor.
Abdullah Avcı yönetiminde 2014 Dünya Kupası Avrupa Elemeleri'nde grupta oynadığı 4 maçtan 3'ünü yitirip, sadece 1'ini kazanarak final biletini zora sokan ay-yıldızlı ekip, elemelerde mart ayı içinde oynanacak Andorra ve Macaristan maçları öncesinde dünkü Çek Cumhuriyeti özel sınavında da iyi sinyaller vermedi.

2013 yenilgiyle başladı

2011 yılını başarısız bitiren (A) Milli Futbol Takımı için 2012 yılı da aynı şekilde adeta kabus gibi geçmişti. Milliler, 2013 yılına da Çek Cumhuriyeti mağlubiyetiyle kötü bir giriş yaptı.

2012 Avrupa Şampiyonası Finalleri'ne play-off baraj maçlarında Hırvatistan'a elenerek katılamayan ve Hollandalı teknik adam Guus Hiddink ile yollarını ayıran ay-yıldızlı ekip, Abdullah Avcı yönetiminde de 2014 Dünya Kupası Avrupa Elemeleri'ne çok kötü bir başlangıç yaptı.

Milliler, 2014 Dünya Kupası Avrupa Elemeleri'nde 2012 yılında oynadığı 4 maçtan sadece 1'ini kazanabildi, diğer 3'ünü yitirdi ve grupta ilk 2'ye girme şansını oldukça zora soktu.

2014 Dünya Kupası Avrupa Elemeleri'nde Türkiye'nin de yer aldığı (D) Grubu'nda oynanan maçlar sonrası oluşan puan durumu şöyle:

Takımlar O G B M A Y P
------------------------------------------
1.Hollanda 4 4 0 0 13 2 12
2.Macaristan 4 3 0 1 10 5 9
3.Romanya 4 3 0 1 8 4 9
4.Türkiye 4 1 0 3 4 6 3
5.Estonya 4 1 0 3 1 6 3
6.Andorra 4 0 0 4 0 13 0

FIFA sıralamasında 40. sıraya kadar geriledi

(A) Milli Futbol Takımı, son dönemdeki başarısız performansıyla Uluslararası Futbol Federasyonları Birliği'nin (FIFA) ülkeler sıralamasında 40. sıraya kadar geriledi.
Milliler, ocak ayı ülkeler sıralamasında, bir önceki ay olduğu gibi 40. sırada yer aldı. Ay-yıldızlı ekip, 2011 yılının aralık ayında yapılan değerlendirmeyi 28. sırada tamamlamıştı.

Gelen, gideni arattı

(A) Milli Futbol Takımı'nın başında son dönemde görev yapan 3 teknik adam arasında galibiyet yüzdesi en düşük olanı Abdullah Avcı olarak ön plana çıktı.
Ay-yıldızlı ekibin başında daha önce de görev yapan, (A) Millilerin 90 yıllık tarihindeki en çok maça çıkan teknik direktör unvanının sahibi Fatih Terim'in değerlendirmeye alınmadığı son dönemdeki 3 teknik adam içinde milliler en düşük galibiyet yüzdesini Avcı döneminde tutturdu.
Ersun Yanal yönetiminde 15 maçta 8 galibiyet (yüzde 53.33), Guus Hiddink döneminde 16 maçta 7 galibiyet (yüzde 43.75) alan Türk Milli Takımı, Abdullah Avcı yönetiminde şimdiye dek oynadığı 13 maçta ise 5 galibiyetle, yüzde 38.46 oranında kaldı.
(A) Milli Futbol Takımı'nın, Fatih Terim dışında son dönemde görev yapan 3 teknik adam yönetimindeki performans tablosu şöyle:

Teknik Direktör O G B M A Y Galibiyet Yüzdesi
------------------------------------------------------------------
Ersun Yanal 15 8 4 3 29 14 53.33
Guus Hiddink 16 7 4 5 18 15 43.75
Abdullah Avcı 13 5 1 7 18 18 38.46

-Son 7 maçta 1 kez kazanabildi-

Son 4 maçını kazanamayan (A) Milli Futbol Takımı, resmi ve özel oynadığı son 7 maçta ise sadece 1 kez galip gelebildi.
Abdullah Avcı yönetimindeki (A) Milliler, 5 Haziran 2012 tarihinde Ukrayna'yı 2-0 yendiği özel maçın ardından 7 karşılaşmaya çıktı. Bu süre içinde sadece Estonya'yı İstanbul'da 3-0 mağlup etti, diğer 6 maçtan 5'ini yitirdi, 1 kez de berabere kaldı.
Son 7 maçında toplam 5 gol atabilen ay-yıldızlı ekip, kalesinde ise 11 gol gördü. Bu süre içinde 4 maçta gol atamadı, kalesini ise sadece 1 kez gole kapatabildi.

-Avcı ile 13 maçta 5 galibiyet-

(A) Milli Futbol Takımı, Abdullah Avcı yönetiminde toplam 13 maç oynadı, sadece 5'ini kazanabildi.
2012 Avrupa Şampiyonası Elemeleri'nin bitiminde Hollandalı teknik adam Guus Hiddink'in yerine göreve getirilen Abdullah Avcı yönetiminde 4'ü resmi, 9'u özel olmak üzere 13 maç yapan milliler, bunlardan 5'ini kazandı, 7'sini yitirdi, 1'inde de berabere kaldı.
Abdullah Avcı yönetimindeki maçlarda toplam 18 kez fileleri havalandıran milliler, kalesinde ise aynı sayıda gol gördü.

Abdullah Avcı dönemindeki maçlar

(A) Milli Futbol Takımı'nın teknik direktör Abdullah Avcı yönetimindeki maçlarda aldığı sonuçlar şöyle:

Tarih Yer Organizasyon Rakip Sonuç
---------- ----- ---------------------------- -----
29.02.2012 Bursa Özel Slovakya 1 - 2
24.05.2012 Salzburg Özel Gürcistan 3 - 1
26.05.2012 Salzburg Özel Finlandiya 2 - 3
29.05.2012 Salzburg Özel Bulgaristan 2 - 0
02.06.2012 Lizbon Özel Portekiz 3 - 1
05.06.2012 Ingolstadt Özel Ukrayna 2 - 0
15.08.2012 Viyana Özel Avusturya 0 - 2
07.09.2012 Amsterdam Dünya Kupası Elemeleri Hollanda 0 - 2
11.09.2012 İstanbul Dünya Kupası Elemeleri Estonya 3 - 0
12.10.2012 İstanbul Dünya Kupası Elemeleri Romanya 0 - 1
16.10.2012 Budapeşte Dünya Kupası Elemeleri Macaristan 1 - 3
14.11.2012 İstanbul Özel Danimarka 1 - 1
06.02.2013 Manisa Özel Çek Cumhuriyeti 0 - 2
Not: Sonuçlarda ilk takım Türkiye olarak alınmıştır.