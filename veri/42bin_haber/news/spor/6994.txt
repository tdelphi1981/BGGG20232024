'İlgi çekmek için illa dansöz mü oynatalım'
Türkiye Kürek Federasyonu Başkanı İlhami İşseven, branşa olan ilgisizlikten yakınarak, Her şeyi denedik, olmuyor. İlgi çekmek için organizasyonlarda illa dansöz mü oynatalım dedi.
İlhami İşseven yaptığı açıklamada, kürek sporuna gerek kamuoyu, gerekse de basın tarafından ilgi gösterilmediğini belirtti. İşseven, Organizasyonlarda ancak Fenerbahçe ve Galatasaray gibi markalar olursa dikkatler üzerimize toplanıyor, aksi durumda kimse bizimle ilgilenmiyor. Adnan Polat, Galatasaray başkanı olduğunda, Fenerbahçe Başkanı Aziz Yıldırım ile birlikte yarışları izlemeye gelmişti. Bu sayede 'basın ordusuyla' karşılaştık. Fenerbahçe, Galatasaray varsa herkes orada... Türkiye'de futbol, basketbol gibi branşlarla baş etmek kolay değil, çok çalışmalıyız diye konuştu.
 
Çok iyi organizasyonların ve başarılı yarışların altına imza attıklarını vurgulayan İşseven, konuşmasına şöyle devam etti: Uluslararası arenada birçok yarışmaya katılıyor, takip ediyoruz. Her gittiğimiz yerde basının bu spora inanılmaz ilgisini görüyoruz. Ne yazık ki Türkiye'de bu ilgiyle karşılaşmıyoruz. Federasyon olarak olimpiyatlarda en çok madalya kazanacak branşlardan biriyiz. Buna karşın bir türlü ilgiyi üzerimize çekemiyoruz. Federasyon olarak üzerimize düşen bütün sorumlulukları yerine getiriyor, sürekli yeni projeler üretiyoruz. Her şeyi denedik, olmuyor. İlgi çekmek için organizasyonlarda illa dansöz mü oynatalım?