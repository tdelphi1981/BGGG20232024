Binicilik Akdeniz Oyunları'nda iddialı
Türkiye Binicilik Federasyonu Başkanı Tunç Çapa, bu yıl Haziran ayında 17.si Mersin'de düzenlenecek Akdeniz Oyunlarını önemsediklerini, bu kapsamda Adana Atlıspor Kulübü'nde gerçekleştirilecek binicilik engel atlama yarışlarına kazanmak için geleceklerini bildirdi.
Türkiye Binicilik Federasyonu Yönetim Kurulu Toplantısı, Adana Atlıspor Kulübü'nün ev sahipliğinde yapıldı. Tunç Çapa'nın başkanlığındaki toplantıya federasyon başkan vekilleri Atıf Bülent Bora ve Hilmi Yaman, Genel Sekreter Taşkın Özdemir ile yöneticiler Cem Apa, Levin Okçuoğlu, Zeynep Yarsuvat, Batuhan Özdemir, Erhan Akbaş, Mehmet Hamedi ve Vehbi Ağırbaşlı katıldı.
 
Adana Atlıspor Kulübü Başkanı Bülent Büyükiz'in de katıldığı toplantıda Akdeniz Oyunları ele alındı. Büyükiz, oyunlar çerçevesinde Adana Atlıspor Kulübü'ndeki binicilik engel atlama yarışmalarıyla ilgili çalışmaların son durumu hakkında yönetim kurulu üyelerine bilgi verdi.
 
Federasyon Başkanı Çapa da, Adana Atlıspor Kulübü'nün, binicilik branşı için en uygun yer olduğunu belirterek, Avrupa'nın en büyük Grand Prixleri arasında yer alan 'Roma Grand Prix'i de aynı fiziki şartlarda yapılıyor. Yani Adana Atlıspor Kulübü bu yatırımın ardından uluslararası birçok organizasyona ev sahipliği yapılabilecek dedi.
 
2013 Akdeniz Oyunları'nda iddialı olduklarını kaydeden Çapa, Çünkü Ankara, Akdeniz Oyunları'na fevkalade önem veriyor. Federasyonlara da 'Oraya turistik olarak gitmeyin kazanmaya gidin' diyor. Biz de kazanmaya çok alışık olduğumuz için Adana'ya kazanmak için geleceğiz. Elde edeceğimiz başarılarla da binicilikte ülkemizi daha iyi bir noktaya taşıyacağız. Adana Atlıspor Kulübü binicilik engel atlama yarışmalarına en iyi şekilde ev sahipliği yapacaktır diye konuştu.