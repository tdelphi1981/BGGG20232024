Şanlıurfaspor TFF'ye itiraz edecek
Şanlıurfaspor Kulüp Başkanı Kemal Saraçoğlu, Türkiye Futbol Federasyonu'nun (TFF) Şanlıurfaspor-1461 Trabzon maçı kararına ilişkin, Maçın bırakıldığı yerden oynanması için girişimde bulunacaklarını bildirdi.Saraçoğlu, kulüp tesislerinde düzenlediği basın toplantısında, Şanlıurfaspor ile 1461 Trabzon takımları arasında geçen ay GAP Arena Stadyumu'nda yapılan ve 34. dakikada çıkan olaylar nedeniyle tatil edilen karşılaşmanın ardından TFF'nin verdiği kararı değerlendirdi.

TFF'nin, karşılaşmayı rakip takımın lehine 2-1'lik galibiyetle tescillediğini hatırlatan Saraçoğlu, karşılaşmanın küçük bir olay nedeniyle tatil edildiğini savunarak, şunları kaydetti: Federasyon olayları incelemiş ve maçın tatil edilmesine yönelik araştırmasını yapmış. Maçın o anki skorunu sonuç olarak tayin etmiş ve hükmen mağlubiyet kararı vermemiş. Büyük olaylar olsa, hükmen yenilgi verilirdi. Ancak federasyon da maçın tatil edilmesine inanmamış, almış incelemiş 2-1'i tescil etmiş. Bu büyük bir hata. Bu maç gerçekten tatil edilmemeliydi, bununla ilgili gereken itirazlarımızı yapacağız. Maçın bırakıldığı yerden oynanması için girişimde bulunacağız. Bu konuda herkesin desteğini bekliyoruz.

Saraçoğlu, verilen kararın gelecek maçlar açısından da kötü örnek olarak kabul edilebileceğini savundu.

-GAP Arena'da Süper Lig maçı yapılabilir

Kemal Saraçoğlu, açıklamasının ardından bir gazetecinin Gaziantepspor'un sahasının bakımda olması nedeniyle 2 maçını Şanlıurfa'da oynayabileceğine yönelik sorusunu da cevapladı.

Saraçoğlu, Gaziantepspor Başkanı İbrahim Kızıl, beni arayarak sahalarında yapacakları 2 maçı bizim stadımızda oynamak istediklerini iletti. Ben de söz konusu talebi memnuniyetle kabul edeceğimizi bildirdim. Bu hafta Gaziantepspor'un Gençlerbirliği ile oynayacağı maçın GAP Arena'ya alınması gündemde. Sahamız hazır, konuya ilişkin nihai kararı bekliyoruz dedi.