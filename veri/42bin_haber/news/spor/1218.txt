Uluslararası Tekvando Turnuvası İzmir'de
Çiğli Belediyesi ile Türkiye Tekvando Federasyonu işbirliğiyle düzenlenecek olan 2. Uluslararası Tekvando Turnuvası, 16-18 Kasım tarihlerinde İzmir'de yapılacak.Çiğli Belediye Başkanı ve Tekvando Federasyonu Yönetim Kurulu Üyesi Metin Solak düzenlediği basın toplantısında, İzmir'in tanıtımı açısından önemli bir organizasyona ev sahipliği yapacaklarını, 2012 Londra Olimpiyatları'nda Türkiye'nin aldığı 5 madalyadan 2'sinin tekvandodan geldiğini hatırlattı.

Solak, tekvandonun çok başarılı sporcuların yetiştiği bir alan olduğunu belirterek, sözlerini şöyle sürdürdü:

Diğer spor dalları arasında popülaritesini her geçen gün artıran tekvando, gelişen yapısıyla gençlerin ilgisini daha çok çekmeye başladı. Belediyemizin tekvando branşında yetişen sporcuları 12 yıldan fazla süredir yurt içi ve yurt dışında katıldıkları müsabakalarda önemli başarılara imza atarak bizleri gururlandırmaya devam ediyor. Biz de yaşadığımız bu sevdayı, İzmir'e ve Çiğli'ye hizmet etme sevdasıyla birleştirerek, belediyemize yakışır bir şekilde bugüne kadar Türkiye'de özel turnuvalar kategorisinde yapılmış en büyük ve en kapsamlı tekvando organizasyona ev sahipliği yapmak istedik.

Halkapınar Spor Salonu'nda 16-18 Kasım tarihlerinde düzenlenecek turnuvaya Türkiye'den 163 kulübün yanı sıra yurt dışından da Azerbaycan, Irak, Bulgaristan, Danimarka, İran, Almanya ve Afganistan'dan 11 ekip olmak üzere toplam 174 takım kayıt yaptırdı.

Mücadeleler, yıldızlar, gençler ve büyükler olmak üzere 3 kategoride yapılacak.