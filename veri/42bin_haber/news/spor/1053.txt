Hamilton çok pişman
McLaren takım patronu Martin Whitmarsh, Lewis Hamilton'un Mercedes ile sözleşme imzaladığı günden bu yana kuşku ve pişmanlık dolu anlar yaşadığını açıkladı.
turkiyef1.com'un haberine göre; 2008 Dünya Şampiyonu'nun gelecek sezon Mercedes'te Michael Schumacher'in yerine yarışacağı, Singapur Grand Prix'inin ardından açıklanmıştı. 
Hamilton ise kararın ardından ilk sezonunda büyük beklentileri olmadığını, tutkusu ve amacının Mercedes'i şampiyon bir takım yapmak olduğunu ifade etmişti. 
Ancak formula1.com'a konuşan Whitmarsh, Hamilton'un ayrılık kararı açıklandığından bu yana şüphe içinde olduğunu düşünüyor. 
Hamilton'un pişmanlık duyup duymadığı konusundaki görüşü sorulan Whitmarsh bu soruya, "Bu gibi durumlar yaşadığını düşünüyorum." şeklinde cevap verdi. 
"Muhtemelen bir karar verdiğinizde, kendi kendinize 'Karar verildi ve artık geleceğe bakmalıyım.' dersiniz. Kararınızın doğruluğunu ispatlamanız gerekir. Lewis asla 'Hey bana daha çok para verdiler.' ya da büyük bir hata yaptım demeyecektir. Ancak bana kalırsa şu an korkunç bir hata yaptığını düşünüyor. Gelecek yıl da böyle düşünecek. Öte yandan bir karar verdi ve bununla yaşamak zorunda." 
Hamilton'un takımdan neden ayrıldığını hala bilmediğini söyleyen Whitmarsh, İngiliz pilotun yarış dışı kaldığı Singapur yarışının ardından karar vermesinin de yanlış bir adım olduğunu düşünüyor. 
"Cevabım basit. Neden ayrıldığını bilmiyorum. Eğer öncelikli faktörlerden bahsediyorsak, bir adam zamanı geldiğinde yuvadan ayrılmanın zamanı geldiğini hisseder. Bizimle çok uzun yıllardır beraber ve bunu tam olarak anlayabilmiş değilim. Kararını bana Singapur GP'nin ardından bildirdi ancak Singapur'dan sonra Pazartesi ya da Salı'ya kadar tam olarak karar veremediğini düşünüyorum. Kötü bir yarışın ardından karar vermek hiçbir zaman sağlıklı değildir." 
"Kararına saygı duyuyorum fakat bizimle daha iyi olacağını da düşünmeden edemiyorum. Daha güçlü bir takımız ve gelecek yıl onu yenmek istiyoruz."