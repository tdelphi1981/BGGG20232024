Kasımpaşa 3 puan peşinde
Spor Toto Süper Lig'de 21. haftanın kapanış maçında yarın Gaziantepspor'a konuk olacak Kasımpaşa, 3 puanı hedefliyor.Süper Lig'de 2012-2013 sezonunun ikinci yarısına Galatasaray (2-1) ve Kardemir Karabükspor (3-0) galibiyetleriyle iyi bir başlangıç yapan lacivert-beyazlılar, son maçında ise kendi evinde Sanica Boru Elazığspor ile golsüz berabere kaldı. Teknik direktör Şota Arveladze yönetimindeki İstanbul temsilcisinin geride kalan 20 maçta 30 puanı bulunuyor.

Sezonun ikinci yarısında oynadığı 3 maçta Sivasspor ile golsüz berabere kalan, Fenerbahçe'ye 2-1, Trabzonspor'a da 4-1 yenilen Gaziantepspor ise, hafta içinde teknik ekibinde değişikliğe giderek, Hikmet Karaman'ın yerine Bülent Uygun'u getirdi. Kırmızı-siyahlı ekip, 20 maçta 21 puan toplayabildi.

Kasımpaşa, bu sezon ligde deplasmanda oynadığı 9 maçta 4 galibiyet, 1 beraberlik, 4 yenilgi sonrası 13 puan topladı. Kalesinde 8 gol gören lacivert-beyazlılar, bu sezon deplasmanda en az gol yiyen ekip unvanının sahibi. Gaziantepspor ise iç sahadaki 10 maçından 5'ini kazandı, 5'ini yitirdi, 15 puan elde etti.

Kasımpaşa'da uzun süreli sakatlıkları bulunan İlhan Eker, Volkan Yaman ve Hüseyin Kala, yarınki maçta da forma giyemeyecek. İki ekip lig tarihinde daha önce 7 kez karşılaştı. Gaziantepspor 4, Kasımpaşa 2 galibiyet aldı, 1 maç da berabere bitti. Kamil Ocak Stadı'nda saat 20.00'de başlayacak maçı hakem Halis Özkahya yönetecek.