Hakeme krampon fırlatmaya 18 maç ceza
Balıkesir İl Disiplin Kurulu, 1. Amatör Lig'de yapılan bir maçta görülen kırmızı kartların ardından hakeme küfür ve hakaret ettiği, saldırdığı, tartakladığı, krampon fırlattığı raporlarla bildirilen 2 oyuncuya 18'er maç ceza verdi.
Geçen hafta 1. Amatör Lig'de Ergama Sahası'nda yapılan Ergamaspor-Savaştepe Belediyespor maçı, 1-1 devam ederken, Ergamaspor'un 5 futbolcusu, saha içinde yaşananların ardından 80. dakikada arka arkaya kırmızı kart görerek oyun dışı kaldı.

Balıkesir İl Futbol Disiplin Kurulu, bu nedenle tamamlanamayan Ergamaspor-Savaştepe Belediyespor maçına ilişkin bazı futbolculara ceza yağdırdı.

Kurul, kırmızı kart gördükten sonra hakemlere küfür ve hakaret ederek saldırdığı, tartakladığı, krampon fırlattığı, hakemin formasını yırttığı raporlarla bildirilen Ergamaspor oyuncularından İsmail Eren Yılmaz ve Fatih Dündar'a 18'er maç, Sefa Aslan'a 10 maç, Feyyaz Dolaşan'a 4 maç, Sezer Kadir Yıldırım'a ise 3 maç men cezası verdi.

Disiplin Kurulu, ayrıca, hakem raporlarına dayanarak, Yeni Esnafspor oyuncusu Mümin Manga'ya 18 maç, Ali Rıza Demirkol'a 4 maç ve Yaşar Kalaycıoğlu'na ise 3 maç verirken, Küçükköy Belediyespor'dan Batuhan Ergin'i 5, Ayşe Bacı Fatihspor'dan İsmail Cebir'i 3, Furkan Korkmaz'ı 2, Altınova Belediyespor'dan Okan Alan'ı 3 ve 2008 Yeni Mahallespor'dan Tayyip Akkoç'u 6 maçla cezalandırdı.

Ergamaspor'un, verilen karara itiraz ettiği ve raporların gönderildiği Ankara'ya Amatör Futbol Disiplin Kurulu'nca inceleneceği öğrenildi.