Başak doludizgin
Hindistan'ın Pune kentindeki 25 bin Dolar para ödüllü turnuvada dört numaralı seribaşını mağlup eden Başak Eraydın, bu düzey bir turnuvadaki ilk kariyer çeyrek finalinden sonra ilk yarı finalini de yakaladı.
Açılış maçında İsviçreli, ikinci turda ise Gürcü rakibini yenerek kariyerinde ilk kez 25 bin Dolar para ödüllü bir turnuvada adını son sekize yazdıran Başak Eraydın, Hindistan'ın Pune kentindeki ITF organizasyonunda ilklere imza atmaya devam ediyor. 
tenisdünyasi.net'in haberine göre, Turnuvanın çeyrek finalinde klasmanın 254. sırasında bulunan ve aynı zamanda Pune'de dört numaralı seribaşı olarak boy gösteren Çinli Sheng-Nan Sun ile karşı karşıya gelen Başak, kıyasıya geçen bir mücadelenin ardından rakibini 6-2, 2-6, 7-5'lik setlerle saf dışı bırakarak adını yarı finale yazdıran taraf oldu. 126 dakikalık müsabakadan başı dik ayrılan Başak, böylece üçüncü maçını da üç sette kazandı. 
2012 sezonunda zirve yaptığı tenis yaşantısında bir ilki daha yaşamak isteyen 18 yaşındaki milli raket, finale yükselebilmek için WTA 80 numarası ve aynı zamanda turnuvanın en büyük favorisi Rus Nina Bratchikova ile yüzleşecek. 
HEM İPEK, HEM HÜLYA

Türkiye'de sene başından beri süren ITF turnuvalarının 50. ve son ayağı İstanbul'da gerçekleşirken, iki Türk raket birden yarı finale kalmayı başardı. 16 yaşındaki İpek Soylu, ilk kez uluslararası bir büyükler turnuvasında bu dereceyi elde ederken, iki numaralı seribaşı Japon Eri Hozumi'yi 6-3'lük çift set neticesinde elemesini bildi. Son yarı finalini Nisan ayında oynayan Hülya Esen ise 8 numara Rus Polina Leykina'yı 6-2, 2-6, 7-5'lik skorla mağlup etti. 
İpek ve Hülya'yı final yolunda ise Bulgar raketler bekliyor. Bu yıl Wimbledon ve Amerika Açık Gençler Şampiyonaları'nda son on altıya kalarak tarihi bir başarı yakalayan İpek, Borislava Botuşarova ile eşleşirken, kariyerinin ilk tekler zaferi peşinde olan 23 yaşındaki Hülya ise turnuvanın en yüksek sıralamaya sahip ismi Isabella Şinikova ile kozlarını paylaşacak.