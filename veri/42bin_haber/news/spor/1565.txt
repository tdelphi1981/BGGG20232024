Satranç devleri Taşkent'te
FIDE Grand Prix Turnuvası'nın resmi açılışı, Dünya Satranç Federasyonu (FIDE) Başkanı Kirsan İlyumzhinov, Özbekistan Başbakan Yardımcısı Atham İkramov ve Cumhurbaşkanı İslam Kerimov'un kızı Gülnara Kerimova'nın katılımıyla dün akşam Taşkent'te yapıldı.FIDE, Özbekistan Satranç Federasyonu ve Gülnara Kerimova'nın başkanı olduğu Özbekistan Kültür ve Sanat Vakfı Forumu (Fund Forum) tarafından organize edilen ve 12 ünlü satranç ustasının katıldığı Grand Prix Satranç Turnuvası'nın resmi açılışı öncesinde basın toplantısı düzenlendi.

Basın toplantısında konuşan FIDE Başkanı İlyumzhinov, söz konusu turnuvanın daha önce Gülnara Kerimova ile yapılan bir mutabakat sonucu olduğunu ifade ederek, 2 ay önce Londra'da gerçekleştirilen FIDE Grand Prix Turnuvasından sonra, söz konusu turnuvanın Taşkent'te yapılmasının sevindirici olduğunu kaydetti.

İlyumzhinov, geçen sene de FIDE ve Fund Forum işbirliğinde, dünya şampiyonları Hindistanlı satranç büyükustası Viswanathan Anand ve Özbekistanlı Rüstem Kasimcanov arasında bir turnuva düzenlendiğini hatırlatarak, son yıllarda Özbekistan'da satrancın geliştirilmesi için önemli çalışmalar yapıldığını belirtti.
İlyumzhinov, Grand Prix Taşkent Turnuvası'nın da aralarında bulunduğu 6 seriden oluşan Grand Prix turnuvalarının ardından FIDE dünya satranç şampiyonluğu için düzenlenecek turnuvaya katılacak 2 sporcunun belirleneceğini ifade etti.

Resmi açılış töreni

FIDE Grand Prix Taşkent Turnuva'sının resmi açılış töreninde konuşan Özbekistan Başbakan Yardımcısı Atham İkramov, FIDE Grand Prix Turnuvası'nın Taşkent'te gerçekleştirilmesinin kendileri için çok sevindirici olduğunu ifade ederek, bundan dolayı FIDE yönetimine teşekkür etti.

İkramov, geçen sene de, FIDE ile Fund Forum işbirliğinde Taşkent'te bir turnuvanın düzenlendiğini hatırlatarak, söz konusu Grand Prix turnuvasının da iki kurum arasındaki işbirliğinin sonucu olduğunu belirtti.

Törende konuşan İlyumzhinov da, geçen sene Taşkent'te Anand ile Kasimcanov arasında bir turnuva düzenlendiğini ve bu sırada Gülnara Kerimova ile, Taşkent'te FIDE bünyesinde bir turnuva düzenleme konusunda anlaştıklarını hatırlatarak, bu çerçevede geçen sene Taşkent'te Orta Asya Ülkeleri Satranç Kupası'nı, bu sene de FIDE Grand Prix turnuvasını düzenlemekle artık bu sözünü yerine getirdiğini ifade etti.

Satrancın Özbekistan'da son yıllarda hızla geliştiğini ve son olarak geçen hafta Slovenya'da düzenlenen Dünya Çocuklar ve Gençler Satranç Şampiyonasında, Özbekistanlı Nadir Abdusattarov'un 8 yaş altı kategorisinde dünya şampiyonu olmasının da bunun bir göstergesi olduğunu kaydeden İlyumzhinov, ayrıca FIDE'nın Taşkent'te Uluslararası Satranç Akademisi'nin şubesini açmayı öngördüğünü, bir de Taşkent'te Satranç Sarayı'nın kurulmasının da sevindirici olduğunu vurguladı.

Gülnara Kerimova da, Özbekistan'ın Rüstem Kasimcanov gibi dünya şampiyonlarını yetiştirdiğini ve ülkede satranca çok önem verilmesi sonucunda diğer genç yeteneklerin de satranç dünyasında tanınmaya başladığını belirtti.

Satranç ustalarının birer büyük yetenek olduğunu ifade eden Kerimova, FIDE Grand Prix Taşkent Turnuvasına katılmak üzere ülkeye gelen satranç ustalarına teşekkür etti.

Daha sonra İlyumzhinov, söz konusu turnuvanın organize edilmesindeki katkılarından dolayı Gülnara Kerimova'ya teşekkür ederek, bir satranç saati hediye eti.

Kura çekimi

Resmi açılış töreninin ardından dünya satranç ustaları arasında kuraları çekildi.

Bugün başlayacak karşılaşmalarda, 17. FIDE dünya şampiyonu Özbek Rüstem Kasimcanov ile 2003 ve 2005 yıllarında 20 yaş altı dünya satranç şampiyonu, İstanbul'da düzenlenen Dünya Satranç Olimpiyatlarında altın madalya, 2012 Londra Grand Prix Turnuvasında da bronz madalya kazanan Azerbaycanlı Şehriyar Mammedyarov masaya oturacak.

Altı seriden oluşan turnuvanın ikinci ayağı olan FIDE Grand Prix Taşkent Turnuvası'na, 2012 dünya hızlı satranç şampiyonu Sergey Karyakin (Rusya), 2011 Dünya Kupası galibi Boris Gelfand (İsrail), 16. FIDE dünya şampiyonu ve 2011 Dünya Kupası finalisti Ruslan Ponomaryev (Ukrayna), 2008 dünya hızlı satranç şampiyonu Peres Dominges (Kuba), ünlü Macar satranççı Peter Leko, 2005 ve 2010 yıllarında dünya takımlar şampiyonası galibi Aleksandr Morozevich (Rusya), 17. FIDE dünya şampiyonu Özbek Rüstem Kasimcanov, 2010 dünya hızlı satranç şampiyonu Gata Kamski (ABD), 2007 ve 2008 İtalya şampiyonu Fabiano Luigi Caruana, 2003 ve 2005 yıllarında 20 yaş altı dünya şampiyonu, İstanbul'da düzenlenen Dünya Satranç Olimpiyatlarında altın madalya, 2012 Londra Grand Prix Turnuvasında da bronz madalya kazanan Azerbaycanlı Şehriyar Mammedyarov, 2003, 2004, 2005 yıllarında "Satranç 960" (diğer adıyla Fischer'in Rastgele Satrancı) dünya satranç şampiyonu, 6 kez Rusya şampiyonu Petr Svidler (Rusya) ve 2008 Asya Oyunları galibi, 2010 Çin şampiyonu Van Hao (Çin) katılıyor.

2 yıl devam eden ve 6 seriden oluşan Grand Prix turnuvalarının sadece dördüne katılma hakkı bulunan satranç ustalarının, bu turnuvalarda elde ettikleri en iyi 3 turnuva performansının hesaplanması sonucunda, en fazla puan toplayan 2 satranç ustası, daha sonra dünya satranç şampiyonu ile karşılaşmak için yapılacak turnuvaya katılacak. 2014 yılında da FIDE dünya şampiyonluğu için maç düzenlenecek.

İlk ayağının Eylül-Ekim 2012'de Londra'da başladığı Grand Prix Turnuvasının ikinci ayağı olan ve 4 Aralık'a kadar devam edecek Grand Prix Taşkent Turnuvası'nın ardından, Grand Prix'nin sonraki serileri, gelecek sene Lizbon, Madrid, Berlin ve Paris'te gerçekleştirilecek.