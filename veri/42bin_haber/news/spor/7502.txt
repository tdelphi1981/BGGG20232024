Anadolu Efes 2013'e 'süper' başladı
Türk basketbolunun önemli takımlarından Anadolu Efes, 2013 yılına hem Beko Basketbol Ligi'nde, hem de THY Avrupa Ligi'nde başarılı sonuçlar alarak başladı.

Sezon başında özellikle Avrupa kupalarında inişli çıkışlı bir performans çizen lacivert-beyazlı takım, THY Avrupa Ligi Top 16 turunda son 5 maçını kazanarak önemli bir başarı yakaladı.

Top 16'ya 28 Aralık 2012'de Rusya deplasmanında, kupanın son finalisti CSKA Moskova'ya karşı yenilerek başlayan Anadolu Efes, daha sonra çıktığı 5 maçı da 2013 yılında kazandı.

Avrupa kupalarında 2004-2005 yılında yakaladığı 7 maçlık kazanma serisinden sonra Anadolu Efes, Avrupa Ligi'nde en başarılı galibiyet serisini elde etti. Lacivert-beyazlılar, 5 maçlık seride Alman takımları Alba Berlin ile Brose Baskets'i, Litvanya'dan Zalgiris Kaunas'ı, İspanya'dan Unicaja Malaga'yı ve Yunan temsilcisi Panathinaikos'u mağlup etti.

Anadolu Efes yakaladığı bu başarılı performansla çeyrek final yolunda büyük bir adım attı ve 8 takımlı grubunda 2. sırada yer aldı.

-Ligde sadece Banvit'e takıldı-
THY Avrupa Ligi'ndeki başarılı grafiğini Beko Basketbol Ligi'ne de yansıtan lacivert-beyazlılar, bu yıl bir tek Banvit deplasmanında takıldı.

Ligde şampiyonluk yolundaki en büyük rakiplerinden biri olan Fenerbahçe Ülker'i sahasında farklı skorla yenerek yeni yıla başlayan lacivert-beyazlılar, Gaziantep Büyükşehir Belediyesi ve Hacettepe Üniversitesi'ni de farklı skorlarla geçti. Anadolu Efes, bu yıl tek yenilgisini ise Orhun Ene'nin çalıştırdığı Banvit'e son ana kadar çekişmeli geçen bir maç sonunda aldı.

-Maçlar-
Anadolu Efes'in 2013 yılında şu ana kadar çıktığı maçlarını sonuçları şöyle: Tarih Organizasyon Rakip Skor 03.01.13 THY Avrupa Ligi Panathinaikos 78-64 07.01.13 Beko Basketbol Ligi Fenerbahçe Ülker 94-76 11.01.13 THY Avrupa Ligi Alba Berlin 71-62 14.01.13 Beko Basketbol Ligi Gaziantep B.Şehir Bld. 92-82 17.01.13 THY Avrupa Ligi Brose Baskets 94-76 25.01.13 THY Avrupa Ligi Zalgiris Kaunas 56-52 27.01.13 Beko Basketbol Ligi Banvit 76-82 01.02.13 THY Avrupa Ligi Unicaja Malaga 78-73 04.02.13 Beko Basketbol Ligi Hacettepe Üniversitesi 91-61 

Not: Maçlarda ilk takım Anadolu Efes olarak alınmıştır.

-Özerhun: 'Yeni yıl uğurlu geldi'-
Anadolu Efes Genel Menajer Engin Özerhun, 2013 yılına iyi başladıklarını ve bu çıkışı daha önceden tahmin ettiklerini söyledi.

Lacivert-beyazlı takımın yükselişinin yeni yıla denk geldiğini aktaran Özerhun, AA muhabirine yaptığı açıklamada şöyle konuştu:

'Yeni yıl uğurlu geldi ama bundan ziyade iyi bir çizgide ilerliyoruz. Geçen yıldan kalan iyi oyuncularımızın yanına Semih Erden ve Jordan Farmar gibi kaliteli basketbolcular ekleyerek takımızı güçlendirdik. Takımın kaynaşmasıyla Ocak aynında bir çıkış yakalayacağımızı tahmin ediyorduk. Büyük hedefleri yakalamak için bu çıkışımızı sürdürmemiz lazım. Şubat ayına da Unicaja Malaga galibiyetiyle başladık. Bu ay Spor Toto Türkiye Kupası'nda ve THY Avrupa Ligi'nde çok önemli hedef maçlarımız olacak.'

-'Kupada erken final oynayacağız'-
Spor Toto Türkiye Kupası'nda çeyrek finalde yarın Galatasaray Medical Park ile karşılaşacaklarını belirten Özerhun, şu ifadeleri kullandı:

'Çok kaliteli ve çekişmeli maçlar olacak. Ligde ilk 5 sırada olan takımlar orada olacak. Her an sürpriz yapacak takımlarda var. Tek maçlı eleme usulü olduğu için herkesin konsantrasyonu üst seviyede olacak. Kupanın güzelliği de burada zaten. Biz de ligin en güçlü takımlarından biri olan Galatasaray Medical Park ile erken final oynayacağız. Bu maçı kazanarak hem ligde yenildiğimiz maçın rövanşını almak hem de kupada yolumuza devam etmek istiyoruz.'