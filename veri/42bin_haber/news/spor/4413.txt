Ender Büyükerşen aday gösterildi
Türkiye Güreş Federasyonu, Avrupa Güreş Federasyonları Birliği (CELA) Yönetim Kurulu Üyeliği için Ender Büyükerşen'i aday gösterdi.Güreş Federasyonu Başkanı Hamza Yerlikaya, Gürcistan'ın başkenti Tiflis'te gerçekleştirilecek Avrupa Şampiyonası'nda CELA Yönetim Kurulu seçimlerinin de yapılacağını söyledi.

CELA Yönetim Kurulu üyeliği için Türkiye Güreş Federasyonu olarak Merkez Hakem Komitesi'nden emekli olan Ender Büyükerşen'i aday gösterdiklerini belirten Yerlikaya, Ender hocamızı destekleyeceğiz. Tüm Avrupa'dan 7 kişi seçilecek. İnşallah umduğumuz gibi olur dedi.

Yerlikaya, federasyon seçimleri nedeniyle yaşanan karışıklıktan ötürü aday gösterme sürecinde bir kaç gün geç kalmalarına rağmen, Uluslararası Güreş Federasyonları Birliği (FILA) Başkanı Raphael Martinetti ile görüşmelerde bulunduklarını ve Büyükerşen'in adaylığında bir sıkıntı kalmadığını ifade etti.
Başarılı olma ve kurumsallaşma anlamında Türk güreşini güçlendirmeye çalışırken, uluslararası ilişkileri de düzenlediklerini dile getiren Yerlikaya, Herkesle ilişkilerimizi üst seviyede tutuyoruz. Biz artık kavga eden, vuruşan, dövüşen değiliz. Artık yakın temaslarda olan, konuşan, konuşarak ikna eden, Türkiye'nin potansiyelini gösteren pozisyonumuzu ortaya koyuyoruz diye konuştu.