Uygun: "Son 20 dakikadan memnunum"
Gaziantepspor Teknik Direktörü Bülent Uygun, 2-2 berabere kaldıkları Akhisar Belediyespor maçına ilişkin, Son 20 dakikasından memnun olduğum ama genel anlamda memnun olmadığım bir maç oldu dedi.Uygun, maçın ardından düzenlenen basın toplantısında, taraftarlarına 3 puan hediye etmek ve keyif veren bir oyun sergilemek istediklerini ancak planlarının istedikleri gibi olmadığını söyledi. Yedikleri gollerden sonra morallerinin bozulduğunu anlatan Uygun, şunları kaydetti: Mecburen oyunu taktiksel olarak değiştirmek gerekiyordu. Maçın kaderini değiştirmek adına hamleler yaptık. Belki de Gaziantepspor'un ilk defa 3 tane oyuncusu geri dönüş için inanılmaz derecede kreatif (yaratıcı) bir futbol oynadı. Karşılığında 2-2'ye getirdik. Son 15 dakikada 7 tane yüzde yüz pozisyonu kaçırıp, ikisini atabildik. Futbolcu kardeşlerimle gurur duyuyorum. Oyunun son 20 dakikasından memnun olduğum ama genel anlamda memnun olmadığım bir maç oldu. Akhisar Belediyespor takımını da kutluyorum. Çok candan mücadele ettiler. İyi futbol oynadılar. Onlar da bu puanı hak ettiler. Her iki tarafı da tebrik ediyorum

Gaziantepsporlu İvan Kecojevic de maçın ilk yarısında şansız bir gol yediklerini ifade etti. Wilton Aguıer Fıgueıredo ise ilk yarıya kötü başladıklarını bu durumun maçın geneline de yansıdığını kaydetti. Takımın son 15-20 dakikada reaksiyon gösterdiğini ve maçı 2-2'ye getirdiklerini anımsatan Fıgueırodo, Amacımız takımı daha üst seviyelere çıkarmak ve ligden düşme korkusunu yaşamamak. O yüzden bu tür maçlarda gösterdiğimiz reaksiyonu 90 dakikaya yayarsak sıkıntı yaşayacağımızı düşünmüyorum diye konuştu.

Akhisar Belediyespor cephesi
Akhisar Belediyespor Yardımcı Antrenörü Fuat Buruk da Gaziantep'e kazanmak için geldiklerini ifade ederek, 75 dakika çok iyiydi, son 15 dakika rakibimiz üzerimize geldi, dayanamadık. Oyunun genelinde iyi oynadık ancak istediğimiz sonucu alamadık. Rakip üçüncü golü de bulabilirdi. Diğer maçlarda da aynı mücadeleyi gösterecek durumdayız. Önümüzdeki maçlara bakacağız dedi.

Akhisar Belediyesporlu Ahmet Cebe de 3 puanı hak ettiklerini ancak bir puana yetindiklerini ifade etti. Uğur Demirok ise özellikle ilk yarı çok iyi bir futbol ortaya koyduklarını vurgulayarak, Maça iyi başladık. İkinci yarı skoru korumaya yönelik geriye çekildik. Belki üçüncü golü de atabilirdik. Ama 2-0'dan 2-2'ye getiriyorsak suçu kendimizde bulmamız lazım diye konuştu.