Arıboğan galibiyete inanıyor
Galatasaray Kulübü İcra Kurulu Başkanı ve Galatasaray Sportif A.Ş. Genel Müdürü Lutfi Arıboğan, Spor Toto Süper Lig'de Fenerbahçe ile kendi saha ve seyircilerinin önünde yapacakları derbi maçı kazanacaklarına inandığını söyledi. 
Derbi maçla ilgili AA muhabirinin sorularını yanıtlayan Arıboğan, karşılaşmanın skoruyla ilgili tahminde bulunmayacağını belirterek, "Sporculuk hayatımda da yöneticilik hayatımda da skor tahmininde hiç bulunmadım. Ama derbi maçı kazanacağımızı umuyorum. Kazanmamız gerektiğini düşünüyorum. Kendi sahamız ve seyircimizin avantajıyla hiçbir konsantrasyon eksikliğimiz olmadan Fenerbahçe maçını kazanacağımıza inanıyorum" diye konuştu.

Derbi günlerinin Türk sporunun en keyifli günleri olduğunu vurgulayan Lutfi Arıboğan, şöyle devam etti:

"Büyük takımlarımız Türk sporunun lokomotifi olmuş camialar. Spora yüzyılı aşkın süredir hizmet eden camialar bunlar. Aynı zamanda da derbi maçların olduğu günlerin dostluk, barış ve sportmence yaşanan günler olması gerekiyor. Rekabet uğruna, o gün maçı kazanmak uğruna, sporun içinde yer alan hiç kimsenin kişisel olarak da kurumsal olarak da sorumsuzluk yapmaması gerekiyor. Sonradan herkesin üzüleceği vahim sonuçlar çıkabilir."

-"Suni polemikler, suni gerginlikler yaratmayalım"-

Arıboğan, Türk sporunun en önemli sorunlardan bir tanesinin sporda dozu her gün artan şiddetle mücadele olduğunu kaydetti.

Bu konuya çözüm bulacak, son derece detaylı hazırlanmış Sporda Şiddetle Mücadele Yasası'nın bulunduğunu dile getiren Lutfi Arıboğan, "Ben de o çalışmaların içinde yer almıştım. Herkesi sportmen ve centilmen olmaya davet ediyorum. Derbi maçlar Türk sporunun en keyifli yaşandığı günlerdir. O günü keyifle sadece futbolun keyifli tarafların konuşulduğu günler haline getirelim. Suni polemikler, suni gerginlikler yaratmayalım. Sonunda hepimiz spora hizmet ediyoruz. Sportmenlikten uzaklaşan, günü kurtarmak adına suni gerginlik yaratan insanlar, sonradan gerçekten üzülecekleri sonuçlarla yüzleşirler. Bunu bir kere daha belirtmek istiyorum" diyerek sözlerini tamamladı.