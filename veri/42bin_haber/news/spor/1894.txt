'4 hayati maçımız var'
Fenerbahçe Teknik Direktörü Aykut Kocaman, Gençlerbirliği'ni yenerek çok önemli bir eşiği aştıklarını belirtti 
 Sarı-Lacivertli ekibin Gençlerbirliği karşısında aldığı galibiyet teknik direktör Aykut Kocaman’ı fazlasıyla sevindirdi. Kocaman maç sonrası yaptığı basın toplantısında, “Başta biraz sıkıntı çektik. Sadece bize ait oyun değil futbol. Rakip de var. Durumumuzu iyi gözlemlemiş ki doğru işler yapıp öne de geçtiler. 25 ve 30. dakikalardan sonra oyunumuzu biraz daha sertleştirdik. Rakip sahaya gitmeye başladık. Attığımız gol açıkçası bizi maç atmosferine geç de olsa soktu. İkinci yarıda vites büyütmüş bir Fenerbahçe vardı. Bütün oyuncularımı kutluyorum” dedi.
 
 TAHKİM'İN KARARI
 
 Aykut Kocaman, Tahkim Kurulu’nun kendisine ve Caner Erkin’e verilen cezalarla ilgili kararı hakkında, şu yorumu yaptı: “Gerekçeyi bilmiyorum. Ceza verilecekse ve açıklamalarım da kurallara aykırıysa, ki çok da emin değilim bu konuda, çünkü bir fotoğrafı çekmeye çalıştım. Bu arada Gençlerbirliği kulübünün yaptığı açıklamayı da açıkçası anlayabilmek mümkün değil. Benim bu maç aklımın ucundan bile geçmemişti. Ama tahmin ediyorum, onlar bu maçı düşünerek bu açıklamayı yaptılar. Kullandıkları kelimeyi söylemek istemiyorum şu anda. Bence eğer ortada bir ceza olacaksa, olmayan bir şeyden dolayı bu oyuncu cezalandırılmamalıydı. Eğer kurallara aykırılık varsa, benim cezalandırılmam doğru bir karar olurdu. Yunus Yıldırım da maçta hata yaptı. Sadece bizim değil zaman zaman Gençlerbirliği’nin lehine olan pozisyonları da atladı.”
 
 'LİGE KONSANTRE OLDUK'
 
 Sezon başında hesapta olmayan puanlar kaybettiklerini kaydeden Kocaman sözlerini şöyle noktaladı: “Ligdeki son 4 haftalık periyot büyük önem taşıyor. Önümüzde  4 hayati maçımız var. Toplayabileceğimiz maksimum puanı toplamak istiyoruz. Bu sene bir takım şeyler için geç kaldığımızı her zaman dile getirdim. Artık tamamen lige hazırlanma dönemindeyiz.”
 
 Fanatik