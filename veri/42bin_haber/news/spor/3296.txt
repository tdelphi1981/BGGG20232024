Hz. Ömer pes eder
'Önemli kararlar aldık, kimi eleştirdi, kimi destek verdi. Hz. Ömer'i sabah namazına kaldırıp, 'çöz' desen, öğle namazında 'beni yerime koyun' derdi'
 MURAT TARHAN
 Türkiye Spor Yazarları Derneği'nin düzenlediği 50. Yıl Sporun Zirvesi Semineri, Antalya'da sürüyor. Seminerin açılış oturumunda konuşan Futbol Federasyonu Başkan Vekili Ufuk Özerten, şike süreci ile ilgili çarpıcı açıklamalarda bulundu:
 'BAZEN iletişim içinde olamıyoruz. Derdimizi anlatamıyoruz. Kimse bilmez yılda 80 bin, 90 bin civarında maç yönettiğini, 85-90 bin civarında karşılaşmanın oynandığını. Ancak bir maçta sıkıntı çıktığında sadece o maç bilinmektedir. İnsan unsurunun olduğu yerlerde hatalar olabiliyor, bazı hatalardan dönmek mümkün olmuyor. Türkiye'de futbol yaşayan bir bebek gibi sorunun nereden geleceği hiç belli olmuyor. 
 EKMEK TEKNESİ
 ŞUBAT ayının sonunda, sıkıntılı bir süreçte görev başına geldik. Son derece önemli kararlar aldık. Kimi eleştirdi, kimi olumlu karşıladı. Hz. Ömer'i sabah namaza kaldırıp 'Çöz' desen, öğle namazında 'Beni yerime koyun' derdi.
 BU zaman zarfında birtakım kararlar aldık, spekülasyonlar yapıldı. Kimileri hoşlandı, kimileri hoşlanmadı. Biz bundan da yılmadık, bunun da üzerine gittik. Burada düşündüğümüz tek olay, Türk futbolunun geleceğiydi. Kişiler, takımlar, kuruluşlar ve hiç kimseyi değerlendirmeden Türk futbolunun zarar görmemesi için, başta Yıldırım Demirören başkanımız olmak üzere bu yola baş koyduk ve Allah'a şükürler olsun ki bugünlere geldik.   
 TRİBÜNDEN kaçış var. Bu kaçışı hep birlikte önlemeliyiz. Futbol herkesin ekmek teknesi.'
 Özerten: Amatörler ayrılsın
 ÖZERTEN futboldan gelen paranın futbola ayrılmasını istediklerini bu yüzden de ayrı bir yasal düzenleme talep ettiklerini belirterek, 'Futbol kulübü, futbol kulübü olsun. Diğer sporları o kulübün diğer yönetimleri, diğer federasyonlara bağlı olarak desteklesinler. Futbolun bütçesi ayrı olsun, futbol, devlet tarafından gerektiği kadar desteklensin' dedi.
 O varsa ben gelmem!
 TÜRKİYE Spor Yazarları Derneği'nin '50. Yıl Sporun Zirvesi' konulu seminerine başta Bakan Suat Kılıç olmak üzere önemli isimler davet edildi. Seminere Trabzonspor Başkanı Sadri Şener'in de katılması bekleniyordu. Ancak bir son dakika gelişmesi yaşandı ve Şener seminere gitmekten vazgeçti. Şener'in seminere gitmeme sebebi ise TFF Başkan Vekili Ufuk Özerten olduğu öğrenildi. Özerten'in seminere katılacağını öğrenen Başkan Şener, ona karşı gösterdiği tavrı sürdürerek seminere katılmadı.