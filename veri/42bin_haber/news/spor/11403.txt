Atatürk Olimpiyat Stadı'nda kritik maç
Spor Toto Süper Lig'de alt sıralarda yer alan İstanbul Büyükşehir Belediyespor, yarın karşılaşacağı ligin son sırasındaki Mersin İdmanyurdu'nu mağlup ederek düşme hattından uzaklaşmak istiyor.
Atatürk Olimpiyat Stadı'nda saat 13.30'da başlayacak zorlu mücadeleyi hakem Barış Şimşek yönetecek.

Süper Lig'in 26. haftasına, 29 puanla 14. sırada giren İstanbul Büyükşehir Belediyespor, aynı puanda olan Orduspor ve Gaziantepspor'un birbiriyle karşılaşacağı haftada, ligin dibindeki Mersin İdmanyurdu'nu yenerek tehlike bölgesinden uzaklaşmanın hesabını yapıyor.

Ligin son 6 haftasında her iki takımın da galibiyeti bulunmuyor. Bu periyotta İstanbul temsilcisi, 4 beraberlik, 2 mağlubiyet, Akdeniz ekibi ise 2 beraberlik, 4 mağlubiyet aldı.

Kritik mücadele öncesinde İstanbul Büyükşehir Belediyespor'da uzun süreli sakatlığı bulunan Turgay Bahadır ve Vittek haricinde eksik oyuncu bulunmuyor. Gençlerbirliği karşılaşmasında sakatlanan ve Kayserispor maçında forma giyemeyen Cihan Haspolatlı'nın ise Mersin İdmanyurdu'na karşı takımındaki yerini alabileceği bildirildi.