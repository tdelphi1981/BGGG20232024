Ralli Kupası'nda ilk yarış tamamlandı
TOSFED tarafından gerçekleştirilen Ralli Kupası'nın ilk yarışı 2-3 Mart tarihleri arasında gerçekleştirildi.
Türkiye Otomobil Sporları Federasyonu (TOSFED) tarafından bu yıl başlatılan ve amatör sürücülere yönelik düzenlenen Ralli Kupası'nın ilk yarışı 'Aras Cam Rallisi' tamamlandı. 22 ekibin katılımıyla 4 ayrı kategoride İzmir'de gerçekleştirilen heyecan dolu yarışlar, Teos Marina'daki ödül töreni ile son buldu. 

TOSFED tarafından gerçekleştirilen Ralli Kupası'nın ilk yarışı 2-3 Mart tarihleri arasında gerçekleştirildi. Kısa adı BMS olan Batı Anadolu Motorsporları Kulübü tarafından düzenlenen yarış, Seferihisar bölgesindeki 2 özel etabın 3'er kez geçilmesinden oluştu. İzmir, İstanbul ve Bursa illerinden 22 ekibin start aldığı ralli, 4 ayrı kategoride mücadeleye sahne oldu. 3 Mart'ta Teos Marina'dan verilen seramonik startla başlayan rallide; 6,80 kilometre uzunluğundaki Göndence ve 10 kilometre uzunluğundaki Seferihisar etapları 3'er kez geçildi. 

Heyecan dolu anlara sahne olan yarışlarda kategori 1 birinciliğini Alper Akgün-Serkan Korkmaz, kategori 2 birinciliğini Orçun Nural-Orkan Gökşen, kategori 3 birinciliğini Hakan Ertarman-Yunus Emre Bol ve kategori 4 birinciliğini ise Ümit Kemal Coşkun-Özgür Gürlük ekipleri kazandı. Dereceye giren pilotlar ödüllerini TOSFED Başkanı Demir Berberoğlu'nun da aralarında bulunduğu yetkililerden aldı. TOSFED Ralli Kupası, 23-24 Mart tarihleri arasında Ege Otomobil Sporları Kulübü tarafından düzenlenecek olan İzmir Rallisi ile devam edecek.