"Avrupa maçı öncesi yenilgi çok kötü oldu"
Tofaş'ın antrenörü Ahmet Çakı, Michelin ETHA maçına moralli gitmek istediklerini, ancak bunda başarılı olamadıklarını söyledi.
Çakı, yaptığı açıklamada zorlu bir haftanın içinde olduklarını, lig ve FIBA Euro Challenge Cup'ta mücadele ettiklerini kaydetti.  
''Lig ve Avrupa maçlarını son saniyelerde kazandık ve kaybettik'' diyen Çakı, şöyle konuştu: ''Sahamızda Türk Telekom'la oynadığımız lig maçını son saniyede 67-66 kaybettik. Bu karşılaşma düşük skorla bitti. Maçın ilk yarısında güzel oyun sergiledik. Üçüncü periyotta kötü oyunumuz neticesinde 17 sayı yedik. Bu, maçın kırılma anı oldu. Rakibimiz de güzel oynadı. Tebrik ediyorum. Bu yenilgi bizim için kötü oldu. Güney Kıbrıs Rum Kesimi ekibi Michelin ETHA ile deplasmanda oynayacağımız maça moralli gitmek istiyorduk, olmadı. Ancak bu maçı kazanarak grupta ilk iki için avantaj elde etmek istiyoruz.''