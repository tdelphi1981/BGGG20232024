Açılış seremonisi Erzurum'da
Erzurum'da yarın başlayacak 7. INAS Dünya Kayak Şampiyonası'nın açılış seremonisi yapıldı.Kazım Karabekir Spor Salonu'nda düzenlenen törende, şampiyonaya katılan 10 ülkenin temsilcileri, bayraklarıyla geçerek seyircileri selamladı.

Uluslararası Zihinsel Engelliler Spor Federasyonu (INAS) Başkanı Geoff Smedley, burada yaptığı konuşmada, Erzurum'da düzenlenen şampiyonaya 10 ülkenin katıldığını söyledi.

Şampiyonada yer alan özel sporcuların başarılarının, tüm dünyaya duyurulması gerektiğini belirten Smedley, şöyle konuştu:
Bütün basın mensuplarından, gazetecilerden isteğim: Bu değerli sporculara en güzel şekilde haberlerinizde yer verin. Onlara bu şansı tanıyın. Benim bu değerli sporcuları tekrar seyredebilmek için ancak 2000 yılından sonra, yani 12 yıl sonra 2012 Olimpik ve Paralimpik Oyunları'nda şansım oldu. Fakat şimdi bu sporcuları seyretmem için artık 12 yıl beklemeyeceğim. 2018 Olimpiyatları'na giden yol şimdi buradan geçiyor. Türkiye'ye gelmekten ne kadar memnun olduğumu dile getirmek isterim. Türk misafirperverliğini bana gösterdiğiniz için teşekkür ederim.

Smedley, Türkiye'nin aday olduğu bütün uluslararası spor organizasyonlarına ev sahipliği yapmasını çok isteğini ve bu konuda iyi dilekler beslediğini sözlerine ekledi.

Spor Genel Müdürü Mehmet Baykan da Gençlik ve Spor Bakanlığı bünyesinde 60 spor federasyonunun faaliyet gösterdiğini ifade ederek, Faaliyet gösteren 60 federasyondan, 4'ü özel sporcuların da içinde olduğu, engelsiz sporcularımızın bulunduğu federasyonlarımızdır. Bu özel federasyonlarımızın gerçekleştireceği organizasyonları, başarıyla yapmaları için diğer federasyonlara yapılan desteklerden daha fazlasını onlara vermeye gayret ediyoruz diye konuştu.

Türkiye Özel Sporcular Federasyonu Başkanı Birol Aydın ise INAS Dünya Kayak Şampiyonası'nın ikinci kez Türkiye'de düzenlendiğini hatırlatarak, Türk milli takımında yer alan sporcuların önemli başarılar elde edeceğine inandığını söyledi.

Konuşmaların ardından, İzmir Sabahat Akşıray Otistik Çocuklar Eğitim Merkezi'nde eğitim gören çocukların yer aldığı mehteran takımı sahne aldı. Otistik çocukların verdiği kısa konser, davetliler tarafından ilgiyle dinlenildi.

İtalya Özel Sporcular Milli Takımı oyuncuları, Erzurumlu ses sanatçısı Didem Dilara Duman'ın söylediği türkülere halay çekerek eşlik etti.
Program, havai fişek gösterisinin ardından sona erdi.