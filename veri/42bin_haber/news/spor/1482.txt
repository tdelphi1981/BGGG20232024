Erdemir ilk peşinde
Beko Basketbol Ligi takımlarından Erdemirspor'un Genel Menajeri Ömer Erdinç, Aliağa Petkim'i yenerek kendi sahamızda ilk galibiyetimizi almak ve seyircimize güzel bir maç izlettirmeyi hedefliyoruz dedi.Erdinç, AA muhabirine yaptığı açıklamada, bu sezon kendi sahalarında oynadıkları Fenerbahçe, Galatasaray ve Banvit maçlarından mağlubiyetle ayrıldıklarını, bu hafta sonu konuk edecekleri Aliağa Petkim'i yenerek sahalarındaki ilk galibiyeti almak istediklerini söyledi. Oyuncularının, Antalya Büyükşehir Belediyespor galibiyetiyle moral bulduğunu ifade eden Erdinç, şöyle konuştu:

Hafta sonu kendi sahamızda Aliağa Petkim ile önemli bir maça çıkıyoruz. Ligde herkesin bir birini yendiği ve herkesin kuvvetli olduğu ortam yaşıyoruz. Amacımız, kendi sahamızdaki bu maçı kazanarak Beko Basketbol Ligi'nde iyi bir yere gelmek. Bütün çalışmalarımız bu doğrultuda yapılmaktadır. Daha önce Fenerbahçe, Galatasaray ve Banvit gibi ligin üst sıralarında yeralan takımlarla sahamızda oynadık. Maalesef istediğimiz galibiyetleri alamadık. Aliağa Petkim'i yenerek kendi sahamızda ilk galibiyetimizi almak ve seyircimize güzel bir maç izlettirmeyi hedefliyoruz. Takımımızın moral motivasyonu oldukça iyi durumdadır. Antalya Büyükşehir Belediyespor galibiyetinin verdiği moralle bu maçı kazanarak daha üst sıralar için kendimize yer edinmek istiyoruz. Bu maçta oyuncularımızın gayreti kadar seyircilerimizin de desteğine çok ihtiyacımız var. Tüm basketbol severlerin tribünleri doldurmasını ve takımımızı canı gönülden desteklemesini bekliyoruz.