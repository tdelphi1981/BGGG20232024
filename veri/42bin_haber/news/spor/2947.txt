Komite üyeleri bir arada
Türkiye Milli Olimpiyat Komitesi (TMOK) üyeleri, Üyelerle Dayanışma ve Onur Gecesinde bir araya geldi.Swissotel'de gerçekleştirilen geceye, TMOK Başkanı Uğur Erdener, Basın İlan Kurumu Genel Müdürü Mehmet Atalay, TMOK üyeleri, çeşitli federasyonların başkanları ve 2012 Londra Olimpiyat Oyunları'nda madalya alan sporcular katıldı.

Gecede, 2012 Londra Olimpiyat Oyunları'nda altın madalya alan tekvandocu Servet Tazegül, kadınlar 1500 metrede altın madalya kazanan atlet Aslı Çakır Alptekin, aynı yarışta ikinci olarak gümüş madalyaya ulaşan Gamze Bulut ve tekvando kadınlar 67 kiloda gümüş madalya alan Nur Tatar'a Uluslararası Olimpiyat Komitesi (IOC) tarafından gönderilen Olimpiyat Rozetleri takdim edildi.

Londra'da güreş dalında grekoromen stilde 120 kiloda bronz madalya alan, ancak geceye katılamayan Rıza Kayaalp'in rozetinin ise kendisine daha sonra verileceği bildirildi.

Erdener: Türk sporunun sınırlar dışındaki tek temsilcisi TMOK'dur
Gecede konuşan TMOK Başkanı Uğur Erdener, Türkiye'nin sporda yapması gerekenleri, objektif bir biçimde sorgulaması ve tartışması gerektiğini söyledi.
Erdener, tartışmanın yanı sıra çözüm üretmek gerektiğini belirterek, Bu noktada TMOK sorumlulukları yerine getirmeye hazır. TMOK elinden gelen her türlü çabayı göstermek zorunda. Bir gerçeğin altını kalın harflerle çizmek gerekiyor. Türk sporunun Türkiye sınırları dışındaki tek temsilcisi TMOK'dur. Türkiye'nin uluslararası spor alanında başka bir temsilcisi yoktur ve bugünkü spor modeli içinde de olamaz. Bu gerçek önce kabul edilmeli, sonra da bu gerçek çerçevesinde hareket edilmeli diye konuştu.

2020 Olimpiyat Oyunları adaylığı sürecinde İstanbul'un diğer aday şehirler arasında şansının daha yüksek olduğunu aktaran Uğur Erdener, şunları söyledi:
Temel arzumuz 2016'da sporcularımızın büyük bir başarıya ulaşması ama olmazsa olmaz bir diğer hedef 2020 Olimpiyat ve Paralimpik oyunlarının İstanbul'da gerçekleşmesi. Biz buna gönülden inanıyoruz. Madrid ve Tokyo ile kıyaslandığında İstanbul'un şansının daha yüksek olduğunu görüyoruz. Bu konuda hepimizin elbirliğiyle çalışması gerek. Sadece üyelerimizin değil medyamızın, sokaktaki vatandaşımızın önce buna inanması ve desteğini vermesi gerek.

Olimpiyat oyunları adaylığı süreci hakkında da bilgi veren Erdener, 7 Ocak Pazartesi günü Uluslararası Olimpiyat Komitesi'ne adaylık kitabını sunacağız. Bununla birlikte zorlu bir yola girilmiş olacak. 24-27 Mart 2013 tarihlerinde IOC'nin başkanlığında değerlendirme komitesi İstanbul'u ziyaret edecek ve ciddi incelemelerde bulunacak dedi.

Gecede TMOK üyeliğinde 50. yılını dolduran üyeler Erdoğan Arıpınar ile Türkay Peker'e altın rozet verilirken, 25 yılını dolduran üyelere ise berat takdim edildi.