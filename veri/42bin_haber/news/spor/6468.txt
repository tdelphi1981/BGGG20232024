Stoch var Robinho'yu niye alayım
F.Bahçe Başkanı Aziz Yıldırım, transferdeki son durumu AKŞAM'a anlattı:
 Yüzde 99 Robinho olmaz. Elimizde Stoch gibi oyuncu varken Robinho'yu neden alayım. Alırsak da çok iyisini alırız. Ama biz laf olsun diye transfer yapmayacağız
 ALAATTİN METİN / ÖZEL HABER
 Başkan Aziz Yıldırım, 3 transfer sözü vermişti. G.Saray'ın Sneijder ve Drogba'yı almasından sonra herkesin gözü şimdi F.Bahçe'nin ne yapacağında... Belhanda'nın takımı Fas, Afrika Kupası'ndan elendi. F.Bahçeli olması an meselesi. 
 TAHMİNEN bu hafta sonuna kadar Borsa'ya bildirilir. Şimdi sırada ikinci bomba var. Kim olacak? İtalyan gazeteleri dün F.Bahçe'nin Robinho'yu alacağını yazdı. 
 Hatta 8 milyon euro teklif ettiğini de öne sürdüler. Başkan Aziz Yıldırım'a sordum. 'Yüzde 99 Robinho olmaz' dedi.
 AYKUT KOCAMAN ÇALIŞIYOR
 ARDINDAN 'Elimizde Stoch gibi oyuncu varken Robinho'yu neden alayım' dedi. 
 BAŞKAN Aziz Yıldırım, F.Bahçe'nin Belhanda dışında yapacağı transfer için sır vermiyor. Tek kelime söyledi: 'Alırsak çok iyisini alırız. Ama biz laf olsun diye transfer yapmayacağız. Paramızı da sokağa atmayacağız. İhtiyacımıza göre bir çalışma yapıyoruz. Aykut Hoca araştırıyor. Hocamız çalışma yapıyor. Herkes sabırlı olsun. Taraftar bize güvensin. Rahat olsunlar.'
 GÜÇ KATACAK TRANSFER
 BAŞKAN Aziz Yıldırım'ın bu sözlerinden şunu çıkardım: 'F.Bahçe yönetimi tribünde taraftara günlük heyecan verecek değil, takımın gücüne güç katacak transfer çalışması yapıyor. Bu transfer çalışmasında Teknik Direktör Aykut Kocaman başrolde.'
 Kulübede yatıyor
 ROBİNHO, bu sezon Milan'ın 2 Şampiyonlar Ligi, 13 Serie A ve 1 de Copa İtalia maçında sadece 661 dakika forma şansı buldu. Brezilyalı futbolcu bu maçlarda sadece 2 gol ve 4 asistlik performans sergiledi. Eski gücünden çok uzak olan sambacı geçen sezon ise 41 maçta 11 ve 14 asistle takımına önemli bir katkı sağlamıştı.