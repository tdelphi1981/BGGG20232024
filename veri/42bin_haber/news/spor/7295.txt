A Milli takım Çek Cumhuriyeti maçının hazırlıklarına başladı
A Milli Futbol Takımı, 6 Şubat Çarşamba günü Manisa'da Çek Cumhuriyeti ile oynayacağı hazırlık maçı öncesi ilk çalışmasını gerçekleştirdi.
Ali Sami Yen Spor Kompleksi Türk Telekom Arena'da gerçekleştirilen antrenmana, üst solunum enfeksiyonu bulunan Umut Bulut ile Madrid'den akşam saatlerinde gelen, ancak çalışmaya yetişemeyen Arda Turan katılmadı. Onur Kıvrak ise düz koşu yaptı.

İdmanda bir grup rejenerasyon antrenmanı yaparken, diğer grup ise toplu çalışma yaptı.

A Milli Takım, karşılaşma için yarın saat 12.00'de Atatürk Havalimanı'ndan İzmir'e gidecek. Milliler, İzmir Swissotel Grand Efes'te konaklayacak. Teknik direktör Abdullah Avcı ve bir futbolcunun katılacağı basın toplantısı, yarın saat 17.00'de maçın oynanacağı Manisa 19 Mayıs Stadı'nda yapılacak. A Milli Takım, aynı gün saat 19.00'da İzmir Atatürk Stadı'nda son antrenmanını yapacak. Basın mensupları, bu çalışmanın ilk 15 dakikasını izleyebilecek.

Manisa 19 Mayıs Stadı'nda 6 Şubat Çarşamba günü oynanacak Türkiye-Çek Cumhuriyeti hazırlık maçı ise saat 20.15'de başlayacak. A Milli Takım, karşılaşmanın ardından 00.30 uçağı ile İzmir'den İstanbul Atatürk Havalimanı'na hareket edecek.