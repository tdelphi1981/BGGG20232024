Bakan Suat Kılıç'tan 2012 değerlendirmesi
Gençlik ve Spor Bakanı Suat Kılıç, Tüm branşlar değerlendirildiğinde geride bıraktığımız yılın başarılı bir yıl olduğuna inanıyorum dedi.Bakan Suat Kılıç, AA muhabirine yaptığı açıklamada, 2012 yılının tamamlanmasına bir kaç gün kaldığını belirterek, bu yılın Türk sporu için oldukça hareketli geçtiğini anlattı. Bu yıl gerçekleştirilen Avrupa ve dünya şampiyonalarından Türk sporcuların, çok sayıda madalyayla döndüklerini hatırlatan Kılıç, şunları söyledi:

Tüm spor branşları bir arada değerlendirildiğinde geride bıraktığımız yılın başarılı bir yıl olduğuna inanıyorum. Yılın son günü gelmediği için tam madalya sayısını veremiyorum ama bugün itibariyle yaklaşık 700 civarında dünya, Avrupa ve olimpiyat madalyasıyla 2012 yılını kapatma imkanımız olacak. 2002 yılıyla kıyaslandığında, 2002 yılında 250 civarında madalya vardı, 2012 yılında 700-750 madalya sayısına yıl sonu itibariyle ulaşacağımız anlaşılıyor ki bu önemli bir başarı. Daha fazlası olabilir mi? Daha fazlası olur. Olacak, buna inanıyorum. Bazı branşlar var ki Türk sporcular deyim yerindeyse yumurtanın kabuğunu çatlattı. Bunlardan bir tanesi yüzme. Fransa'da yapılan şampiyonada sporcularımız 22 Türkiye rekoru kırdı. Burada elde ettiğimiz 22 Türkiye rekoruna rağmen madalya alamadık. Buna rağmen başarılı olarak görüyorum. Çünkü Türkiye rekorları bugün için madalyaya karşılık gelmiyor. Yüzmede ama bir gün mutlaka madalyanın karşılığı olacak bu rekorlar.

Kılıç, 2012 yılında Türkiye'nin önemli organizasyonlara da başarıyla ev sahipliği yaptığını ifade etti. Bu yıl son olarak Dünya Kısa Kulvar Yüzme Şampiyonası'nı gerçekleştirdiklerini vurgulayan Kılıç, şöyle konuştu:

Onun öncesinde Dünya Kadınlar Tenis Şampiyonası'nı İstanbul'da gerçekleştirdik. Onun daha öncesinde Dünya Salon Atletizm Şampiyonasını İstanbul'da oldu. Yine İstanbul'da Dünya Satranç Olimpiyatı'nı gerçekleştirdik. Antalya'da Dünya Golf Takımlar Şampiyonası'nı yaptık. Yine Antalya'da golf branşında dünyanın en yüksek ödüllü müsabakalarını gerçekleştirdik. Bunlarla birlikte irili ufaklı çok sayıda organizasyona ev sahipliği yaptık. 2013 yılında bu ev sahipliklerimiz devam edecek. 2012 yılını bu şekilde kapatırken tabi ki 2013 yılına hızla hazırlanıyoruz.

2013 yılı beklentileri

Bakan Kılıç, Türk sporu için 2013 yılından büyük beklentileri bulunduğunu, bu beklentilerin gerçekleşmesi için de çalışmalarını yine yoğun şekilde sürdüreceklerini vurguladı. Öncelikli beklentim 20-30 Haziran'da Mersin'de gerçekleştireceğimiz Akdeniz Oyunları diyen Kılıç, şöyle devam etti:

Akdeniz Oyunları, yarı olimpiyat. 24 ülkeden 4 bin 500 civarında sporcunun katılmasını bekliyoruz. Olimpiyat branşlarının tamamı bu oyunlarda temsil edilecek. İlave branşlar da olacak. 4 bin 500 sporcu demek Londra Olimpiyatları'na katılan sporcuların yaklaşık yarısı demek. Bundan dolayı yarı olimpiyat olarak adlandırıyorum. Akdeniz Oyunları'nda bütün takımlarımızın ve bireysel branşlardaki sporcularımızın çok üst düzey başarılar elde etmeleri temel beklentimiz. Bu oyunlara yönelik Mersin ve Adana'da tesisleşme konusunda çok hızlı adımlarımız var. Bu tesislerin kalitesi, organizasyondaki başarımız inşallah sporcularımızın madalyalarıyla süslenecek olursa mutlu bir 2013 yılı önümüze gelmiş olacak. Bununla birlikte 20 Yaş Altı Dünya Futbol Şampiyonası Türkiye'de farklı illerde yapılacak. Yaklaşık olarak aynı tarihlerde bu organizasyona da ev sahipliği yapacağız. O yönüyle de bakıldığında Türkiye ikinci büyük bir organizasyona ev sahipliği yapacak. Yine Dünya Kadınlar Tenis Şampiyonası 2013 yılında Türkiye'de yapılacak. Özellikle mücadele sporlarında ve diğer bireysel branşlarda da irili ufaklı büyük organizasyonlara Türkiye'de ev sahipliği yapma imkanı bulacağız. Bunlarla birlikte sporcularımızı Dünya ve Avrupa şampiyonalarına göndereceğiz. Yine hareketli bir yıl olacak önümüzde. Başarılar bekliyoruz.