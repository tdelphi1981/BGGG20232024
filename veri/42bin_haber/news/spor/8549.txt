"Her hafta bir final oynuyoruz"
TKİ Tavşanlı Linyitspor, PTT 1. Lig'de Torku Konyaspor ile sahasında yapacağı maçın hazırlıklarını, Tavşanlı Ada Stadı'ndaki antrenmanla sürdürdü.Kırmızı-siyahlı takımın Teknik Direktörü Ümit Erol Tok, antrenman sonrası yaptığı açıklamada, futbolcularının her şeyin farkında olduğunu ve ligde kalma yolunda her hafta bir final karşılaşması oynadıklarını söyledi.
Geçen hafta deplasmanda Denizlispor ile yaptıkları maçı kazandıklarını, bundan sonraki maçlarda da kazanmak için oynayacaklarını dile getiren Tok, şöyle konuştu:

Oyun içindeki değişiklikleri, beraberliği kurtarmak değil, hücum için yapıyoruz. Bu anlayış bize olumlu şeyler kazandırdı. Denizli'de önemli olan 3 puanı almaktı ve bunu başararak Tavşanlı'ya döndük. Maçın ilk yarısında istediğimiz oyunu oynayamadık ama ikinci yarıda istediğimizi sahaya yansıtarak hedeflediğimiz sonucu aldık. Bundan sonra galibiyet serisi yakalamak istiyoruz. İnşallah istediğimiz sonuca ulaşırız. Denizlispor maçından önce ligde kalmak için 19 puana ihtiyacımız olduğumuzu söylemiştik. Şimdi 16 puanımız kaldı. Torku Konyaspor'u da yenip bu puanı 13'e düşürmeyi hedefliyoruz. Şu andaki hedefimiz, tehlikeli bölgeden uzaklaşmak. En iyi neticeleri alıp, ligde kalma yolunda önemli adımlar attıktan sonra ortam neyi gerektiriyorsa hedefimizi buna göre ayarlayacağız.

Tok, Torku Konyaspor maçına, Tunçbilek beldesindeki kulüp tesisleri ile Tavşanlı Ada Stadı'nda yaptıkları günde iki antrenmanla hazırlandıklarını anlatarak, sakatlığı devam eden kaleci Yavuz Eraydın'dan yoksun olarak yeşil-beyazlı ekibin karşısına çıkacaklarını da sözlerine ekledi.