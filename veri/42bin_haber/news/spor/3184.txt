Akhisar transfer harekatı başlattı
Spor Toto Süper Lig takımlarından Akhisar Belediyespor'un teknik direktörü Hamza Hamzaoğlu, transfer için 4'ü yurtdışından olmak üzere 5-6 oyuncuyla görüştüklerini bildirdi. 
Hamzaoğlu, AA muhabirine yaptığı açıklamada, yönetim kurulu ve teknik ekibin transfer konusunda iletişim içinde olduğunu belirtti.

Takımdan gönderilecek futbolcular ve yeni transferler konusunda çalışmaların sürdüğünü ifade eden Hamza Hamzaoğlu, "Takımımıza sonradan dahil olan Mehmet Yılmaz ve sakatlığı nedeniyle fazla forma şansı bulamayan Lima, ikinci yarıda büyük ihtimal kadromuzda olamayacak. Gönderilecek futbolcu sayısı 4 veya 5 olabilir" dedi.

Transfer için 4'ü yurt dışından olmak üzere 5-6 oyuncuyla görüştüklerini belirten Hamzaoğlu, "Çek Cumhuriyeti liginde forma giyen Kerem Bulut, Türk kimliği çıktığında kadromuza katılacak" diye konuştu.