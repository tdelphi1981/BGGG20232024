Kocaman: Her yerde öfke ve şiddet gırla gidiyor
Fenerbahçe Teknik Direktörü Aykut Kocaman, 2  0 kazandıkları 1461 Trabzon maçının ardından düzenlediği basın toplantısında şunları söyledi:
"Yeni bir yılla birlikte yeni bir sezon başlıyor. Takımlar artık finale doğru gidiyor. Finale giderken kazanarak başlamak önemliydi. Ancak maç öncesi söylediğim gibi zorlu bir karşılaşma bizi bekliyordu. Bunun iki nedeni vardı. Bir alt ligde oynamasına 2. lig standardının üzerinde hücum eden, hızlı oynamayı seven bir takımla karşılaşacaktık. Hem rakip takımın bu özelliği hem sahadaki atmosfer maçın zorluk katsayısını artırdı. Maçın ritmini kaybettiğimiz anlarda bir beraberliğin bile böyle atmosferde güzel olacağını düşündüğümüz anlarda 2 gol bulduk. İkinci yarıda defans olarak sıkıntılı görüntü verdik."


Kocaman, "Başınıza bir cisim isabet etti. Bu konuda bir şey söylemek ister misiniz?" şeklindeki soruyu yanıtlarken de şunları söyledi:


"Söylememek bazen söylemekten daha etkili oluyor. Kendimizi ulus olarak, insan olarak öfke ve şiddetle tanımlamaya başladık. Her yerde bunu hep söylüyorum. Trabzon'a özgü değil. Belki son dönemlerde Trabzon'da daha çok yoğunlaşmış olabilir. Ama her yerde öfke ve şiddet gırla gidiyor. Kendimizi böyle ifade ediyoruz. Dönüp aynaya bakmakta fayda var. Sanmıyorum pek aynaya dönüp bakacağımızı da. Sanki artarak böyle devam edecek gibi gözüküyor. Başıma gelen nesne geldi geçti, ufak bir can acıttı o kadar. Ama esas acıttığı yerler daha başka."


Kocaman, Salih'le ilgili olarak ise, "Fenerbahçe'nin ilerleyen dönemlerinde ana karakteri olabilecek verileri verdi bize. O yüzden ısrarla oynatmaya çalışıyoruz. Böyle baskı ortamlarında tecrübe kazanması da önemli. Umarım farklı taraflara sapmadan ana konusu futbol olur" diye yanıtladı.


Fenerbahçeli Orhan Şam, "Maçın zor geçeceğini zaten biliyorduk. Ona göre hazırlandık. Zor maç oldu. Rakibimiz iyi mücadele etti. Kazanmak çok önemliydi. Bunu başardığımız için mutluyuz. Ligde biraz sıkıntılarımız var. Lig maçları öncesi bu skor bize moral oldu. Bursa maçını da geçip moral bulmak istiyoruz. Artık ligde puan kaybına tahammülümüz yok. Daha iyi hazırlanıp ligde istediğimiz yere gelmeyi hedefliyoruz" dedi. 


Serdar Kesimal ise, "Maçın zor olacağını biliyorduk ama buraya gelirken hedefimiz galip ayrılmaktı. İstediğimiz oyunu sahaya yansıtamadık ama 3 puanla ayrıldığımız için mutluyuz" ifadesini kullandı.


AKÇAY: AYKUT HOCA'NIN DEĞİŞİKLİKLERİ POZİTİF ENERJİ VERDİ


1461 Trabzon Teknik Direktörü Mustafa Akçay ise karşılaşmanın ardından yaptığı açıklamada şu ifadeleri kullandı:


"Uzun süre maçı elimizde tuttuk. Fenerbahçe'nin işini zorlaştırdık. Bence biraz uğraştırdık Fenerbahçe'yi. Ancak ikinci yarıda rakibin değişiklikleri sahaya iyi enerji olarak yansıdı. Biz değişikliklerle onların değişikliklerine tam karşı koyamadık ve oyunu dengeleyemedik. Farkı yaratan Aykut hocanın hamlelerinin takıma pozitif enerji vermesi oldu. Büyük bir camia ve takıma karşı seviyemizi ve haddimizi bilerek oynadık. Oyuncularım kora kor mücadelede ayakta kaldı. 3 dakikada maçı kaybettik. Maçın bazı bölümlerinde kaçırdığımız goller olsaydı kazanabilirdik. Bunu sağlayacak fiziksel gücümüz vardı. Fenerbahçe'yi tebrik ediyorum. İşi biraz daha kolaylaştı."


1461 Trabzonlu futbolcu Abdülkadir, "İnsan bazen hayatta hak etmediği şeylerle karşılaşabiliyor. Hak etmediğimiz bir mağlubiyet aldık. En azından bir puanla ayrılabilirdik ama olmadı. Fenerbahçe'yi tebrik ediyorum" dedi.


Abdullah Halman ise, "90 dakika boyunca tüm takım arkadaşlarım ellerinden geleni yaptı. Fenerbahçe tecrübesiyle kazandı. Biz atamadık onlar attı. Fenerbahçe'yi kutluyorum" diye konuştu.

Kocaman'ın kafasına yabancı cisim böyle isabet etti