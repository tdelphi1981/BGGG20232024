Önce Bate sonra Trabzon
 
 Fenerbahçe Teknik Direktörü Aykut Kocaman, UEFA Avrupa Ligi’nde Belarus’un BATE Borisov takımıyla yapacakları maç öncesi, Neman Stadı’nda yaptığı açıklamada karşılaşmayla ilgili değerlendirmelerde bulundu. Kocaman, “Rakibimize ana hatlarıyla göz atarsak zorlu bir gruptan geldi. Son derece organize bir takım olduğunu biliyoruz. Disiplinli futbol adına doğru şeyleri yapmaya büyük çaba gösteren, en önemli olarak da saha içi organizasyonu kuvvetli bir takım olarak görünüyor. Bizim için genel kalitemizin dışında avantaj olacak en önemli şey ise uzun bir aradan sonra ilk resmi maçlarını bizimle oynayacak olmaları. Bu bizim adımıza küçük de olsa bir avantaj olarak görünüyor. Maç ritmini yakalamak kolay olmuyor. Küçük bir avantaj olarak bu cebimizde duruyor” dedi. Kocaman kadro tercihiyle ilgili olarak da, “Çok büyük aksilik olmadığı sürece Volkan ile başlayacağız. Caner ve Sow bugün (Dün) antrenmana çıktılar. Herhangi bir şikayet gelmedi. Maç kadrosunun içinde düşüneceğimiz oyunculardan ikisi. İki gün sonra bu maç kadar zorlu ve ligdeki durumumuzu da belirleyecek demeyelim ama belirlemeye yönelik maçlardan birisini oynayacağız. Kadro yaparken iki maçı da (BATE Borisov ve Trabzonspor) bir arada düşünmeye gayret edeceğim. Bu maç öncelikli olarak zihnimde. Ardından diğer maçla ilgili düşüneceğim” değerlendirmesinde bulundu.
 
 ‘SOĞUK, ÇİMLERİ YAKMIŞ’
 
 Teknik direktör Aykut Kocaman basın toplantısı sonrasında Neman Stadı’nın zeminini gezdi. Sahayı beklediğinden daha iyi bulduğunu belirten Kocaman, “Takımların son antrenmanını sahada yapmaları zorunluluk değil bir gelenek aslında. Bize saha koşullarının uygun olmadığı söylendi. Yapacağımız çok fazla bir şey yoktu. Olay bizim irademizin dışında gelişti. Zemini beklediğimden daha iyi buldum. Aşırı soğuk çimleri yakmış. Çim yoğunluğu azalmış” dedi.
 
 Fanatik
  