İstifa etmesinden korkuyorum
SELİM KORAY'IN 'Abdullah Avcı ayrılabilir' sözleri kafaları karıştırdıTFF Milli Takım Sorumlusu: Benim korkum, Abdullah Avcı'nın duygusal düşünüp görevinden istifa etmesi
  Hector Cuper, 'Size teklif geldi mi?' sorusuna, 'Ben de böyle bir şey duydum, yorum yok' karşılığını verdi
  Romanya yenilgisi ve yaşanan gelişmelerden rahatsız olan Abdullah Avcı: Kaybetsem de bırakmam
 Şener TÜRKMENOĞLU
 Kadıköy'deki 1-0'lık Romanya yenilgisi sonrası ortalık toz duman... Kulislerde Abdullah Avcı'nın Macaristan maçından sonra görevi bırakacağı konuşuluyor. Avcı'ya yakın isimler buna ihtimal vermiyor ve diyorlar ki: 'O bu göreve bir-iki maç için gelmedi. En az 10 yıllık bir planlamayla geldi. A Milli Takım'ın yeniden yapılandırma işlemini tamamlamadan pes etmez. Avcı da yakın çevresine bu mesajları veriyor ve bırakmayı düşünmediğini ifade ediyor. Federasyon da aynı düşüncede: 'Budapeşte'de yenilsek bile görevine devam eder.'
 BU İŞ ARTIK CİDDİYETE BİNDİ
 ART arda yaşanan sakatlıklar moralleri alt üst ederken dün yapılan bir açıklama, 'istifa' söylentilerinin ciddiyetini gözler önüne serdi. O açıklamayı yapan, TFF'nin en yetkili ağızlarından biri; Milli Takım Sorumlusu Selim Koray'dan başkası değildi. Radyospor'a konuşan Selim Koray, hedefteki Abdullah Avcı'nın Ay-Yıldızlı ekipteki geleceğini anlatıyordu:
 BİZ DESTEK VERİYORUZ AMA...
 'ROMANYA karşısında aldığımız mağlubiyet bizim için tabii ki yıkım oldu. O da çok üzüldü, yıprandı. Biz hocamıza güveniyor ve destek veriyoruz. Yolların ayrılacağına inanmıyorum. Bu büyük bir sürpriz olur. Ancak hocamızın duygusal düşünüp, istifa etmesinden korkuyorum. İnsanların aklından geçenleri okumam mümkün değil. Çünkü sonuçlar benim için olduğu gibi teknik heyet ve futbolcular için de yıkım oldu!'
 HECTOR CUPER'E TEKLİF GİTTİ Mİ?
 2014 Dünya Kupası elemelerinde belki de en kritik maçına çıkacak A Milli Futbol Takımı'nın muhtemel Macaristan yenilgisinden sonra Abdullah Avcı'nın istifa etme ihtimaline karşılık, spor kamuoyu Orduspor'un ünlü teknik direktörü Hector Cuper'i ön plana çıkardı. Özellikle son Romanya yenilgisi sonrası adı spor basınında Milli Takım'ın hocalığı için geçen Arjantinli çalıştırıcıya dün o çok merak edilen soru soruldu:
 BEN DE DUYDUM, YORUM YOK!
 'TÜRK Milli Takımı Teknik Direktörlüğü için adınız geçiyor. Futbol Federasyonu yetkililerinden bu konuda bir teklif aldınız mı?' Orduspor'u coşturan ünlü Arjantinli hoca, Mor-Beyazlıların dünkü idmanının ardından sorulan bu soruya politik bir yanıt verdi: 'Ben de böyle bir şey duydum, yorum yok!' Bu sözler kafaları karıştırmaya yetti de arttı bile. Duyumlarımız, TFF yetkililerinin Cuper'le temasa geçtiği yönünde...
 KAYBETSEM DE ASLA BIRAKMAM
 KULİSLERDE konuşulan konulardan biri de bu. Zaten Romanya yenilgisiyle morali alt üst olan Abdullah Hoca'nın olası bir Macaristan yenilgisinin ardından görevinden istifa edebileceği konuşuluyor. Oysa Avcı aynı görüşte değil. Abdullah Hoca'nın yakın çevresine, 'Ben 4 maçlığına gelmedim. Macaristan'a kaybetsek bile bırakmam' dediği öğrenildi.
 Abdullah Avcı, 'İstifa' sorusuna işte bu karşılığı verdi
 A Milli Takım'ın hocası Abdullah Avcı, Macaristan maçını yeni bir başlangıç olarak gördüklerini söylerken 'istifa' sorusuna, 'Akıllı bir insanım. 4 günde neler yazıldığını, neler konuşulduğunu biliyorum. Ne olacağını kestirebiliyorum. Uzun süredir çalışacağım diye düşünüyorum' karşılığını verdi. TFF Başkanı Yıldırım Demirören'in kendisine çok destek verdiğini ifade eden Avcı, şunları söyledi:
 YENİ BİR BAŞLANGIÇ İÇİN
 'UZUN süre burada duracakmışım gibi hazırlanıyorum. Macaristan'ı yenip yeni bir başlangıç yapmak istiyoruz. 10 maçın 3'ü oynandı 7 maç var.'