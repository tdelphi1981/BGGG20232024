Ağrı'dan Avrupa'ya tenis kardeşliği"
Türkiye Tenis Federasyonu (TTF), Marmara Üniversitesi ve Ağrı Tenis Kulübü işbirliğince hazırlanan Ağrı'dan Avrupa'ya Tenis Kardeşliği adlı proje kapsamında Ağrı'da tenis yapan 6 öğrenci, İspanya'nın Barcelona kentine giderek tenis eğitimi alacak.Türkiye Tenis Federasyonu (TTF), Marmara Üniversitesi ve Ağrı Tenis Kulübü işbirliğince hazırlanan Ağrı'dan Avrupa'ya Tenis Kardeşliği adlı proje kapsamında Ağrı'da tenis yapan 6 öğrenci, İspanya'nın Barcelona kentine giderek tenis eğitimi alacak.

Gençlik Hizmetleri ve Spor İl Müdürü Mehmet Şafi Erim, yaptığı açıklamada, proje kapsamında 3 Aralık 2012 tarihinde Ağrı'dan 1 antrenör ve tenis sporcusu 6 öğrencinin Barcelona'ya gideceklerini söyledi. Sporcularının 4 gün burada tenis eğitimi göreceklerini belirten Erim, şöyle devam etti: Bu proje kapsamında 6 öğrencimizi dünya tenisinde ilk sıralarda yer alan İspanya gibi bir ülkeye göndererek, oradaki tenis başarısından istifade etmeye çalışacağız. Biz Barcelona'ya gidecek öğrencileri seçerken daha çok ailesinin ekonomik gelir düzeyi düşük olan öğrencilere öncelik verdik. Bu öğrenciler, Ağrı Gençlik Hizmetleri ve Spor İl Müdürlüğü bünyesinde eğitim gören ve 15-22 yaş grubundan oluşan sporculardır. Bunlardan ikisi üniversite, diğerleri ise ortaokul ve lise öğrencileridir. Bu 4 günlük gezinin beraberinde çok büyük yenilikler getireceğine inanıyorum.

Projenin tenis sporunun Ağrı'da yaygınlaşması için önemli olduğunu anlatan Erim, şunları kaydetti: Sporcularımız bu önemli projenin öncüleri olacaklar ve Barcelona'da, Burgera Tenis Akademisi'ndeki tenisçilerle beraber gösteri maçları ve antrenmanlar yaparak, hem tenis sporunun farklı tekniklerini öğrenme fırsatı bulacaklar hem de bu yenilikleri Ağrı'daki tenis sporuna da taşıyacaklar ve tenis sporunun Ağrı'da da profesyonel bir biçimde oynanabileceğini kanıtlamış olacaklar.

-Çocuklar çok heyecanlı, bazıları heyecandan uyuyamıyor-

Ağrı İl Tenis Temsilcisi Fırat Balkis de bu proje kapsamında Barcelona'ya tenis antrenörü olarak gideceğini belirterek, proje kapsamında 3 aydır antrenman yaptıklarını söyledi.

Sporcularının heyecanla antrenmanlara katıldıklarını ifade eden Balkis, Hepsi çok heyecanlı hatta bazı öğrencilerim heyecandan uyuyamadıklarını söylüyor. Onların heyecanlarını antrenmanlar esnasında görebiliyorum. Tabi öğrencilerim kadar ben de heyecanlıyım dedi.

Balkis, bu projeyle beraber Ağrı'da tenis sporuna büyük talep olduğunu, İspanya'dan döndüklerinde Ağrı'daki tenis sporunun yaygınlaşması ve daha profesyonel anlamda öğrenciler yetiştirmek için ellerinden gelen gayreti göstereceklerini ifade etti. Bu gezi kapsamında hem öğrenciler hem de antrenör olarak kendisinin eğitim göreceğini belirten Balkis, şunları kaydetti: Bu projede tenis eğitmeni olarak görev alıyorum ve Barcelona'da öğrencilerimle beraber eğitim göreceğiz. Ayrıca bu gezi kapsamında Barcelona'nın tarihi ve kültürel yerlerini de gezeceğiz ve bu sayede Ağrı dışına bile çıkmamış öğrencilerimiz ispanya'yı görmüş olacaklar. Bu projede bize destek olan Ağrı Tenis Kulübü, Gençlik Hizmetleri ve Spor İl Müdürlüğü, Ağrı Valiliği, Türkiye Tenis Federasyonu, Marmara Üniversitesi ve Ağrı İbrahim Çeçen Üniversitesi'ne teşekkür ediyorum.

Balkis, projenin Ağrı'da tenis sporuna ilgi duyan, bu alana yönelmek isteyen çocuklar için bir örnek teşkil edeceğini söyledi.

Sporculardan Habib Kasap da İspanya'ya gideceği için mutlu olduğunu belirterek, İspanya'yı hep televizyonlarda görüyordum ve çok merak ediyordum, şimdi kendim gideceğim. Bu sayede hayatımda ilk defa yurt dışına çıkacağım. Gitmemize çok kısa bir süre kaldı artık uyuyamıyorum, çok heyecanlıyım diye konuştu.