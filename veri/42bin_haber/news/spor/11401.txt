Yiğido Ziya'nın hedefi milli forma
Sivasspor formasıyla ligde bu sezon geride kalan 25 haftanın 24'ünde ilk 11'de sahaya çıkan ve istikrarlı performansıyla dikkati çeken Ziya Erdal, hedefinin (A) Milli Takım forması giymek olduğunu belirtti.

Sivasspor'da savunmanın solunda görev yapan Ziya Erdal (25), AA muhabirine yaptığı açıklamada, 13 yaşında İstanbul'da amatör lig ekiplerinden Yamanspor formasıyla futbol hayatına başladığını söyledi. 
Yamanspor'da 5 yıl forma giydikten sonra 2006 yılında Sivasspor'un altyapısına transfer olduğunu ve kırmızı-beyazlı ekiple 2008 yılında profesyonel mukavele imzaladığını aktaran Erdal, 'Bir sezonluğuna Kırşehirspor'a kiralandım, sezon sonu ise Anadolu Üsküdarspor'a transfer oldum. Burada bir sezon oynadıktan sonra 2010-2011 sezonunda Sivasspor'a döndüm' diye konuştu. 
Futbola başlarken en büyük hedefinin Sivasspor'da oynamak olduğunu, bunu başardığını ancak hedeflerin hiçbir zaman bitmediğini ve şimdiki hedefinin (A) Milli Takım forması giymek olduğunu dile getiren Erdal, 'PAF takımda oynadığım dönemlerde (A) takımın maçlarını izliyordum. En büyük hedefim (A) takımda oynamaktı ve onu başardım. Bundan sonrası illa ki milli forma. İnşallah, performansımı üst seviyeye çıkarttıktan sonra milli formayı da giyeceğimi düşünüyorum' dedi. 
-Hayrettin Yerlikaya'nın kariyerine katkısı- 
Takımın deneyimli isimlerinden Hayrettin Yerlikaya ile aralarında usta-çırak ilişkisi olduğunu aktaran Erdal, şöyle konuştu: 
'PAF takımdayken, şimdi oynadığım mevkide Hayrettin ağabey oynuyordu. Hedefim ondan sonra bu formayı giymekti. Allah nasip etti ve onunla beraber bu formayı giydim. Sonuçta bana çok yardımı oldu ve sahip çıktı. Hayrettin ağabey, bu takıma uzun yıllar emek vermiş birisi ve bu takım için değerli bir insan. Aramızda ağabey kardeş ilişkisi var. Yerinde oynadığım için hiçbir zaman beni dışlamadı, hep sahip çıktı. Onun için aramızda bazen 'beni yedin' gibi espriler oluyor. Tabi onlar şaka. Sonuçta ikimizde bu takımın önemli oyuncularıyız. Aramızda tatlı bir rekabet var.' 
Ziya Erdal, Ziraat Türkiye Kupası'nda yarı finalde Trabzonspor ile karşılaşacaklarını anımsatarak, 'İlk önce ligde çok rahat bir konuma gelmek istiyoruz. Ligi 4. veya 5. sırada bitirmeyi hedefliyoruz. Çünkü puanlar birbirine çok yakın. Bunu başarabilecek güçteyiz. Ligde istediğimiz hedefe ulaştıktan sonra kupaya daha rahat şekilde odaklanacağız ve Sivasspor'un gerçek gücünü göstereceğiz. Kupada final oynamak istiyoruz. Trabzonspor'u eleyebileceğimizi düşünüyorum' şeklinde konuştu. 
Alt yapıdaki futbolculara her zaman çalışmaları tavsiyesinde bulunan Erdal, 'Yılmadan, mücadele ederek, severek, azimle çalışırlarsa herkes gibi onların da bir gün bir yerlere geleceğine inanıyorum' dedi. 
-Patrice Evra'yı beğeniyor- 
Manchester United'dan Patrice Evra'nın en beğendiği sol kanat oyuncusu olduğunu aktaran Erdal, Sivasspor ile sözleşmesini 2015 yılına kadar uzattığını ve kulübe uzun yıllar hizmet etmek istediğini sözlerine ekledi. 
Sivasspor formasıyla profesyonel futbola adım atan Ziya Erdal'ın lig ve kupada son 3 sezondaki performansı şöyle:  Sezon Organizasyon Oynadığı Maç İlk 11 Süre Sarı Kart Kırmızı Kart Gol 2010-2011 Süper Lig 19 17 1.652 5 - - . Türkiye Kupası 1 1 90 1 - - 2011-2012 Süper Lig 27 22 2.059 6 1 - . Türkiye Kupası 2 1 147 - - - 2012-2013 Süper Lig 24 24 2.119 7 - 1 . Türkiye Kupası 5 3 373 - - - Toplam . 78 68 6.440 19 1 1