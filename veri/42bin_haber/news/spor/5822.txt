Arkas son 6'ya kaldı!
Erkekler Şampiyonlar Ligi 12'li play-off turunda Polonya'nın PGE Skra Belchatow takımını 3-2 yenip, altın sette de 15-12 üstünlük sağlayan Arkas Spor, 6'lı play-off turuna yükseldi
PGE Skra Belchatow: 2 - Arkas Spor: 3

Polonya'nın Lodz kentindeki Atlas Arena Lodz'da geçen yılın Şampiyonlar Ligi finalisti PGE Skra Belchatow ile karşılaşan Arkas Spor, 14-25, 25-21, 22-25, 25-18 ve 18-20'lik setlerle maçı 3-2 kazandı. İlk maçında rakibine 3-1 yenilen Arkas Spor, bu maçın sonunda 1-1'lik eşitliği yakaladı.

Bu durumda, tur atlayacak takımı belirleyecek 'Altın set' uygulamasına gidildi. Altın sette ev sahibine 15-12 üstünlük sağlayan İzmir ekibi, tur atlayan taraf oldu.

RAKİP ZAKSA
Avrupa Erkekler Şampiyonlar Ligi 12'li play-off turunda Polonya temsilcisi PGE Skra'yı altın set sonunda yenen Arkas Spor, bir üst turda aynı ülkeden Zaksa ile eşleşti.

12'li play-off turunda ilk maçta İzmir'de PGE Skra'ya 3-1 mağlup olan İzmir temsilcisi, deplasmanda oynadığı maçta ise rakibine 3-2 üstünlük kurdu.

Karşılaşmanın ardından oynanan altın seti de kazanan mavi beyazlı ekip, adını 6'lı play-off turuna yazdırdı.

Arkas Spor, geçmesi halinde dörtlü finale yükseleceği 6'lı play-off turunda, Belçika'dan Noliko'yu eleyen Polonya'dan Zaksa ile eşleşti. Mavibeyazlı ekip, rakibiyle ilk maçını 5-6 veya 7 Şubat'ta deplasmanda, rövanş karşılaşmasını ise 12-13 veya 14 Şubat'ta İzmir'de oynayacak.

Zaksa ile geçen sezon Avrupa Şampiyonlar Ligi 12'li play-off turunda eşleşen Arkas Spor, rakibini elemişti.