İnegölspor'un hedefi ilk 5
Spor Toto 2. Lig Beyaz Grup ekiplerinden İnegölspor'un teknik direktörü Mehmet Bulut, Önceliğimiz ilk beş. Liderliği zorlayan ekip olacağız dedi.
Bulut, gazetecilere yaptığı açıklamada, Antalya kampının çok verimli geçtiğini, buradaki çalışma şartlarının çok iyi olduğunu ifade etti. Kampta, antrenman programlarını aksatmadan hazırlık maçları da yaptıklarını belirten Bulut, Hazırlık maçlarında yorgunluğa bağlı düşüşler yaşadık. Bunlar doğaldır tabii ki. Buradaki sonuçlar çok önemli değil. Maç eksiği olan ve yeni aramıza katılan arkadaşlarımızı görme adına faydalı oldu diye konuştu.
 
Transferlerin takıma katkılarına da değinen Bulut, şöyle devam etti: En son aramıza Çağdaş da katıldı. İlk yarı çok sıkıntılar yaşadık, özellikle alternatif oyuncu eksiklikleri konusunda. İnşallah bu sıkıntıları ikinci yarı yaşamayacağız. Bize katkı sağlayacaklarına inanıyoruz. İkinci yarıda sorumluluğumuz daha da artıyor. Taraftarımızın bizden beklentisi büyük. İnşallah bu beklentilere cevap verebiliriz. Takımımızda birlik ve beraberlik, kardeşlik ön planda. Bizim en büyük özelliğimiz de bu zaten. Sıkıntı çekmeyeceğiz. Takımda rekabet de oluşacak. Rekabet başarıyı da getirecek. Bizim için ikinci yarı iyi geçer. Lig sonunda da İnegölspor hak ettiği yerde ligi bitirir. Önceliğimiz ilk beş. Liderliği zorlayan ekip olacağız. Diğer takımlardan ziyade bizim nasıl oynayacağımız önemli. Biz iyi olursak, düşüncelerimizi sahaya yansıtırsak hedefimize ulaşırız.
 
Bulut, son hazırlık maçında cumartesi günü Bulgar 2. Lig ekibi Lyubimetz 2007 ile karşı karşıya geleceklerini, pazartesi günü de Tokatspor maçının hazırlıklarına başlayacaklarını kaydetti.