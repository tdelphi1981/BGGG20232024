Schalke 04 onursal başkanı: G.Saray'ın Sneijder'i, Drogba'sı varsa...
Galatasaray'ın, UEFA Şampiyonlar Ligi'nde son 16 takımın yer aldığı 2. turda eşleştiği Almanya'nın Schalke 04 Kulübü'nün onursal başkanı Gerhard Rehberg, takımlarının durumunun pek iç açıcı olmadığını söyledi.
Gerhard Rehberg, daha önce uzun yıllar belediye başkanlığını yaptığı Gelsenkirchen'in, Büyükçekmece ile kardeş şehirler olması dolayısıyla Büyükçekmece Belediye Başkanı Hasan Akgün'ü makamında ziyaret etti.

Ziyaret sırasında basın mensuplarına açıklamada bulunan Rehberg, kardeş şehirler çerçevesinde yaptığı ziyaretin Galatasaray-Schalke 04 eşleşmesinden önce planlandığını ifade etti.

Galatasaray ile oynayacakları Şampiyonlar Ligi maçı öncesinde, kadrolarında çok önemli isimlerin sakatlıkları bulunduğunu ve hafta sonunda Bayern Münih ile yaptıkları karşılaşmayı 4-0 kaybettiklerini hatırlatan Gerhard Rehberg, şunları kaydetti:

'Schalke 04'ün durumu pek iç açıcı değil. Kadromuzdaki çok önemli 6 oyuncumuz Bayern Münih'e karşı oynamadı, hepsi sakat. Yarım takımla Bayern Münih önüne çıkarsanız tabii ki böyle ummadığınız sonuçlar alırsınız. Galatasaray maçı biraz erken oldu bizim için. Benim arzum Galatasaray maçında sakat oyuncularımızın azalması ve mümkün olduğu kadar iyi bir kadro ile oynamak. Şansları eşit olarak görüyorum. Top yuvarlaktır, kim vurursa vursun önemli olan kale çizgisini geçmesidir. Ben maçı çok pozitif düşünüyorum.'

-'Sneijder mükemmel bir oyuncu'-

Rehberg, Galatasaray'ın yeni transferlerinden Wesley Sneijder'in çok iyi bir oyuncu olduğunu anlatarak, 'Sneijder çok mükemmel bir oyuncu. Sneijder bizim hafızamızda farklıdır. İki yıl önce Sneijder'in de kadroda bulunduğu bir maçta İnter'i 5-2 yenmiştik. Sneijder gününde olunca, oyunu etkileyebilen bir oyuncu. Dün akşam maçı (Medical Park Antalyaspor) izleme fırsatı buldum, bana göre vasat bir futbol oynadı. Uyum süreci yaşadığını hepimiz biliyoruz, bu konuda fazla yorum yapmamak lazım' ifadelerini kullandı.

-'Drogba'nın formunu hemen yakalayacağını düşünmüyorum'-

Gerhard Rehberg, Galatasaray'ın Fildişi Sahilli oyuncu Didier Drogba'nın kısa sürede formuna kavuşacağını düşünmediğini dile getirerek, şunları kaydetti:

'Drogba konusunda fazla bir şey söyleyemem çünkü o dünya çapında bir oyuncuydu. İyi bir futbolcu için Çin bir ölçü değil. Afrika Uluslar Kupası'nda da sürekli oynadı. Bekleyeceğiz, göreceğiz. Ben Drogba'nın formunu hemen yakalayacağını düşünmüyorum. Galatasaray'ın Sneijder'i, Drogba'sı varsa, bizim de Huntelaar'ımız, Farfan'ımız var. Son Şampiyonlar Ligi finalinde Bayern Münih-Chelsea maçında Bayern Münih tek kale oynadı. Drogba 90 dakika hiç sahada yoktu ama son anda golü attı, bu da onun ne kadar kaliteli oyuncu olduğunu gösteriyor.'

-'Lincoln burada hiç mutlu olmadı'-

Rehberg, Galatasaray'ın 2007-2008 sezonu öncesinde Schalke 04'ten transfer ettiği ancak beklediği verimi alamadığı Brezilyalı oyuncu Cassio Lincoln'un Türkiye'de hiç mutlu olmadığını vurgulayarak, 'Lincoln iyi bir futbolcuydu. Güney Amerikalı futbolcular hep kendilerini okşatmak isterler, pohpohlanmak isterler. Galatasaray'a transfer olduktan sonra antrenmanda ona misafir oldum. Beni görünce ağladı. Burada hiç mutlu olmadı' diye konuştu.

Bulundukları şehirde 30 bin civarında Türk asıllı vatandaşın yaşadığını belirten Gerhard Rehberg, altyapılarından bir çok Türk futbolcunun yetiştiğini belirterek, sözlerini şöyle tamamladı:

'Mesut Özil de bizim altyapımızdaydı. Kulüp olarak en büyük aptallığımız Mesut Özil'i dışlayıp Bremen'e göndermemiz oldu. Bu konuda hala rahatsızız. Hamit ve Halil de bizden yetişme. Hamit'in bende çok özel yeri var. Hamit bildiğiniz gibi yetim büyüdü. Ben ona babalık yaptım, o benim evladım. Halil de öyle. Annesi ve kardeşleri hala bizim bulunduğumuz şehirde yaşıyorlar. Türkiye ve Türklerle bağlantılar üst düzeyde.'

Büyükçekmece Belediye Başkanı Hasan Akgün, Gerhard Rehberg'in daha önceden planlanmış bir program çerçevesinde kendisini ziyaret ettiğini dile getirerek, 'Türk Telekom Arena'da beraber maçı izleyeceğiz. Her iki takıma da başarılar diliyorum. İyi oynayan kazansın' ifadelerini kullandı.

Ziyarette Rehberg, Hasan Akgün'e Huntelaar'ın formasını hediye etti.