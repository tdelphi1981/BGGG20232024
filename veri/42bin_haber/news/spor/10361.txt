Beşiktaş tesislerinde ailecek menemen
Beşiktaş'ın dün akşam Fenerbahçe'yi 3-2 mağlup ettiği derbi mücadelesi sonrası siyah beyaz takımın saha içinde yaşadığı coşku ve kutlamalar Nevzat Demir Tesisleri'nde de devam etti.
Derbinin ardından özellikle yabancı oyuncular özel arabaları ile stattan ayrılırken, takım otobüsü ile tesislere hareket eden kafile, Ümraniye'de taraftarın sevgi gösterileri ile karşılandı. Tesislere girmekte zorlanan takım otobüsü, 50 metrelik mesafeyi yarım saatte katedebildi.

AİLECEK MENEMEN

Saat 23.30'da tesislere giriş yapan teknik heyet ve oyuncuları yakın akrabaları yalnız bırakmadı. Teknik direktör Samet Aybaba, yardımcı antrenörler Recep Çetin ve Ulvi Güveneroğlu'nun eşleri ile çocukları maçın ardından tesislere giderek galibiyeti kutlamaya devam ettiler. Teknik heyet, futbolcular ve aileleri daha sonra hazırlanan menemeni birlikte yiyerek siyah beyazlı takımın bu sezon aldığı galibiyetler sonrası alışkanlığı sürdürmüş oldular.

AYBABA'NIN KIZI DA TESİSLERE GİTTİ

Öte yandan Nevzat Demir Tesisleri'ne gelenler arasında Samet Aybaba'nın kızı Gülşen Aybaba'da vardı. Hatırlanacağı gibi Aybaba, Siyah Beyazlı takımın iki hafta önce son dakika golü ile berabere kaldığı Gaziantepspor maçı sonrası basın mensuplarına, "Böyle puan kayıpları hepimizi çok üzüyor. Hatta kızım bana eve gelme, tesislerde kal şeklinde tepki gösteriyor" açıklamasını yapmıştı. Fenerbahçe galibiyetinden sonra ise bu sefer Aybaba'nın kızı Gülşen Aybaba tesisleri gelerek babasının mutluluğuna ortak oldu.