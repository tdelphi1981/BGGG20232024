"Şapkadan tavşan çıkarmaya çalışıyoruz"
Spor Toto 2. Lig takımlarından Bandırmaspor başkanı Mehmet Kılkışlı, Çok güç koşullarda şapkadan tavşan çıkarmaya çalışıyoruz dedi.Spor Toto 2. Lig Kırmızı Grup takımlarından Bandırmaspor'un kulüp başkanı Mehmet Kılkışlı, Çok güç koşullarda şapkadan tavşan çıkarmaya çalışıyoruz dedi.

Barış Manço Kültür Merkezi'nde taraftarlarla buluşan Kılkışlı, 5,5 yıl önce kulübü Adnan Erdan yönetiminden 470 bin lira borçla devraldıklarını ve bugünlere getirdiklerini söyledi. Transfer yapılmadan, malzeme ve kamp harcamaları hariç kulübün yıllık giderinin 1 milyon 500 bin lira olduğunu ifade eden Kılkışlı, şunları kaydetti:

Bizim elimizdeki otopark gelirleri de yıllık bu miktarda. Kulübümüzün aylık gideri 125 bin lirayı bulmaktadır. 73 sigortalı çalışanımız var. Bu koşullarda hem ligde başarılı olmaya hem de yıllardır ihmal edilen tesisleşmeyi gerçekleştirmeye çalışacaksınız. Çok güç koşullarda şapkadan tavşan çıkarmaya çalışıyoruz. Bu hiç de kolay iş değil. Bandırmaspor Kulübü'ne belediyemiz, elinden geldiğince destek vermeye çalışıyor. Banvit ve Şeker Piliç'in dışında hiçbir kuruluştan destek alamıyoruz. Bu güç koşullar içinde bile Bandırma Stadı'na yeni tribünler, kulübe antrenman alanları kazandırdık. Ligdeki iddiamız da sürüyor. Yıl sonunda şampiyon olarak PTT 1. Ligi'ne yükseleceğimize inanıyorum.

Yönetim kurulu üyelerinin, kulüpten toplam alacaklarının 3 milyon lira dolayında bulunduğuna dikkati çeken Kılkışlı, Haziran ayında genel kurulumuz var. Yeniden göreve talip olup olmama konusunda henüz bir kararımız yok ama eğer görev almazsak, bu alacağımızın ödenmesini elbette ki isteyeceğiz diye konuştu.

Toplantıda, taraftarların mali, idari ve teknik alanlardaki sorularını da yanıtlayan Kılkışlı, transfer çalışmalarını yönetim kurulu üyesi Ahmet Edin ile yürüttüklerini söyledi.

Belediyelerin ekstra desteğini almadan hiçbir spor kulübünün başarılı olamayacağının altını çizen Kılkışlı, halen 10 lira olan bilet fiyatlarının 5 liraya indirilmesiyle ilgili bir isteği yanıtlarken, İkinci yarının ilk maçında bunu uygulayalım. Ancak seyircinin artacağını sanmıyorum. Eğer bu indirim sonucunda 4 bin seyirciyi yakalayalım, söz veriyorum, daha sonraki maçlarda bilet fiyatlarını 3 liraya düşüreceğim dedi.

-İDO'yla anlaşma-

Bandırmaspor Kulübü Yönetim Kurulu Üyesi Can Gülmezgil de toplantıda, bu sezon sonuna kadar İstanbul Deniz Otobüsleri A.Ş. (İDO) ile sponsorluk anlaşması imzaladıklarını anımsatarak, Bu anlaşma gereğince formaların ön yüzünde İDO'nun reklamı bulunacak. Ayrıca, Bandırmaspor sitesinin boşluklarına İDO'nun reklamı girilecek. Stadımızda da 4 yere İDO reklamı konulacak. Bunun karşılığında İDO'dan, 100 bin lira alacağız dedi.

Bandırma Belediye Başkan Yardımcısı Ozan Onur da belediyenin, olanakları ölçüsünde Bandırmaspor'a destek vermeyi sürdüreceğini belirterek, Mehmet Kılkışlı'nın başkanlığındaki yönetimin, her konudaki çalışmalarını şeffaf ve başarılı bulduklarını kaydetti.