Sualtı Ragbisi'nde İzmir'in dev sınavı
Avrupa Şampiyon Kulüpler Kupası'nda Türkiye'yi temsil edecek İzmir Büyükşehir Belediyesi Erkek Sualtı Ragbisi takımı, şampiyona için Almanya'ya gitti.İzmir Büyükşehir Belediyesi'nden yapılan yazılı açıklamaya göre, son 8 yıldır Türkiye ve Federasyon Kupası şampiyonluğunu kimseye kaptırmayan İzmir ekibi, 23-25 Kasım tarihleri arasında Almanya'nın Berlin kentinde düzenlenecek Avrupa Şampiyon Kulüpler Kupası'nda Türkiye'yi temsil edecek.

İzmir ekibi, 13 ülkenin katılacağı şampiyonada Almanya'dan Bamberg, İspanya'dan Piranhas, Avusturya'dan UWRC Wien, İsviçre'den USZ Zürich, Finlandiya'dan Hämeenlinnan, Danimarka'dan Flipper, Norveç'ten Molde, İtalya'dan FIRS Firenze, İsveç'ten Triton, Rusya'dan Betta, Kolombiya'dan Orcas ve Çek Cumhuriyeti'nden PF Budweiss ile karşılaşacak.

Açıklamada görüşlerine yer verilen antrenörler Didem Özdem ve Hakan Toğar, takımın ilk kez 2008 yılında Avrupa Şampiyon Kulüpler Kupası'nda boy gösterdiğini belirterek, O sene şampiyonada 11'inci olmuştuk. Geçmişe göre şimdi daha tecrübeliyiz. Kadromuzdaki 8 oyuncumuz Milli Takımda forma giydi. Avrupa'nın en prestijli şampiyonasında ülkemizi ve İzmir'i en iyi şekilde temsil edip, çeyrek final oynamak istiyoruz. Bunu yapacak gücümüz var görüşünü bildirdiler.