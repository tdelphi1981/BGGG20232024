Fenerbahçeli Kim 'Alex' gibi olmak istiyor
Acıbadem Bayanlar Voleybol Ligi ekiplerinden Fenerbahçe'nin Güney Koreli milli oyuncusu Yeon Koung Kim, sarı-lacivertli takımın unutulmaz futbolcularından Alex gibi uzun yıllar takımında forma giymek istediğini söyledi.
Koung Kim, kendisine yapılan 'Voleybol takımının Alex'i yakıştırması ile ilgili olarak 'Alex, Fenerbahçe'de 8 yıl gibi çok uzun zaman futbol oynadı. Ben sadece 2 yıldır bu takımda forma giyiyorum. Bu sözü hak etmek için henüz erken. Tabii ki ben de Alex gibi uzun yıllar Fenerbahçe'de forma giymek istiyorum. Fenerbahçe'yi çok seviyorum' diye konuştu.

Güney Kore ve Japonya'dan voleybolcuların Türkiye'ye gelip forma giymesiyle ilgili soruyu yanıtlayan yıldız oyuncu, şunları söyledi:

'Türkleri çok seviyorum. Türkiye ile Güney Kore arasında güzel bağlantılar var. Bu güzel ilişkiler açısından burada oynamam çok iyi. Sonuçta bizler profesyonel oyuncularız. Her yerde oynayabiliriz. Ama Türkiye'ye gelip voleybol oynamak büyük mutluluk. Asya ve Avrupa'nın farklı bir voleybol kültürü var. Her ekolde yeni bir şey öğreniyoruz. Bu, biz voleybolcular için faydalı bir durum.'

-'Şu an iyi durumda değiliz'-
Fenerbahçe'nin ligdeki durumunu değerlendiren Güney Koreli oyuncu, takım olarak henüz istedikleri seviyede olmadıklarını, ancak ikinci yarıyla birlikte toparlanacaklarını dile getirdi.

Lige istedikleri gibi başlayamadıklarını vurgulayan Yeon Koung Kim, 'Diğer rakiplerimizin gerisindeyiz. Ancak hazırlıklarımızı sürdürüyoruz. Toparlanıp ikinci yarıda daha iyisini yapmayı amaçlıyoruz. İyi çalışarak kendimizi geliştirmeyi ve arzuladığımız yerlere gelmeyi planlıyoruz' şeklinde konuştu.

Yeon Koung Kim, Acıbadem Bayanlar Voleybol Ligi'nde en büyük rakipleri olan ve Şampiyonlar Ligi'nde mücadele eden Vakıfbank, Eczacıbaşı VitrA ve Galatasaray Daikin takımlarının aksine kendilerinin CEV Kupası'nda yer almalarının dezavantaj olmadığını söyledi.

Şampiyonlar Ligi'nde yer almamalarının üzüntü verici olduğunu anlatan Güney Koreli oyuncu, 'Ama CEV Kupası da sonuçta önemli bir organizasyon. Bu kupayı da almayı hedefliyoruz. Sezon sonunda da ligde şampiyon olarak yeniden Şampiyonlar Ligi'ne katılmalıyız' diyerek sözlerini tamamladı.