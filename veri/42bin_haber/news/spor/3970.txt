Katar'da Kolya fırtınası
ATP turnuvası Katar Açık'ta Nikolay Davydenko'nun müthiş performansı devam ediyor. Turnuvanın en büyük favorisi David Ferrer'i deviren Kolya, finalde Richard Gasquet'ye rakip oldu.
Dünya sıralamasının ilk 10'u içinde yer alan bir rakete karşı son galibiyetini 2010 yılının Ekim ayında elde eden Nikolay Davydenko, Doha'daki turnuvanın yarı finalinde David Ferrer'i saf dışı bırakarak bu olumsuz istatistiği nihayet bozdu. 
Dört numaralı seribaşı vatandaşı Mikhail Youzhny önündeki galibiyeti dahil olmak üzere önceki üç maçını kazanırken rakiplerine set şansı tanımayan Davydenko, turnuvanın en büyük favorisi Ferrer karşısında da hafta başından beri süren etkileyici oyununu korta yansıtmasını bildi. 
Bir dönem klasmanda üç numaraya kadar yükselen şu anda ise 44.'lükte yer alan Kolya, ilk servislerinden %84, ikinci servislerinden ise %83 oranında puan çıkardığı karşılaşmada Ferrer'e servis kırma şansı dahi tanımazken, 6-2, 6-3'lük skorla korttan galip ayrılan taraf oldu. Turnuvanın 2010 yılındaki ayağında Rafael Nadal'ı devirerek zafere uzanan, 2011'de ise Roger Federer'e kaybederek ikincilikte kalan 31 yaşındaki Rus tenisçi, set yitirmeden geçtiği dört tur boyunca rakiplerine henüz kendi servis oyununu kaptırmadı. 
Tam iki yıllık bir aranın ardından ilk finalini yine adreste yakalayan Davydenko'nun şampiyonluk maçındaki rakibi ise Richard Gasquet olacak. Yeni sezonun perdesinin açıldığı organizasyonun iki numaralı seribaşı ismi Gasquet, Marsel İlhan'ı da geçtiği eleme mücadelesini aştıktan sonra Jeremy Chardy ve Gael Monfils gibi güçlü isimlere çelme takan Alman Daniel Brands'ı 7-5'lik çift set neticesinde mağlup ederken rakibinin 10 ace'ine 7 ace ile cevap verdi. 
2013'e şampiyonluk ile başlamak isteyen Gasquet ile Davydenko daha önce beş kez kozlarını paylaşırken, bu buluşmaların üçü Fransız, ikisi Rus tenisçinin üstünlüğüyle sonuçlandı. Son olarak geçen yılın Şubat ayında Rotterdam'da gerçekleşen eşleşmeyi ise 7-5, 6-3'lük setlerle Davydenko kazanmıştı. 
YILIN İLK ŞAMPİYONLUĞU ALMANLAR'IN

ATP Turu'nun ilk kupası ise Katar Açık'ın çiftler kategorisinde sahibini buldu. Alman ortaklar Christopher Kas ve Philipp Kohlschreiber, turnuvanın iki numaralı seribaşı ikilisi Avusturyalı Julien Knowle ve Slovak Filip Polasek'e 7-5, 6-4 ile üstünlük kurarak büyük ödülü kucaklamayı başardı. 
CHENNAI'DA SÜRPRİZ VAR

Hindistan'ın Chennai kentindeki turnuvada ise son dörde kalan raketler belli oldu. Üç büyük sürprizin yaşandığı çeyrek finallerde İspanyol Roberto Bautista Agut, dünya altı numarası Tomas Berdych'i, Fransız Benoit Paire, üç numaralı seribaşı Marin Cilic'i, Sloven Aljaz Bedene de dört numaralı seribaşı Stanislas Wawrinka'yı turnuva dışına itti. Japon Go Soeda'yı zorlanmadan geçen iki numaralı favori Janko Tipsarevic ise geçen yıl birinciliğin kıyısından döndüğü turnuvada yoluna devam etti. Yarı finallerde Tipsarevic ile Bedene, Paire ile Bautista Agut karşı karşıya gelecek.