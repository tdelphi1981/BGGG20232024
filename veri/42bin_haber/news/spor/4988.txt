Muslera: 'G.Saray'ı yenmek isteyeceklerdir'
Galatasaray'ın tecrübeli file bekçisi Fernando Muslera, sezonun ikinci yarısı öncesinde açıklamalarda bulundu.
 Galatasaray'ın Uruguaylı kalecisi Fernando Muslera, GSTV'ye açıklamalarda bulundu.
 Hazırlık döneminde tatilden sonra futbola yeniden adaptasyon sağlayabilmeleri adına iyi antrenman yapmaları gerektiğini belirterek sözlerine başlayan Muslera, "Biz de bu dönemi gayet verimli geçirdik, iyi antrenmanlar yaptık. Önümüzde çok önemli bir Kasımpaşa maçı var. Artık önümüzdeki tüm maçlar zor olacak tabii, bütün rakiplerimiz bize karşı farklı konsantre olacaklardır" dedi.
 Rakiplerin kendilerine karşı sağladıkları konsantrasyonun normal olduğunu vurgu yapan başarılı kaleci, "Lider takımı yenmek isteyeceklerdir. Kasımpaşa maçını deplasmanda oynayacağız, daha da konsantre olmamız gerek. Sadece Kasımpaşa maçıyla kalmadan önümüzdeki tüm maçlara en iyi şekilde odaklanarak kazanabildiğimiz kadar puan toplamalıyız. Liderliği zaten ciddi oynayarak kazandık. Bu şekilde devam ederek liderliğimizi sürdürmek istiyoruz" ifadelerini kullandı.
 Fernando Muslera, sezonun ilk yarısında Medical Park Antalyaspor (4-0), Akhisar Belediyespor (3-0), Kayserispor (3-0), Manchester United (1-0) ve Trabzonspor (0-0) maçlarında 90 dakikayı kalesinde gol görmeden tamamlamayı başarmıştı.
  