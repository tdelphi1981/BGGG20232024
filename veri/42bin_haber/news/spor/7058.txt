Beşiktaş mali kongresi 24 Şubat'ta
Beşiktaş Kulübü'nün Yıllık Olağan İdari ve Mali Genel Kurul Toplantısı'nın tarihi belli oldu.Siyah-beyazlı kulüpten alınan bilgiye göre, BJK Akatlar Spor ve Kültür Kompleksi'nde gerçekleştirilecek mali kongre, 17 Şubat Pazar günü saat 10.00'da yapılacak. İlk toplantıda çoğunluk sağlanamadığı takdirde ikinci ve son toplantı, çoğunluğa bakılmaksızın 24 Şubat Pazar günü aynı yer ve saatte gerçekleştirilecek.

Beşiktaş Kulübü'nün Yıllık Olağan İdari ve Mali Genel Kurul Toplantısı'nda, 1 Ocak-27 Şubat 2012 dönemi, 28 Şubat-25 Mart 2012 dönemi, 26 Mart-31 Aralık 2012 dönemi yönetim kurulunun idari ve mali bakımlardan ibrası oya sunulacak. 2013 mali yılı bütçesinin görüşülüp karara bağlanacağı toplantıda ayrıca, kulüp basketbol şubesinin, kurulacak anonim şirkete devredilmesi ve basketbol faaliyetinin anonim şirket olarak sürdürülmesi hususunda yönetim kurulunun yetkilendirilmesi için genel kurul üyelerinin oyuna başvurulacak.