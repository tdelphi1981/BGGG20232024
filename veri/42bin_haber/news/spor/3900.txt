Cernat topbaşı yaptı
PTT 1'inci Lig ekibi Çaykur Rizespor'un Spor Toto Süper Lig ekibi Kardemir Karabükspor'dan transfer ettiği forvet oyuncusu Florin Cernat, Rize'ye geldi ve takımla birlikte ikinci yarı hazırlıklarına başladı.İstanbul'da sağlık kontrolünden geçen, sabah saatlerinde de Rize'ye gelen Florin Cernat, Çaykur Rizespor'un Mehmet Cengiz Tesisleri'nde teknik direktör Mustafa Denizli yönetiminde sürdürdüğü hazırlık kampına katıldı. 

Futbolcularla tanışan Cernat, yarı sahada yapılan çift kale maçta attığı golle göz doldurdu. Denizli'den övgüler alan Cernat, Rize'ye geldiği için mutlu olduğunu belirterek takımın başarısı için elinden geleni yapacağını ifade etti. 

KIRAN KIRANA İDMAN 

İkinci yarı hazırlıklarını sürdüren Çaykur Rizespor'da kondisyon ağırlıklı çalışmaların ardından topla taktik çalışmalarına geçildi. 17 kişilik kadro ile çalışan yeşil mavililerde futbolcular kıran kırana süren antrenmanlarda teknik direktör Mustafa Denizli'nin gözüne girmek için yoğun çaba harcıyor. Denizli'nin, çift kale maç sırasında sık sık oyunu durdurarak futbolcularını uyarması dikkat çekti. 

UCHE KALU ERKEN DÖNEBİLİR 

Bu arada devre arasında Nijerya Milli takımına çağrılan forvet oyuncusu Uche Kalu'nun, kasığındaki ağrılar nedeniyle kamptan çıkarılabileceği belirtildi. Tecrübeli oyuncunun milli takım kadrosundan çıkarılması halinde Rize'ye daha erken dönebileceği ve burada tedavi altına alınabileceği öğrenildi.