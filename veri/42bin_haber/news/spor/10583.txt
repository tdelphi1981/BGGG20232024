Drogba kızakta
35 yaşındaki golcü futbolcu, tam olarak iyileşmediği için, salı günkü Schalke sınavı nedeniyle Galatasarayın bugün Gençlerbirliği ile oynayacağı zorlu maçta riske edilmeyecek. Forveti Burak-Umut ikilisinden oluşturacak Fatih Terim, Danyyi de Almanyaya saklayacak.

SOL ARKA ADALESİNDE ÇEKME OLAN FİLDİŞİLİ YILDIZ KULÜBEDE OTURACAK 
GALATASARAY’DA Teknik Direktör Fatih Terim’in aklı fikri Schalke maçında... Bugün Gençlerbirliği ile lig sınavında kapışacak Sarı-Kırmızılılar’ın hocası, hafta içi Schalke ile oynanacak Şampiyonlar Ligi rövanş maçını da düşünerek hafif sakatlıkları bulunan Didier Drogba ve Dany’yi riske etmeyecek. Aslan’ın hafta içi yaptığı antrenmanların bir kısmına katılmayan ve son idmanda da takımdan ayrı olarak çalışan Drogba’yı Terim yedek kulübesinde tutacak. 
İhtiyaç duyulursa oynayacak 
Forvet hattını Burak Yılmaz-Umut Bulut'tan oluşturacak deneyimli teknik adamın maçın gidişatına göre Fildişili yıldıza görev verebileceği öğrenildi. İhtiyaç duyulması halinde Drogba’yı 2. yarıda oynatacak Terim, skor üstünlüğünün yakalanması halinde ise 35 yaşındaki starını kulübede tutacak. Savunma kurgusunda da yine Dany'yi dinlendirecek Terim, Başkent temsilcisi karşısında stoperde Semih’in yanında geçen hafta olduğu gibi yine Gökhan Zan’a forma vermeyi planlıyor. 
TT Arena’da 50. maça çıkıyor 
Melo’nun sarı kart cezası nedeniyle forma giymeyeceği maçta, Semih Kaya, Burak Yılmaz ve Selçuk İnan, bugün sarı görmeleri halinde Kayserispor deplasmanında forma giyemeyecek. Ligde son 22 haftayı lider bitiren Cim Bom, sezonu böyle kaparsa, 1994-95’ten sonraki dönemde kendi rekorunu kırmış olacak. Öte yandan Galatasaray, TT Arena’da 50’nci sınava çıkıyor. Aslan, bu statta 40 Süper Lig, 5 Türkiye Kupası, 4 Devler Ligi maçı oynarken, 29 galibiyet, 18 beraberlik, 8 mağlubiyet aldı, 90 gol atarken, 46 gol yedi.