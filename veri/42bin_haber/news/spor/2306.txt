Sezer Öztürk: Çıkışımın nedeni...
Fenerbahçeli futbolcu Sezer Öztürk, son dönemlerde yakaladığı çıkışı, kulüpteki herkesin kendisine sahip çıkıp destek olması ve moral vermesiyle açıkladı.
FB TV'de yayınlanan 'Günün Röportajı' isimli programda taraftarların sorularını cevaplayan Sezer Öztürk, hafta sonu oynanacak Galatasaray-Fenerbahçe maçına dair düşüncelerini de paylaştı.

Sezer Öztürk, son 7 - 8 aydır iyi çalıştığını ve henüz yeni yeni bunun karşılığını almaya başladığını belirterek, "Henüz yüzde 60-70'lerdeyim. Sakatlıktan dolayı uzun süre takımdan uzak kaldım. Göztepe maçında daha iyi olduğumu hissettim ve daha da üstüne koyacağım. Hedefim hocamın verdiği taktikleri yerine getirmek. Ondan dolayı elimden geldiği kadar hocalarımın benden istediğini yerine getirmeye çalışıyorum." dedi. 

Zor dönemleri kulübün desteğiyle atlattığını belirten Sezer Öztürk, "Her şey planladığınız gibi olmuyor. Ben buraya 1 yıl önce geldim. Bu çıkışı daha önce, o zaman yapmak isterdim ama olmadı. Bu dönemdeki çıkışımın nedeni kulübümüm bana sahip çıkması ve moral vermesi. İyiyken çok şeye ihtiyacınız olmuyor. Önemli olan kötü günde destek vermek. Kötü günde bu kulüpte A'dan Z'ye herkesin desteğini gördüm. Bunun için teşekkür ederim. Özellikle Ali Abi'nin, Ali Yıldırım'ın büyük desteğini gördüm. Ama bu daha henüz başlangıç." diye konuştu. 

Uzun zaman şans bulamadıktan sonra yeniden oynamanın çok zor olduğunu söyleyen Sezer Öztürk, bunun için bir futbolcunun biraz da şansa ihtiyacı olduğunu belirterek, "Hedefim uzun yıllar Fenerbahçe'ye hizmet etmek ve burada kupa kaldırmak." diye konuştu.

FENERBAHÇE'DE 10 NUMARAYI TAŞIMAK DAHA ZOR
Uğurlu rakamının 10 olduğunu daha önce oynadığı takımlarda da hep 10 numarayı tercih ettiğini söyleyen Sezer Öztürk, "Burada da 10'a en yakın rakam olan 20'yi tercih ettim. 10 numara benim için çok önemli. Futbola başladığımdan beri hep 10 numarayı giydim. Ama Fenerbahçe'de 10 numarayı taşımak daha zor tabi." dedi.

Hafta sonu oynanacak derbi maç hakkında ise Sezer Öztürk, "Çok zor bir maç olacak. Galatasaray ezeli rakibimiz. Büyük bir camia ve kaliteli futbolcu ve hocalardan kurulu. Ama biz de Fenerbahçe'yiz. Çok zor olacak. Ben ümitliyim. Kendi doğrularımızı sahaya yansıtırsak; zor geçecek ama kazanmamak için hiçbir neden yok." diyerek. şunlari söyledi:

"İlk yarım saat bize saldıracaklar diye düşünüyorum. O dönemde taraftarlarıyla birlikte bizi baskı altına almaya çalışacaklar. İlk 30 dakikayı gol yemeden geçirirsek oyun daha genişleyecek. Daha sonra veya ikinci yarıda skoru bulduk mu, sonuca da gideriz diye düşünüyorum. Ama ilk 30 dakika çok önemli. İlk yarım saat kompakt ve agresif bir şekilde karşılık verirsek, sonradan oyun bizim lehimize döner diye düşünüyorum. 

Türk futbolunun gözbebeği, Galatasaray-Fenerbahçe maçlarıdır. Tabii ki heyecan var ama bir gerginlik kesinlikle yok. Zaten kavgaya, gürültüye hiç gerek yok. Birbirimizi kırarak değil, birbirimize onore etmemiz lazım. Kaybeden, kazananın elini sıksın."

Derbi maçının kilidini orta sahaların çözeceğini belirten Sezer, "Kim daha dirençli çıkarsa o kazanacak. Skoru, son 20-25 dakikada golü bulan takım belirleyecek" cümleleriyle de derbi hakkındaki son görüşlerini aktardı.

TAŞ ATANLARIN AİLELERİ YOK MU?
Türk sporunda yaşanan taraftar olaylarına son 10 gün içinde Fenerbahçe takım otobüsünün 2 kez taşlanmasına da değinen Sezer Öztürk, "Türk futbolunda kavgaya, gürültüye gerek yok. Kayseri'de otobüsümüz taşlandı. Göztepe maçında yine taşlandı. Hepimizin çoluk-çocuğu, ailesi var. O taş atanların da ailesi var. Bunları düşünmüyorlar mı? Birinin kafasına gelse, kafası patlasa o çocukların hali ne olacak? Kulüp çalışanları var. Onların kafasına gelse, onların da çoluk çocuğu var, onlara da yazık değil mi ? İyi mi olacak. Bu, bizim örf ve adetlerimize de uymuyor. Arkadan taş atıp kaçmak, delikanlılık da değil." dedi.

"Orada taraftarın ruhunu hissedeceğiz, bundan emin olsunlar." diyen ve taraftarlara uygulanan deplasman yasağını hoş bulmadığını belirten Sezer Öztürk, "Futbol taraftarla güzel.Futbol bir şölen, tutku ve zevk. Futbolu güzelleştiren en önemli şeylerden biri de taraftarlardır. Bizim taraftarımızın bize verdiği destek de apaçık ortada. Onların desteğini, Galatasaray maçında da çok estirdik. Ama olamayacaklar; fakat ruhlarını hissedeceğiz bundan emin olsunlar." ifadelerini kullandı.

TAKIM İÇİNDE İNANILMAZ BİR HAVA VAR
Ailesiyle vakit geçirmeyi ve sinemaya gitmeyi çok sevdiğini belirten, boks ve boks antrenmanlarını da sevdiğini söyleyen Sezer Öztürk, takım hakkında ise şunları söyledi:

"Sistemimiz oturmaya başladı. Kaliteli futbolculardan kuruluyuz. Son zamanlarda da istediğimiz sonuçları aldık. Henüz kapasitemizin yüzde yüzünde değiliz ama önemli olan 3 puanları almak. Aldıkça takımda olumlu bir hava oluşuyor. Yüzde yüz performansa henüz çıkmadık. Çünkü bundan çok çok daha fazla kaliteye sahibiz. Takım içinde inanılmaz bir hava var herkes birbirine saygıyla, sevgiyle davranıyor. Bir yerde başarılı olmak istiyorsanız huzurlu olmanız ve birbirinize güvenmeniz lazım. Kulübümüzü içinde birbirimize inanılmaz bir güven var. Bu güvenin üzerine de başarı sonuçlarla devam etmek istiyoruz."

Takım arkadaşlarının kendisine hazırladığı pozisyonlardan ve gol paslarından övgüyle söz eden Sezer Öztürk, kendi bölgesinde en beğendiği futbolcuları Zinedine Zidane, Andres Iniesta ve Wesley Sneijder olarak sıraladı ve "Eskiden asist yapmaktan daha çok keyif alıyordum ama şimdi gol atmak daha keyifli geliyor." diye de ekledi.

ÇOCUKLUĞUMDA TUTTUĞUM TAKIMDA OYNUYORUM
Fenerbahçe'nin kendisi için çok şeyler ifade ettiğini belirten Sezer, "Bunu herkes bilir. Fenerbahçe'ye gelmeden önce de bir Fenerbahçe tutkunuydum. Çocukluğumdan beri tek hayalim, Fenerbahçe ve milli takımda oynamaktı. İlk hedefimi başardım. Çocukluğumda tuttuğum takımda oynamak çok farklı, gurur ve onur verici bir his. Fenerbahçe'ye çok daha fazla katkı sağlamak istiyorum." dedi.

Almanya'da doğup büyüdüğünü, aslen de Karslı olduğunu söyleyen Sezer Öztürk, takımdaki herkesi çok sevdiğini ancak Serdar Kesimal ve Özgür Çek ile daha çok zaman geçirdiklerini ifade etti. Taraftarlara da mesaj veren Sezer, son olarak şunları söyledi:

"Taraftara güzel mesajları için teşekkür ediyorum. Onların bana çok desteği oluyor. Ben de yavaş yavaş onlara olan borucumu ödemeye başladığımı düşünüyorum. Sezon sonunda bize yakışan o kupaları inşallah hep beraber kaldıracağız."