Messi'nin "emzik" sürpriz bozuldu!
Barcelona'nın süperstarı Lionel Messi, Celta Vigo ile oynanan maçtan önce oğlu Thiago Messi için çok özel bir sürpriz hazırlamıştı ama...
 İspanya La Liga'da son hafta Celta Vigo'yu Nou Camp'ta 3-1 mağlup eden Barcelona'da Arjantinli süper yıldız Lionel Messi bu maçta gol atamayınca tüm planları da alt üst oldu.
 Celta Vigo maçından atacağı bir golü yeni doğan çocuğu Thiago'ya armağan etmek için ufak bir plan hazırlayan Messi, tozluğunun altına bir çocuk emziği sakladı. Maç boyunca bu şekilde mücadele eden ve atacağı golden sonra tozluğundan emziği çıkartarak objektiflere poz vermeyi planlayan Arjantinli yıldız kendisinden beklenen skoru üretemeyince planını da ertelemek zorunda kaldı.
 Öte yandan Arjantin'in Newell's Old Boy Kulübü Lionel Messi'nin oğlu Thiago'yu kulübün üyesi yaptıklarını duyurdu. Newell's taraftarları Thiago'nun dünyaya gelmesinden sonra bir pankart hazırlayarak "Dünyaya hoş geldin Thiago Messi" yazdı ve Thiago Messi'nin kulübün 2 milyon 888 bin 152 numaralı üyesi olduğunu açıkladılar.