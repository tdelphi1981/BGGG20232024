Sambacılar Galatasaray'a yaramıyor
Galatasaray, transferde son dönemde kadrosuna kattığı Brezilyalı futbolculardan büyük oranda beklediği verimi alamadı. 
Son olarak Brezilyalı savunma oyuncusu Cristiano 'Cris' Marques Gomes'in sözleşmesini fesheden sarı-kırmızılı ekip, tarihinde 16 Brezilyalı futbolcuyu kadrosuna dahil etmesine karşın, bu isimlerin önemli bir bölümünün performansı vasatı aşamadı.

 Taraftarların büyük heyecanla karşıladığı bazı yıldız Brezilyalı oyuncuların da transferleri gerçekleşti ancak bu isimlerin sarı-kırmızılı takıma katkıları beklentilerin çok altında kaldı.

 -En problemlisi Lincoln-

 Sarı-kırmızılı takımın transfer ettiği Brezilyalı oyuncular arasında Cassio Lincoln dikkati çekti.

 Almanya Ligi Bundesliga'da Schalke 04 takımıyla başarılı bir performans sergiledikten sonra, 2007-2008 sezonunda Galatasaray'ın kadrosuna dahil olan Lincoln, forma giydiği 2 sezonda futbolundan çok disiplinsiz hareketleri ve istikrarsız futboluyla gündeme geldi.

 İzinsiz ülkeden ayrılmaları ve takıma dönüşlerde sık sık gecikmesiyle akılda kalan Lincoln'ün sözleşmesi, 2008-2009 sezonu sonunda tek taraflı olarak feshedildi.

 -Elano da beklentileri karşılayamadı-

 Galatasaray'ın İngiltere Premier Lig ekiplerinden Manchester City'den 2009-2010 sezonunda transfer ettiği Elano Blumer, sarı-kırmızılı taraftarları, çıktığı ilk maçta Kayserispor ağlarına gönderdiği şık golle ümitlendirse de, genel performansı beklentilerin altında kalan bir diğer isim oldu.

 Türkiye'ye yıldız oyuncu olarak gelen Elano, ilk sezonunda eleştirilerin hedefi oldu ve 2010-2011 sezonunda ilk yarı tamamlanmadan takımdan ayrıldı.

 -Jardel rekor bonservis bedeliyle alındı-

 Portekiz'in Porto ekibinde yıldızı parladıktan sonra 16 milyon dolar bonservis bedeli ödenerek rekor bir fiyatla Galatasaray kadrosuna dahil olan Mario Jardel'in Türkiye macerası, yüksek maliyeti nedeniyle kısa sürdü.

 2000-2001 sezonunda gerçekleşen transferin ardından Florya Metin Oktay Tesisleri'ndeki imza törenine helikopterle getirilen yıldız oyuncu, sarı-kırmızılı takımda başarılı bir performans ortaya koyması ve UEFA Süper Kupa'nın kazanılmasına attığı golle katkı sağlamasına rağmen, Galatasaray'ın içinde bulunduğu mali kriz nedeniyle elden çıkarılmak zorunda kalındı.

 Jardel; sezon sonunda Mbo Mpenza, Robert Spehar ve Pavel Horvath ile 5,8 milyon dolar karşılığında yeniden Portekiz'in yolunu tuttu ve Sporting Lizbon'a transfer oldu.

 -Jo'nun gece hayatı konuşuldu-

 Brezilyalı futbolcu Joao 'Jo' Alves ise, sarı-kırmızılı ekipte çok kısa bir dönem forma giymesine karşın özellikle gece hayatına düşkünlüğüyle akıllarda kaldı.

 İngiltere Premier Lig takımlarından Manchester City'den, 2009-2010 sezonunun ikinci yarısında kiralanan Jo, futbolundan çok eğlenceye düşkünlüğüyle medyada kendisine yer bularak, "Alemin kralı" lakabını aldı ve sezon sonunda takımdan ayrıldı.

 -En başarılısı Taffarel-

 Brezilya Milli Takımı'nın kalesinde bir çok uluslararası başarı yakalayarak kalitesini ortaya koyan Claudio Andre Taffarel, Galatasaray'ın tarihinde forma giyen ilk Brezilyalı futbolcu olarak yerini aldı ve performansıyla da taraftarların sevgilisi oldu.

 Taffarel, 1998-1999 sezonunda transfer olduğu Türkiye'de 2 şampiyonluğun yanı sıra UEFA Kupası ve UEFA Süper Kupa şampiyonluklarında da önemli katkı sağladı.

 UEFA Kupası'nın kazanıldığı sezona vatandaşları Capone ve Marcio ile birlikte sarı-kırmızılı ekibe katkı sağlayan Taffarel'in ardından, geride kalan dönemde yıldızı parlayan tek "Sambacı" ise Felipe Melo oldu.

-Melo, taraftarların sevgisini kazandı-

 Galatasaray'da Taffarel'in ardından taraftarların sevgilisi haline gelmeyi başaran tek Brezilyalı oyuncu Felipe Melo oldu.

 Geride kalan sezonda İtalyan ekibi Juventus'tan kiralanan Melo, performansı ve mücadeleci futboluyla sarı-kırmızılı ekibin en önemli isimlerinden biri haline geldi.

 Teknik direktör Fatih Terim'in değişmez isimlerinden biri olmayı başaran Melo, yüksek maliyetine karşın taraftarların da yoğun isteğiyle bu sezon yeniden kiralandı ancak geride kalan maçlardaki performansı, geçen sezonu bir hayli arattı.

 -Galatasaray'ın Brezilyalıları-

 Sarı-kırmızılı takımda bugüne kadar forma giymiş 16 Brezilyalı futbolcu şöyle:

Oyuncu Yıl
 ------------------------------- ------------
 Claudio Andre Taffarel 1998-2001
 Bruno Quadros 1999
 Carlos Alberto de Oliveira Capone 1999-2002
 Mandinga dos Santos Marcio 1999-2001
 Mario Jardel 2000-2001
 Joao Batista "Mertol Karatay" 2002-2004
 Jorge Felipe Loureiro 2002-2003
 Fabio Pinto 2002-2003
 Christian Correa 2002-2003
 Cesar Prates 2003-2004
 Flavio Conceicao 2004-2005
 Cassio Lincoln 2007-2009
 Elano Blumer 2009-2010
 Joao 'Jo' Alves 2010
 Felipe Melo 2011-...
 Cristiano 'Cris' Marques Gomes 2012