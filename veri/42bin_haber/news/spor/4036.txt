'Sneijder büyük ihtimal kabul etti'
Galatasaray Kulübü'nün yöneticisi Abdürrahim Albayrak, sarı-kırmızılı ekibin transfer gündeminde olan Hollandalı yıldız Wesley Sneijder'in transferi hakkında açıklamalarda bulundu 
 Galatasaray yöneticisi Abdürrahim Albayrak, TRTHaber'e bir röportaj verdi ve Hollandalı yıldız Wesley Sneijder'in transferi hakkında önemli açıklamalarda bulundu.  
 "BÜYÜK İHTİMAL KABUL ETTİ" 
  
 Albayrak konuşmasında, "Sneijder transferi özellikle başkanın ilgilendiği bir transfer. Kulübüyle kesin anlaşma var, sadece futbolcunun anlaşmaya varması söz konusu. Inter'den aldığı ücret çok yüksek, böyle bir para veremeyiz. Çok değerli arkdaşlar var kadroda ve hepsini düşünüyoruz.Biz ona bir ücret sunduk, futbolcu da büyük ihtimal kabul etti." dedi.  
 Tecrübeli yönetici açıklamasının devamında, "Ailesi içerisinde hesapları var. Eşinin bir işi var orada, düşünüp bize bu akşam bir cevap verecek. Futbolcu haklı olarak belki başka kulüplerle de görüşebilir. Inter'den aldığı paranın baya altında bir paraya anlaşmamız söz konusu. İmza olmadan anlaşma var diyemem. Çok temkinli olmak lazım, camiayı temsil ediyoruz. Yalan, yanlış söylememek lazım." şeklinde konuştu.  
 "EMDİĞİM SÜTÜ BURNUMDAN GETİRDİ"
  
 Albayrak transferin bitmediğini söyleyerek, "Onun menajerleri var ve hep çalışıyorlar. Hamit'in transferi de çok zor şartlarda gerçekleşti. İranlı manejeri benim annemdem emdiğim sütü burnumdan getirdi. Menajer para kazandığı için başka kulüplerle de görüşebilir. Yüzde vermek istemiyorum. İnsanları zor durumda bırakmak istemiyorum. Ben bitmiş denilen Burak'ı dağlardan kaçırdım. Herşey olabilir." dedi.  
 Sneijder transferinin Fatih Terim tarafından istenilip istenmediği sorulan Albayrak, "Hocanın istemesi lazım. Çift santrofor sistemine nasıl monte edecek, o onun bileceği iş. Hocanın istememesi söz konusu değil, tabi ki istiyor. Üzerine basa basa takım dengelerinden bahsediyor. Galatasaray'da Sneijder olmazsa olmaz değil." şeklinde cevap verdi. Albayrak İtalyan kulübüyle bir protokol olduğunu söyledi ve "Inter protokol, futbolcu ile anlaşılması halinde prorokol yürürlüğe girer. Taraftarlar rahat olsun, Sneijder gibi çok futbolcumuz var bizim takımda. Futbolcularımıza haksızlık etmeyelim." dedi.