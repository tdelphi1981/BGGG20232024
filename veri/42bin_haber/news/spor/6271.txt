Semih Şentürk 2013'e hızlı girdi
Fenerbahçe'nin sezonun ilk yarısında gol yollarında suskun kalan "Nöbetçi Golcü" lakaplı forveti Semih Şentürk, ikinci yarıya iyi bir başlangıç yaptı. 
Süper Lig kariyerinin en sıkıntılı ilk yarısını geride bırakan Fenerbahçeli futbolcu, ikinci yarıya golleriyle girdi. 
Fenerbahçe'nin iki haftalık periyottaki yoğun maç temposunda teknik direktör Aykut Kocaman'ın verdiği şansları iyi değerlendiren sarı-lacivertli futbolcu, Ziraat Türkiye Kupası'nda 3, Spor Toto Süper Lig'de 2 maça çıkıp, takımı adına 4 önemli gole imzasını attı.

-Golleri-

Ziraat Türkiye Kupası'nda 1461 Trabzon ile deplasmanda yaptıkları mücadelenin 84. dakikasında gol atan Semih, maçın gidişatını değiştirdi ve Fenerbahçe zorlandığı karşılaşmayı son dakikalarda gelen gollerle 2-0 kazandı.

Yine kupada Bursaspor ile Kadıköy'de yapılan maçta 41. dakikada kullandığı penaltı atışını gole çevirerek sarı-lacivertli takımı 1-0 öne geçiren "Nöbetçi Golcü", 61. dakikada maçtaki 2. golünü kaydetti. Sarı-lacivertliler sahadan 3-0'lık galibiyetle ayrıldı.

Semih, son olarak dün akşam Gaziantep deplasmanında maç 1-1 iken, 83. dakikada kaydettiği golle, Fenerbahçe'ye deplasmanda 3 puanı getirdi.

-5 maçta 315 dakika süre aldı-

Ligin ilk yarısını, forma giydiği 3 kulvarda toplam 260 dakika süre alarak gol atamadan geride bırakan Semih Şentürk, ikinci yarıda ise iki haftalık süreçte kupada ve ligde 315 dakika sahada kalıp, 4 kez rakip fileleri havalandırdı.

Kupadaki 1461 Trabzon maçında 45, Bursaspor maçlarında 90'ar dakika sahada kalan sarı-lacivertli oyuncu, ligdeki Sanica Boru Elazığspor ve Gaziantepspor mücadelelerinde de 45'er dakika görev aldı.