Fenerbahçe taraftarına 'kocaman' mesaj
Fenerbahçe Teknik Direktörü Aykut Kocaman, Taraftara bir mesaj vermenin sanki bir anlamı yok gibi gözüküyor çünkü herkes kendi oyununu oynuyor bizim dünyamızda dedi.
Kocaman, 1-0 kazandıkları Mersin İdmanyurdu maçından sonra düzenlenen basın toplantısında, geçen haftaki mağlubiyetin ardından puan farkını düşürmek için önemli bir maça çıktıklarını belirterek, maça da bu düşünce ile başladıklarını söyledi. Maçın başında hücumda yeterli gözüktüklerini ancak bu durumun bir taraftan da handikapları olduğunu anlatan Kocaman, Özellikle ilk yarıda oyunun kenarlarından kaynaklanan zaaflarımızdan dolayı oyunu kontrol etme ve baskıyı artırma şansını çok yakalayamadık. Devrenin sonunda gelen gol hem maça hem de 3 puana bağladı. İlk yarı oyunun kontrolü tamamen elimizdeydi. Farkı artırma imkanı da bulduk ama bunları değerlendiremedik diye konuştu. Kocaman, önümüzdeki haftaların her takım için puan kayıplarına açık olacağını ve en az puan kaybedenin avantaj sağlayacağını ifade etti.
 
Bir gazetecinin Son zamanlarda Fenerbahçe'de saha dışında bölünmüşlük söz konusu. Bu sizi nasıl etkiliyor, taraftara mesajınız olacak mı? sorusu üzerine Kocaman, şöyle konuştu: Taraftara bir mesaj vermenin sanki bir anlamı yok gibi gözüküyor çünkü herkes kendi oyununu oynuyor bizim dünyamızda. Fenerbahçe'de de Türk futbolunda da herkes kendi oyununu oynuyor. Dolayısıyla verdiğimiz mesajların yerine gitmeme ihtimali çok daha yüksek olduğu için konuşmanın anlamı yok. Ben devre arasında transferle ilgili soruya verdiğim yanıt gibi, 'Bizim en büyük transferimiz, en büyük gücü olan Fenerbahçe'nin birliğini sağlamak' demiştim. Bu konuda yol almadığımız gözüküyor. Dolayısıyla sözlerimizin de bir anlamı olmadığını görüyoruz. Onun için yaşayarak göreceğiz. Biz Türkler yaşayarak öğreniyoruz bazı şeyleri. Fenerbahçeliler olarak da bu şekilde öğreneceğiz gibi gözüküyor. Yanlış ama ne desek boş.
 
Kocaman, 18 kişilik kadro dışında kalan oyuncuların hatırlatılması üzerine ise oyundan ziyade oyun dışı ile ilgili olunduğunu dile getirerek, Onun için hiçbir gelişme olmuyor, aynı şeylerle boğuşup duruyoruz. Ne yaparsam yapayım, hangi matematiği yaparsam yapayım 9 tane futbolcu bunun dışında kalacak. Artık biraz daha bu işi yapanların inisiyatifine bıraksak, oyuna baksak, oyunla ilgili konuşsak sanki daha iyi olacak gibi. Ama bu sözleri söylemek de anlamsız. Bizim hayatımız böyle dedi.
 
Kocaman, kendisi hakkında yapılan eleştirilerden etkilenip etkilenmediğinin sorulması üzerine, Buna yanıt vermeyeceğim. Hayatımı devam ettirmeye çalışıyorum, zihin ve ruhsal sağlığımı koruyarak diye konuştu.
UEFA Avrupa Ligi'nde yapacakları BATE Borisov maçını da değerlendiren Kocaman, rakibin uzun süredir resmi maç trafiğinin dışında kalmasının bir avantaj sağladığını, dezavantaj olarak ise rakibin seviyesi düşük bir ekip olarak görülmemesi gerektiğini söyledi.