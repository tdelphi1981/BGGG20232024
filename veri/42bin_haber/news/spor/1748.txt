Aslan'ı yenip ilki başarmak istiyor
Sanica Boru Elazığspor ile Galatasaray, yarın yapacakları maçla ligde 5. kez karşı karşıya gelecek.Elazığspor'un Süper Lig'de ilk kez mücadele ettiği 2002-2003 sezonunda başlayan rekabette, geride kalan 4 maçın 2'sinden Galatasaray galip ayrıldı, 2 karşılaşma beraberlikle sona erdi. Galatasaray, iki galibiyetini de İstanbul'da elde etti. Galatasaray'a deplasmanda 2 kez yenilen Elazığ temsilcisi, rakibine iç sahadaki 2 maçta kaybetmedi.

Süper Lig'de 2002-2003 ve 2003-2004 sezonlarında mücadele eden Elazığspor, 2002-2003 sezonunun ilk yarısında evinde 0-0 berabere kaldığı Galatasaray'a ikinci yarıdaki rövanşta 3-0 yenildi. Gakgoşlar, 2003-2004 sezonunun ilk yarısında Elazığ'da 2-2 berabere kaldığı sarı-kırmızılılara İstanbul'daki rövanşta ise 3-1 mağlup oldu. Geride kalan 4 maçta rakip fileleri 8 kez havalandıran Galatasaray, kalesinde 3 gole engel olamadı.

Galatasaray, rakibine karşı ilk deplasman galibiyetini elde etmeyi hedefliyor. Elazığspor ise Galatasaray'a karşı ilk galibiyetini elde etme peşinde.

Elazığspor, iç sahada galibiyete hasret

Sanica Boru Elazığspor, yarın Elazığ Atatürk Stadı'nda konuk edeceği Galatasaray'ı yenerek iç sahadaki galibiyet hasretine son vermek istiyor. Elazığspor, ligde geride kalan 12 maçın 1'inden galibiyetle, 5'inden mağlubiyetle, 6'sından ise beraberlikle ayrıldı.

Bordo-beyazlı ekip, bu sezonki tek galibiyetini 10. haftada deplasmanda Gençlerbirliği karşısında 2-1'lik skorla elde etti. Elazığ temsilcisi, rakibini yenerek bu sezon iç sahadaki ilk galibiyetini elde etmeyi hedefliyor.

Ligde 13. haftaya 22 puanla lider giren Galatasaray ile 9 puanla son sırada yer alan Elazığspor arasındaki karşılaşma, yarın saat 19.00'da başlayacak. Sonucu ligin zirvesi ve alt sıraları için önem taşıyan maçı, hakem Özgür Yankaya yönetecek. Yankaya'nın yardımcılığını Serkan Akal ve Gökhan Memişoğlu'nun yapacağı maçta, Hüseyin Sabancı dördüncü hakem olarak görev alacak.