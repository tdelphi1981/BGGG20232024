50 milyon Euro'luk iddia
Arsenal'in Napoli'nin golcüsü Edinson Cavani için 50 milyon Euro ödeyeceği iddia edildi.
İngiltere Premier Lig ekiplerinden Arsenal'in Fransız menajeri Arsene Wenger, sezonun ilk yarısında beklentilerin altında kalan performansın ardından ara transfer sezonunda bombayı patlatmak için kolları sıvadı. Yıldız bir golcüyü kadroya dahil ederek, takımın gol yollarındaki problemlerini çözmeyi hedefleyen tecrübeli menajerin en büyük hedefi ise; Edinson Cavani! 
Sezon başında Hollandalı yıldızı Robin van Persie'yi Manchester United'a kaptıran Arsenal'in Napoli forması giyen Cavani'nin transferi için Manchester City ile kapıştığı belirtildi. Londra ekibi, 25 yaşındaki golcü oyuncu için 50 milyon euro'yu gözden çıkarmış durumda ancak Edinson kısa bir süre içerisinde Napoli'den ayrılmaya sıcak bakmıyor.  
Şu ana dek Napoli formasıyla 108 maçta 79 gol atan Edinson Cavani'nin, Maradona'ya ait olan 115 gollük rekoru kırarak Napoli tarihine geçmek istediği ve bu nedenle bir süre daha İtalyan ekibinde forma giymek istediği ifade edildi. Marek Hamsik ile birlikte takımını sırtlayan Uruguaylı golcü bu sezon forma giydiği 9 Serie A karşılaşmasında 7 kez gol sevinci yaşamayı başardı. Edinson Cavani, geçtiğimiz hafta oynanan UEFA Avrupa Ligi mücadelesinde Dnipro ağlarına tam 4 gol birden göndererek, galibiyetin en büyük aktörlerinden biri olmuştu.