'Gruptan çıkmayı ne kadar istediğimizi gösterecek bir maç'
Galatasaraylı futbolcu Umut Bulut, UEFA Şampiyonlar Ligi (H) Grubu'nda yarın Romanya'nın Cluj takımıyla yapacakları maçın, gruptan çıkmayı ne kadar istediklerini göstereceğini söyledi.
 Florya Metin Oktay Tesisleri'nde düzenlenen basın toplantısında açıklamalarda bulunan Umut, maçın kendileri için çok önemli olduğunu ifade ederek, ''Gruptan çıkmak istiyoruz. Amacımız galibiyet. İlk iki maçta sergilediğimiz mücadeleden daha iyisini sergileyerek, yaptığımız hataları da en az seviyeye indirip, galip gelmek istiyoruz. İnşallah kazanan taraf biz oluruz. Bu maç bizim gruptan çıkmayı ne kadar istediğimizi gösterecek bir maç'' diye konuştu.
          
 -''Burak'a yapılan eleştirilere katılmıyorum''-
          
 Son dönemde kamuoyunda performansı nedeniyle eleştirilen Burak Yılmaz'a yönelik yorumlarla ilgili düşüncesi sorulan sarı-kırmızılı futbolcu, eleştirilere katılmadığını, her futbolcunun inişli ve çıkışlı döneminin olabileceğini anlatarak şöyle konuştu:
  
 ''Burak çok iyi bir oyuncu. Kalitesini de ispatladı. Bu tür eleştiriler böyle ünlü bir futbolcu olduğunuz zaman ve bu konuma geldiğiniz zaman olacaktır. İnişli çıkışlı zamanlar oluyor. Bu haftaların, Burak için böyle bir dönem olduğunu düşünüyorum. İlerleyen haftalarda Galatasaray'a lazım. Kendisini çok seviyoruz. Bunun değerlendirmesini yapan hocamızdır.''
          
 -''Mutlaka tecrübe eksikliğimiz vardır''-
          
 Sarı-kırmızılı takımda ilk kez bu sezon UEFA Şampiyonlar Ligi'nde mücadele eden futbolcuların bulunduğunun hatırlatılması üzerine Umut, tecrübe eksikliklerinin olduğunu ifade ederek, ''Şu anda Galatasaray'da oynayan herkes üst düzey futbolcu. Bunun altından kalkacağımıza inanıyoruz. İlk iki maç bizi hem tecrübe hem de düşünce anlamında daha iyi bir konuma getirdi. Bundan sonraki maçlar daha az hata yaparak başarılı olacağız'' şeklinde konuştu. AA