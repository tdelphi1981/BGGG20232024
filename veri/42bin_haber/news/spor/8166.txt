Galatasaray'da mali kriz potayı vurdu
Galatasaray'da Lindsay Whalen'ın ülkeyi habersiz terk etmesi takımdaki maddi krizi gözler önüne serdi. Oyunculara iki buçuk aydır ödeme yapılmazken, yabancılar alacakları için ihtarname çekti. Ödemeler yapılmazsa basketbolcular serbest kalabilir.
NTVSpor'un haberine göre, Galatasaray basketbolunda önemli bir maddi kriz yaşanıyor. Sarı-kırmızılıların kadın basketbol takımında ABD'li oyun kurucu Lindsay Whalen'ın kulüpten habersiz ülkeyi terk etmesinden sonra krizin boyutu su yüzüne çıktı.

Whalen twitter hesabından "Galatasaray'da geçirdiğim zaman için tüm takım arkadaşlarım ve antrenörlerime teşekkür ediyorum. Ne yazıkki kontratımın şartları karşılanmadı ve Galatasaray'la devam etmemenin kendim için en doğrusu olduğuna karar verdim" ifadelerini kullandı.

FOWLES, WAUTERS VE LYTTLE KULÜBE İHTARNAME ÇEKTİ

Galatasaray kadın basketbol takımında oyunculara iki buçuk aydır ödeme yapılmazken, takımın bir diğer Amerikalısı Sylvia Fowles da kulübe ihtarname çekti. Çarşamba gününe kadar ödeme yapılmazsa İstanbul Üniversitesi maçına çıkmayacağını belirten Fowles, Cuma gününe kadar ödeme yapılmazsa ABD'ye döneceğini yöneticilere bildirdi. Fowles ile birlikte Ann Wauters ve Sancho Lyttle da kulübe ihtarname çekerken, üç isme Cuma gününe kadar ödeme yapılmazsa oyuncular serbest kalma hakkı elde edecek.

ERKEKLERDE DE KRİZ VAR

Spor Toto Erkekler Türkiye Kupası finalinde Fenerbahçe Ülker'e kaybeden Galatasaray Medical Park'ta da durum farklı olmadığı iddia edildi.

Milan Maçvan ve Boniface N'Dong alacakları için kulübe ihtarname çekerken, iki yıldızın menajerleri oyuncularını Avrupa'da birçok takıma önermeye başladı.

Kadın ve erkek basketbol takımlarında oyuncularına toplam 3 milyon euro civarında borcu bulunan Galatasaray'da yönetim 22 Şubat'a kadar sporcuların geçmişe yönelik tüm alacaklarının ödeneceği sözünü verdi.