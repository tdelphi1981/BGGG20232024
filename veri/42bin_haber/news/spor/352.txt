G.Antep moral depoladı
Beko Basketbol Ligi'nde ilk galibiyetini alan Royal Halı Gaziantep Büyükşehir Belediyesi'nde sevinç yaşanıyor.Ligin 4. haftasında sahasında ağırladığı Mersin Büyükşehir Belediyesi'ni özellikle son periyotta sergilediği etkili mücadeleyle 79-74 yenen Gaziantep temsilcisi, hafta sonu Beşiktaş ile yapacağı maç öncesi moral buldu.

Başantrenör Doğan Deniz, AA muhabirine yaptığı açıklamada, 3 haftalık yenilginin ardından aldıkları galibiyetin kendileri için önem taşıdığını söyledi.

Mersin Büyükşehir Belediyesi'nin Türkiye Ligi'ni tanıyan tecrübeli oyunculardan oluştuğuna işaret eden Deniz, Mücadelede rakibimizi doğru yerde yakalayarak, galibiyete ulaştık dedi.

Oyun kurucuları ABD'li Andre Collins'in sakatlığının geçerek aralarına katıldığını ifade eden Deniz, şöyle konuştu: Collins'in yokluğunda Erden her maçta özveriyle mücadele ediyordu. Ancak o da bir yere kadar. Kente döndükten sonra sıkı bir antrenman programı uygulayan Collins'in Mersin maçında yerini alması bizi rahatlattı. Henüz tam performans oynamıyor. Collins'in de tam performans oynamaya başlamasıyla takım yavaş yavaş oturacak.

Mersin Büyükşehir Belediyesi karşısında sergilenen mücadelenin gelecek için iyi sinyaller verdiğini dile getiren Deniz, ayrıca aldıkları galibiyetin hafta sonu deplasmanda yapacakları Beşiktaş maçı öncesinde de kendilerine moral kaynağı olduğunu kaydetti.