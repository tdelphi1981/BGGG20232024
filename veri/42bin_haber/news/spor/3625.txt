Hector Cuper istikrar peşinde
Orduspor'un Arjantinli teknik direktörü Hector Cuper, Takımı daha sıkı yapmak ve belirli bir seviyede tutmak istiyorum dedi.
Ligin ikinci yarısının hazırlıklarına Vali Kemal Yazıcıoğlu Tesisleri'nde başlayan Orduspor, çalışmaları teknik direktör Hector Cuper yönetiminde gerçekleştirdi.
Yaklaşık 1,5 saat süren antrenmanın ilk 15 dakikası basına açık gerçekleştirilirken, oyuncular teknik toplantının ardından koşu ve kondisyon çalışması yaptı.
Mor-beyazlı ekibin çalışmalarına izinli olan Selçuk Şahin dışında tüm oyuncular katıldı.

Cuper'in açıklamaları
Antrenman sırasında basın mensuplarına açıklamada bulunan teknik direktör Hector Cuper, ikinci yarının, kendileri için ilk yarıdan daha iyi olmasını beklediğini belirtti. Ligin ilk yarısında takımın durumunun iyi olduğunu ifade eden Cuper, İlk yarıda iyiydik ama ikinci yarı daha iyi olacağız. Özellikle ikinci yarı bir tempo yakalamak istiyoruz dedi.
 
Takım içerisindeki motivasyonun çok iyi olduğunu belirten Cuper, şunları kaydetti: Bakıldığında herkes devreyi iyi geçirmiş. Bizim için önemli olan durum ikinci yarıda en azından inişi, çıkışı bitirmek. Çünkü takımdaki herkesin motivasyonu iyi, beklentilerimiz bu yönüyle yüksek. En iyi şekilde ikinci yarıya devam edeceğimize inanıyorum. Takımı daha sıkı yapmak, çok inişli çıkışlı olmamasını sağlamak ve takımı belirli bir seviyede tutmak istiyorum. Cuper, transfer için kulüpteki herkesin çok iyi çalıştığını vurgulayarak, Şu anda bir şey söylemek istemem. Kesin bir şey olduğunda benden duyarsınız ifadelerini kullandı.
Bir gazetecinin, devre arası Ordu'ya özlem duyup, duymadığı yönündeki soru üzerine Cuper, Burada çok fazla zaman geçirdim. Ailemle sadece 10 gün birlikteydim. O yüzden gerçeği söyleyeyim, Ordu'yu çok fazla özlemedim. Çünkü bu sene daha fazla burada kaldım. Eğer Ordu'yu özlersem, ailem beni öldürür diyerek esprili bir yanıt verdi.
 
Cuper, bir gazetecinin, Trabzonspor'da forma giyen Sapara ile ilgili transfer çalışmaları yönündeki soru üzerine ise Sapara, çok pahalı yanıtını verdi.