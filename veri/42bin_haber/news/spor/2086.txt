Balkan Motosiklet Birliği İstanbul'da
Balkan Motosiklet Birliği'nin (BMU) 2012 yıllık değerlendirme toplantısı 7 Aralık Cuma günü İstanbul'da yapılacak.Türkiye Motosiklet Federasyonu'ndan yapılan açıklamada, Türkiye'nin de üyesi olduğu birliğin yıllık değerlendirme toplantısının Akgün Otel'de gerçekleştirileceği bildirildi.

Toplantıda yeni üye kabulü, 2012 etkinlik raporlarının incelenmesi, BMU Yönetim Kurulu Üyeleri ile komisyon üyelerinin değişimlerinin onaylanması, 2013 takviminin ve yönetmeliklerinin onaylanması, Uluslararası Motosiklet Federasyonu (FIM) ve Avrupa Motosiklet Birliği'nin (UEM) 2013 yılı için değişiklikleri ve 2013 BMU Kongresi'nin yerinin belirlenmesi konuları görüşüleceği belirtildi.

-Şampiyonlar Gecesi 8 Aralık'ta-

Motosiklet sporunun 2012 yılı Şampiyonlar Gecesi ise 8 Aralık Cumartesi günü Türkiye Milli Olimpiyat Komitesi Olimpiyatevi'nde BMU ve UEM Avrupa Süpermoto Şampiyonası ödül törenleriyle birlikte yapılacağı kaydedildi.

Pist, Süpermoto, Motokros, Drag ve Enduro kategorilerinde kupaların dağıtılacağı gecede Türkiye ve Avrupa'nın motosiklet camialarının bir araya geleceği, törene FIM Dünya Süpersport Şampiyonu milli motosikletçi Kenan Sofuoğlu'nun da katılacağı ifade edildi.