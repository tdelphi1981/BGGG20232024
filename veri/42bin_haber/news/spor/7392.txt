Yıldırım Demirören'den şike açıklaması!
Türkiye Futbol Federasyonu (TFF) Başkanı Yıldırım Demirören, AB Polis Teşkilatı'nın (Europol) futbolda şikeyle ilgili araştırması hakkında 'Türkiye'de takip edilen 79 maçlık bahis olayı olarak söyleniyor, bildiğimiz kadarıyla. Bu neyse Interpol, FIFA ile birlikte uğraşıp çözeceğiz' dedi.
A Milli Takım'ın yarın Manisa'da oynayacağı Çek Cumhuriyeti maçı ve çeşitli temaslarda bulunmak üzere İzmir'e gelen Demirören, Adnan Menderes Havaliamanı'nda gazetecilerin sorularını yanıtladı.

AB Polis Teşkilatı (Europol) tarafından dün açıklanan futbolda şikeyle ilgili araştırmanın sorulması üzerine Demirören, bu konuda Interpol ile FIFA'nın birlikte çalıştığını belirterek, 'FIFA bahisle ilgili her şeyi federasyona muhakkak gönderecektir. Bize şu anda gelen bir şey yok ama mutlaka göndereceklerdir' dedi.

Demirören, bahis olayıyla ilgili olarak en fazla maç takibinin Türkiye'de olduğunun hatırlatılması üzerine, şunları söyledi:

'Türkiye'de takip edilen 79 maçlık bahis olayı olarak söyleniyor, bildiğimiz kadarıyla. Bu neyse Interpol ve FIFA ile birlikte uğraşıp çözeceğiz. Çok doğru bir şey, ekonomi büyüdükçe bahis olaylarının artması ve kara paranın buraya kayması çok normaldir. Biz de bunu takip etmek zorundayız. Bu tür olayların olmaması için her türlü şeyi yapmamız gerekiyor. Bu federasyonu aşan bir olay, genel olarak bir şeyler yapılması gerekiyor.'

A Milli Takım'ın yarın Çek Cumhuriyeti ile oynayacağı karşılaşmanın bir hazırlık karşılaşması olduğunu, bu maçın galibi veya mağlubunun önemli olmadığını kaydeden Demirören, 'Mart ayında kazanmamız gereken iki önemli maç var. Hocamız kim hazırsa onlardan bir kadro kuracak. Bu önemli maçlar öncesinde bir deneme diyelim' değerlendirmesini yaptı.