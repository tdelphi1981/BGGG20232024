1461 Trabzon'dan F.Bahçe'ye fotoğraflı cevap!
1461 Trabzon Kulübü, Ziraat Türkiye Kupası'nda pazar akşamı oynadıkları Ziraat Türkiye Kupası karşılaşmasından sonra Fenerbahçe Kulübü'nün yaptığı açıklamaya fotoğraflı cevap verdi.
"ŞİDDETİN HER TÜRLÜSÜNE KARŞIYIZ"
1461 Trabzon resmi internet sitesinde "Şiddet her yerde şiddettir" başlığıyla yayınlanan açıklamada şöyle denildi:

"Ziraat Türkiye Kupası'nda geçtiğimiz pazar günü Hüseyin Avni Aker Stadyumu'nda takımımızla Fenerbahçe arasında oynanan müsabakada yaşanan istenmeyen görüntülerin ardından bilinçli bir kamuoyu oluşturulmaya çalışılmaktadır. 1461 Trabzon Kulübü olarak futbolda şiddetin her türlüsüne ve hangi sahada olursa olsun tamamına karşı olduğumuzun bilinmesini isteriz."

"DAHA ÇARPICI ÖRNEKLER ORTADAYKEN"
Fenerbahçe taraftarlarının daha önce çıkardığı olayları hatırlatan açıklamada daha sonra şöyle denildi:

"Türk futbolunda daha çarpıcı örnekler ortadayken, devletin polisine, araçlarına yapılan saldırılar, sahaya atılan koltuklar, hafızalardan silinmemişken, şiddeti sadece Trabzon kentiyle özdeşleştirme çabasını iyi niyetli ve sağduyulu bir yaklaşım tarzı olarak görmediğimizin bilinmesini isteriz. Şiddet Türkiye'de engelliler dahil tüm spor organizasyonlarının ortak sorunudur ve ancak objektif bakış açısıyla standart uygulamalarla ortadan kaldırılabilir."

Kulübün internet sitesinde Fenerbahçe taraftarlarının Saraçoğlu Stadyumu'nda çıkardığı olaylar ve Kadıköy'de polis araçlarının devrilerek yakılmasının fotoğrafları da yer aldı.