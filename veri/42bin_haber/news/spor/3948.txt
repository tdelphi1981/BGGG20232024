Ataman: "İyi oynadık net galibiyet aldık"
Beko Basketbol Ligi'nde sahasında Hacettepe Üniversitesi'ni 83-52 mağlup eden Galatasaray Medical Park'ın başantrenörü Ergin Ataman, ikinci devre oynadıkları iyi basketbolla net bir galibiyet aldıklarını söyledi.
Karşılaşmadan sonra düzenlenen basın toplantısında konuşan Ataman, ilk devre düşük tempoda oynadıklarını fakat ikinci yarı sahaya istedikleri her şeyi yansıtarak sonuca gittiklerini ifade etti. Ataman, özellikle aldıkları 54 ribaundun kendisini sevindirdiğini belirterek, Bugün iyi oynayarak, net bir galibiyet aldık. Tamamen bu maçı unutup Avrupa Kupası'nda oynayacağımız Unics Kazan maçına hazırlanmamız lazım. Avrupa şampiyonluğu yolunda en önemi rakibimizle oynayacağız. Seyircimizin desteğiyle gerçek bir iç saha maçı oynamak istiyoruz diye konuştu.
 
Arroyo'nun aralarına katılmasının kendilerine güç kattığını vurgulayan tecrübeli antrenör, Porto Rikolu oyuncunun tam hazır olduğunda takıma daha fazla katkı vereceğini ifade etti. Ataman, az süre bulan Engin Atsür'le ilgili olarak ise, Engin'in, az süre alması rotasyonla alakalı. Demekki yeterli katkıyı alamadık ki rotasyonda biraz geri plana düştü. Engin'i Türkiye'de hangi orta seviye takıma koysanız 35 dakika oynar ve o takımın en önemli silahı olur. Fakat büyük takımlarda oynamak çok farklı diye konuştu. 
Sarı-kırmızılı basketbolcu Sertaç Şanlı da önemli bir maçı iyi oynayarak rahat bir şekilde farklı kazandıklarını belirtti.