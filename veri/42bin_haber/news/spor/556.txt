Cuper: "F.Bahçe'ye göre hazırlanacağız"
Spor Toto Süper Lig ekiplerinden Orduspor, hafta sonu deplasmanda güçlü rakip Fenerbahçe ile yapacağı maçın hazırlıklarına başladı.Vali Kemal Yazıcıoğlu Tesisleri'nde, teknik direktör Hector Cuper yönetiminde gerçekleştirilen antrenmanın ilk 15 dakikası basına açık yapıldı.

Teknik toplantı sonrası başlayan antrenmana, tedavisi devam eden Selçuk Şahin ile izinli olan Onur Tuncer katılmadı.

Hafta sonu Sivasspor maçında forma giyen oyuncular, yenileme çalışmasının ardından 5'e 2 pas çalışması gerçekleştirdi. Diğer oyuncular, düz koşunun ardından çift kale maç yaptı. Hafif sakatlıkları bulunan Abdülkadir Kayalı, Hüsamettin Tut ve Numan Çürüksu ise takımdan ayrı çalıştı.

-Cuper'in açıklamaları-

Antrenmanda basın mensuplarına açıklama yapan teknik direktör Cuper, Fenerbahçe karşılaşmasının zor bir deplasman ve maç olacağını belirterek, şöyle devam etti: Fenerbahçe çok büyük bir takım, çok da iyi oyuncuları var ama her maç olduğu gibi İstanbul'a kazanmaya gitmemiz gerekiyor. Bu hafta içi o maça hazırlanacağız. O maça hazırlanırken de belki birkaç özel çalışmanın üstünde duracağız. Yani Fenerbahçe takımına göre hazırlanacağız. Yine de sahaya çıktığımızda her zamanki yaptıklarımızı en iyi şekilde yapmamız gerekiyor. Ne kadar az hata yaparsak o kadar iyi. Çünkü böyle maçlarda hatalar pahalıya patlayabilir.

-Son haftaları düşünürsek korkmaya başlayacağız-

Cuper, Fenerbahçe'nin ardından lig fikstürünün Orduspor adına zor olduğu yönündeki soruyu, En iyisi Fenerbahçe maçı hakkında düşünmeye çalışalım. Yoksa son haftaları düşünürsek korkmaya başlayacağız. En önemlisi bir sonraki maçı düşünmek diye yanıtladı.

Orta saha oyuncusu Alfredo Monje'nin takımla çalışmalara başladığını ifade eden Cuper, oyuncunun Fenerbahçe karşısında oynayıp oynamayacağının maç günü belli olacağını dile getirdi.