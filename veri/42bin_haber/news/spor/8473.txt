'Maymun gibi koşturuyorsunuz'
 
 Fenerbahçe, UEFA Avrupa Ligi 2. turunda BATE Borisov ile yarın yapacağı ilk maç için Belarus'a gitti. 
 Sabiha Gökçen Havalimanı'ndan özel uçakla Belarus'a hareket eden sarı-lacivertli kafilede 21 futbolcu yer aldı. 
 
 Afrika Uluslar Kupası şampiyonluğunun ardından henüz Nijerya'dan dönmeyen Joseph Yobo, Atletico Madrid formasıyla bu sezon Avrupa kupasında oynaması nedeniyle statü gereği sarı-lacivertli formayı giyemeyen Emre Belözoğlu, sakatlıkları bulunan Mehmet Topuz ile Sezer Öztürk, BATE Borisov maçları için UEFA'ya verilen listede ismi yer almayan Orhan Şam ve teknik direktör Aykut Kocaman tarafından tercih edilmeyen Milos Krasic, kafilede yer almadı. 
 
 Fenerbahçe'nin Belarus kafilesinde yer alan futbolcular şunlar:  
 Volkan Demirel, Fehmi Mert Günok, Serkan Kırıntılı, Gökhan Gönül, Bekir İrtegün, Egemen Korkmaz, Serdar Kesimal, Hasan Ali Kaldırım, Reto Ziegler, Caner Erkin, Salih Uçan, Mehmet Topal, Selçuk Şahin, Raul Meireles, Cristian Baroni, Dirk Kuyt, Miroslav Stoch, Pierre Webo, Moussa Sow, Semih Şentürk, Recep Niyaz. 
 
 Aziz Yıldırım'dan basın mensuplarına tepki 
 Sarı-lacivertli kafileyle birlikte Belarus'a giden Fenerbahçe Kulübü Başkanı Aziz Yıldırım, havalimanında kendisini görüntüleyen basın mensuplarına tepki gösterdi. 
 Görüntülenmesine sinirlenen başkan Yıldırım, basın mensuplarına yönelik olarak, ''Böyle koşmak size yakışmıyor. Maymun gibi koşturuyorsunuz. Tamam, çektiniz ve bitti. Beni rahat bırakın'' ifadelerini kullandı. 
 
 Eurosport - AA