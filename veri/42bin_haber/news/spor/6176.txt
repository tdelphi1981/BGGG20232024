Fenerbahçe'den ayrılan Özgür Çek Eskişehirspor'a gitti
Eskişehirspor, Fenerbahçe Kulübü ile yollarını ayıran Özgür Çek ile 3,5 yıllık sözleşme imzaladı.
Eskişehirspor Kulübü İkinci Başkanı Mulla Şahbaz, Eskişehirspor Vali Hanefi Demirkol Tesisleri'nde düzenlenen imza töreninde yaptığı konuşmada, Özgür Çek'in takıma faydalı olacağına inandığını söyledi.

Spor Toto Süper Lig ve Ziraat Türkiye Kupası'nda hedeflerini yakalamak için kadrolarını güçlendirdiklerini kaydeden Basın Sözcüsü Erdal Şahbaz da, daha önce prensipte anlaştıkları Özgür Çek'in, eski takımı Fenerbahçe'yle işlemlerini tamamlamasının ardından bugün kendisiyle resmi sözleşmeyi imzaladıklarını bildirdi.

Özgür Çek ise Eskişehirspor'a transfer olduğu için mutlu olduğunu ifade ederek, şöyle konuştu:

'Eskişehirspor'un hedeflerini çok iyi biliyorum. İki haftadır buradayım. Eski takımımla olan işlemlerden dolayı resmi sözleşmeyi imzalamam biraz uzadı. Eskişehirspor'un bundan sonraki başarılarında payımın olacağına inanıyorum. Pazartesi günü Orduspor ile yapacağımız maçta hocamız görev verirse, taraftarımızın önüne çıkmaktan mutluluk duyacağım.'

Çek, konuşmaların ardından kendisini 3,5 yıllığına kırmızı-siyahlı renklere bağlayan sözleşmeyi imzaladı.