MP Antalyaspor tek golle kazandı
Ziraat Türkiye Kupası B Grubu üçüncü haftanın kapanış maçında Medical Park Antalyaspor, Eskişehirspor'u 1-0 yendi.Stat: Akdeniz Üniversitesi
Hakemler: Mustafa İlker Coşkun, Mustafa İspiroğlu, Cevdet Kömürcüoğlu
Medical Park Antalyaspor: Sammy, Ali, Mehmet Sedef, Deniz, Musa, Zeki, Murat, Mehmet Eren (Dk. 66 Ömer), Aissati (Dk. 87 Koray), Isaac, Diarra (Dk. 83 Emrah)
Eskişehirspor: Boffin, Servet (Dk. 66 Tarık), Diego, Dede, Veysel, Alper (Dk. 72 Causic), Hürriyet, Tello, Necati, Erkan (Dk. 79 Mehmet), Kamara
Gol: Dk. 32 Isaac (Medical Park Antalyaspor)
Sarı kartlar: Dk. 18 Musa, Dk. 19 Aissati, Dk. 50 Mehmet Eren (Medical Park Antalyaspor), Dk. 88 Kamara, Dk. 90 Diego (Eskişehirspor)

MAÇIN AYRINTILARI

7'nci dakikada Santos'un 40 metreden çok sert şutu üst direği sıyırıp dışarı çıktı. 9'uncu dakikada Aissati'nin sağdan ortasında meşin yuvarlakla buluşan Diarra tam vuracağı sırada defans tehlikeyi kornerle önledi. Antalyaspor korner atışından sonuç alamadı. 10'uncu dakikada Necati Ateş'in ceza alanına gönderdiği orta, direkt kaleci Sammy'ye gitti. 20'nci dakikada Diego'nun frikiği yandan auta gitti. 28'inci dakikada gelişen Eskişehirspor atağında Kamara ceza alanı dışından sert vurdu, ancak isabetsiz şut auta çıktı. 31'inci dakikada Murat'ın soldan ortalasında topu kontrol eden Santos kalecisine vermek istedi. Ancak araya giren Isaac hatayı affetmedi ve yerden vuruşla topu ağlara gönderdi: 1-0. İlk yarı bu sonuçla bitti. 47'nci dakikada Murat'ın kaleye paralel ortasına Diarra dokunamadı. 70'inci dakikada Murat'ın uzaktan şutu kaleci Boffin'in ellerinde kaldı. 72'nci dakikada Eskişehirspor'un geliştirdiği atak, Antalya defansının müdahalesi ile kaleci Sammy'de kaldı. 75'inci dakikada Tello'nun uzaktan şutu çok üstten auta çıktı. 77'nci dakikada Antalyaspor ikinci gole çok yaklaştı. Bu dakikada Diarra soldan ceza alanına girdi, Ömer kalecinin hemen önünde topa vuramadı. 



ÖZDİLEK: BİRAND'I UNUTMADI

Medical Park Antalyaspor Teknik Direktörü Mehmet Özdilek, maçtan sonra yaptığı açıklamada, bugün yaşamını yitiren Mehmet Ali Birand'ı anarak sözlerine başladı. 

Özdilek, "Türkiye'nin sevdiği çok değerli dostumuz, büyüğümüz Mehmet Ali Birand'ın ölüm haberi ile sarsıldık. Kendisine Allah'tan rahmet, sevenlerine başsağlığı dileyerek söze başlamak istiyoruz" dedi. 
Çok zorlu bir dönemden geçtiklerini belirten Mehmet Özdilek, "Bundan önce Trabzonspor'a kaybetmiştik. Bugünkü müsabaka kaybetmeme adına çok önemliydi. Eskişehirspor maçını kazanarak rakibimizin bir adım önüne geçmek istiyorduk. Maçı 1-0 kazandık, ama ürettiğimiz pozisyon çok daha fazlaydı. Son vuruşlarda biraz beceriksizlik vardı. Futbolcularımın oynama arzusundan son derece memnunum. Son haftalarda kaybettiğimiz maçlar bizi moral açısından etkiledi. Bugün tekrar yarış içine girme açısından önemli bir müsabakaydı. Bugün itibarı ile daha oynayacağımız 3 maçımız var. Bugünkü maçı unutmalıyız ve hafta sonunda ligde oynayacağımız Gençlerbirliği maçını düşüneceğiz" diye konuştu. 

YANAL: "RAKİBİN SAVUNMASINI TAKDİR ETMEK LAZIM" 

Eskişehirspor Teknik Direktörü Ersun Yanal ise oyuna istedikleri gibi başlayamadıklarını söyledi. Oyuncularının maçta bir türlü istedikleri ritmi yakalayamadığını belirten Yanal, bunda Medical Park Antalyaspor'un etkin savunmasının önemli rol oynadığına dikkat çekti. Ersun Yanal, "Rakibimiz hücuma çıkışlarımızı engelledi. Bizim rakibin oyununa coşku ve enerji ile karşılık vermemiz lazımdı. Ancak, kendi kalemize gol attık. Maçın ikinci yarısında baskılı oynadı. Rakibimiz zaman zaman 3-4 oyuncu ile alanımıza geldiler. İyi savunma yapamamamız bizim pozisyon üretmemizi de engeldi. Rakibimizin yaptığı savunmayı takdir etmek lazım. Sert ve iyi bir savunma idi. Kupada daha oynayacağımız 3 karşılaşma var. İkisi bizim evimizde. Bu maçları kazanarak rakibimizin puan kaybetmesini bekleyeceğiz. Biran önce lige dönüp, ligde üst sıralara çıkmalıyız. Bunu yapabilecek bir kadromuz var" dedi.