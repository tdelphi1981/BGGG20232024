Triatlonda ikinci kez "Güneş" açtı
Türkiye Triatlon Federasyonu'nda başkanlık seçimi yapıldı 120 delegenin katıldığı Triatlon Federasyon Başkanlığı seçiminde 101 oy alan Hamdi Güneş ikinci kez başkanlığa getirildi.
Ankara Ulus'ta bir otelde gerçekleştirilen Triatlon Federasyonu Olağan Genel Kurulu'na 176 delegeden 120'si katıldı. Güneş, 19 oyun boş çıktığı oylamada, 101 oy alarak güven tazeledi. 
Türkiye Amatör Spor Kulüpleri Konfederasyonu Mali Sekreteri Hatip Çopur'un yaptığı divan başkanlığında gerçekleşen genel kurula, Gençlik ve Spor Genel Müdür danışmanları Remzi Ay ve Mevlüt Ataseven de katıldı... Genel kurul toplantısında bağımsız spor federasyonlarının çalışma usul ve esaslarını düzenleyen yeni yönetmeliğe uygun olarak hazırlanan yeni Ana Statü oy çokluğu ile kabul edildi. Yönetimin faliyet raporları ve tahmini bütçenin onaylanarak ibra edilmesinin ardından seçimlere büyük bir heyecan içinde başlandı 
ÇATALBAŞIN ADAYLIĞI KABUL EDİLMEDİ 
Federasyon başkanlığına aday olan federasyon yönetim kurulu üyesi Kenan Çatalbaş'ın adaylığı Divan Başkanı tarafından kabul edilmedi. Divan Başkanı Çopur, Spor Genel Müdürlüğü'nden gönderilen yazıda, "Çatalbaş, tüzük hükmü uyarınca, adayların delege sayısının yüzde 15'i olan 26 delege sayısına ulaşamamıştır. 29 kişi tarafından önerilen Çatalbaş'ın listesinde 9 imza mükerrer çıkmıştır sayı ise 20'ye düşmüştür. Bu nedenle Çatalbaş'ın adaylığı düştüğü için Hamdi Güneş tek aday olarak kalmıştır" ifadelerinin yer aldığını bildirdi. 
HAMDİ GÜNEŞ: HEDEFİMİZ 2016 RİO OLİMPİYATLARI 
Genel kurulda konuşan Hamdi Güneş, faaliyetleri hakkında bilgi verdi. Federasyonun malzeme ihtiyaçlarının tamamlandığını ifade eden Güneş, elektronik çip sistemine geçildiğini ve federasyona 2 adet araç tahsis edildiğini söyledi. Güneş, 2013'de yapılacak 3 Avrupa kupasını Türkiye'de düzenlemek için Avrupa Federasyonu'ndan söz aldıklarını dile getirerek, "Bunun yanında Alanya'da yapılacak Avrupa Şampiyonası bizim için çok önemli. Son provası Avrupa Federasyonu temsilcisinin gözetiminde yapıldı. Tüm bunları hep birlikte el ele yaptık. 2009'de yarış yapmakta zorlanırken bugün organizasyon konusunda hiçbir sıkıntımız yok. Takımlarımız üst sıralara tırmanmaya başladı. Nihai hedefimiz 2016 Rio Olimpiyatları'na katılmak. Federasyon olarak 20 ilde, 55 kulüp, 2510 sporcu, 94 antrenör ve 145 faal hakem ile yolumuza devam ediyoruz" diye konuştu. 
YENİ YÖNETİM LİSTESİ: 
Türkiye Triatlon Federasyonu Yönetim Kurulu yeni üyeleri şöyle; "Ali Önal, Berkant Kocakaya, Bünyamin Çil, İsa Tamer Çelik, Korhan Kılıçoğlu, Mehmet Cihat Bingöl, Mehmet Günbaş, Mehmet Ulaş, Mehmet Zafer Peker, Murat Cengiz, Nihat Çelikkollu, Ömer Ulu, Recep Çınar, Süleyman Yılmaz", disiplin kurulu Özge Akım, Osman Çimen, Hüseyin Avni Uluer, Tülay Özmen, Arif Çelik", denetleme kurulu ise "Sehat Süreyya Çetin, Yeliz Gül Ege"den oluştu. 
 