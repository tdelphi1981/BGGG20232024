Mustafa Denizli: Çok kritik haftalar başlıyor
Hafta sonu sahasında Torku Konyaspor ile karşılaşacak olan Çaykur Rizespor'da Teknik Direktör Mustafa Denizli, kendileri gibi yukarıyı hedefleyen takımlar için çok kritik haftaların başladığı, bunu değerlendireceklerini söyledi.
Denizli, idman öncesi gazetecilere yaptığı açıklamada, hafta sonu deplasmanda Denizlispor'a yenildiklerini hatırlatarak, 'Denizlispor karşısında iyi bir görüntü vermedik. Bölüm bölüm iyi işler yapsak da maçın genelinde iyi değildik. Buna rağmen kazanacak kadar pozisyon vardı ancak kaybettik. Son üç haftada Mehter Marşı gibi iki ileri bir geri yaptık' dedi.

Ligin bitimine haftalar kala hedeflenen puan barajına ulaşmak istediklerini ifade eden Denizli, 'Çok önemli puanlar kaybettik. Bizi haftalar önce rahatlatacak, puan barajına ulaştıracak maçların bir kısmını heba ettik. Telafisi mutlaka olacak, en kısa sürede olacak. Önümüzde bulunan altı hafta içerisinde üst sıralar netleşecek. Bizim gibi yukarıyı hedefleyen takımlar için çok kritik haftalar başlıyor. Bunu değerlendireceğiz' diye konuştu.

Takım olarak öne geçmelerinin psikolojik olarak da rakibe üstünlüklerini kabullendirdiğini kaydeden Denizli, 'Artık bu üstünlüğümüzü kabullendirip öne geçmek ve galibiyet serimizi uzatmamız lazım. Seri de oynayacağımız önemli takımlar var. Önümüzdeki beş altı hafta olağanüstü önemli. Bölüm bölüm kafamdaki oyunu oynuyoruz. Bu oyunu doksan dakika beklemiyorum ama maç içerisinde en az 60 dakikaya çekmemiz lazım. 30-35 dakikada kaldığımız zaman yeterli olmuyor. Kendi işimizi kendimiz görmek zorundayız. Başka yerden haber beklemek bizim işimize yaramaz' dedi.

Yeşil-mavililerin Mehmet Cengiz Tesisleri'nde Mustafa Denizli yönetiminde gerçekleştirdiği antrenmanda Çetin Güngör ve Emre Torun takımdan ayrı çalıştı. Futbolcular koşunun ardından kondisyon ağırlıklı çalışma gerçekleştirdi.

Antrenman ilk yarım saatin ardından basına kapalı devam etti.