"Alkışlama bir mesajdı"
Merkez Hakem Kurulu Başkanı Zekeriya Alp, "Halis Özkahya'nın ismi okunduğunda hakem arkadaşlarının kuvvetli bir şekilde alkışlayarak kendisine sahip çıkması, bence gelecek için hakemlik camiasına verilen en önemli mesajlardan bir tanesiydi. Böyle bir dayanışmanın hakem camiasını çok daha iyi yerlere götürebileceğine inanıyorum" dedi.MHK Başkanı Alp, 8-11 Ocak tarihleri arasında Antalya'da düzenlenen Üst Klasman Hakem Ara Semineri'ni Türkiye Futbol Federasyonu'nun resmi internet sitesine değerlendirdi. Seminerlerin her yıl sezon başı ve devre arası olmak üzere iki kez yapıldığını ifade eden Alp, her ay hakemler arasında da seminerler gerçekleştirildiğini vurguladı. Alp, "UEFA Hakem Komitesi Üyesi Jaap Uilenberg ve hakem mentörleri John West Larsen ile Giovanni Stevanato ve diğer mentörlerimiz, hakemlerimize eğitimler vererek, kendilerini en iyi yerlere getirmeye çalışıyorlar. Bu seminerlerin çok büyük artıları var. Bizim hakemlerimize güzel ifadelerle, eğitici dersler veriliyor. Bu bakımdan hakemlerimiz oldukça şanslı. Hollandalı hakemlerin de sezon arası kamp döneminde Antalya'da olması bizim için bir şans oldu. Cüneyt Çakır ve ekibinin onların kampına giderek sunum yapması ve tecrübelerini anlatması, karşılık olarak Björn Kuipers ve ekibinin de bizim seminere gelerek çalışmalarını hakemlerimizle paylaşması ve böylece federasyonlar arası ilişkilerin bu noktalara gelmesi Türkiye Futbol Federasyonu açısından çok önemli" diye konuştu. 

Düzenlenen seminerin sezonun ikinci yarısı için büyük önem taşıdığını vurgulayan Alp, kampın başından son gününe kadar birlik ve beraberlik gördüğünü, bu birlik ve beraberliğin ikinci yarıdaki maçlarda hakemlerin yönetimine son derece önemli katkılar yapacağına inandıklarını kaydetti. 

"AYDINUS VE ÖZKAHYA'NIN MORAL VE MOTİVASYONU HEPİMİZİ MUTLU ETTİ" 

MHK Başkanı Alp, şöyle devam etti: "Bence seminerdeki en önemli şey moral motivasyondu. Yönetikleri son maçlarda psikolojik anlamda etkilenen iki hakemimizi vardı; Fırat Aydınus ve Halis Özkahya. Başlarda, en çok çekindiğimiz şey onların moral durumuydu, ancak seminer boyunca iki hakemimizin de moral motivasyonunun son derece iyi olduğunu gördük. Kendilerinin yaşadıklarını ve ne gibi sıkıntılar çektiklerini zaten bizler de biliyoruz. Özellikle ben çok iyi biliyorum diyebilirim. Çünkü bu arkadaşlarımızla sürekli temas halinde olan ve günler boyunca onların moralini yaptığım konuşmalarla yerine getirmeye çalışan kişi benim. Bu bakımdan, arkadaşlarımızın mental açıdan iyi durumda olduklarını görmek hem beni, hem MHK üyelerini, hem de burada bulunan TFF Yönetim Kurulu üyelerini son derece memnun etti." 

TFF Başkanı Yıldırım Demirören ile de seminerle ilgili bilgi alışverişinde bulunduklarını anlatan Alp, "Seminerle ilgili kendisine son derece olumlu mesajlar verdim. O da bu durumdan ötürü çok mutlu oldu ve tüm hakemlerimizi sevgiyle kucakladığını iletti. Dolayısıyla yolumuz aydınlık" dedi. 

Seminerde Spor Toto Süper Lig ve PTT 1. Lig Kulüp Başkanları ile de bir araya geldiklerini belirten Alp, şöyle devam etti: "Oturuma katılan bütün kulüp başkanları, öncelikle hakemlerimizi başarılarından dolayı kutladılar ve hakemlerimizin yapmış olduğu hataların dünyanın her yerinde yapıldığını, dolayısıyla bunu normal karşıladıklarını ifade ettiler. Bu açıdan da çok memnun olduk. Zira tenkitten ziyade hataların asgariye düşürülmesiyle ilgili konuşmalar oldu. Kısacası biz konuşmalardan çok memnun kaldık. Dediklerinden de ders çıkarmaya bakıyoruz. Bu konuşmalar içerisinde bizden bazı istekleri vardı. Biz de bunların notunu aldık. Bizim yapabileceğimiz, düzeltebileceğimiz ne varsa gereğini yapacağız." 

"HALİS ÖZKAHYA'NIN KUVVETLİ ALKIŞLANMASI MESAJDI" 

Seminerin en önemli olaylarından birinin 2013 yılı için FIFA kokartı takmaya hak kazanmış hakemlere kokartlarının takılmasının olduğunu vurgulayan Alp, "Bunu anlamlı kılan ve mutluluk duymamı sağlayan ise şuydu: Hakemlerimizin birbiriyle olan dayanışmasının en üst seviyeye geldiğini görmek ve Halis Özkahya'nın ismi okunduğunda hakem arkadaşlarının kuvvetli bir şekilde alkışlayarak kendisine sahip çıkması, bence gelecek için hakemlik camiasına verilen en önemli mesajlardan bir tanesiydi. Tekrarlamak gerekirse bundan dolayı gerçekten çok mutluyum. Böyle bir dayanışmanın hakem camiasını çok daha iyi yerlere götürebileceğine inanıyorum. Özellikle bunu vurgulamak isterim" şeklinde konuştu. 
Alp, Cüneyt Çakır ve ekibinin 2014'te Brezilya'da yapılacak FIFA Dünya Kupası'nda görev alacağından emin olduğunu ve bu konuda hiçbir kuşkusunun bulunmadığını sözlerine ekledi.