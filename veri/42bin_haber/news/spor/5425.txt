Göztepe'de işler yolunda
PTT 1. Lig'de Kartalspor'u 2-0 mağlup eden Göztepe, 18. haftayı 21 puanla 14'üncü sırada tamamladı.Ligde planladığı sonuçları alamayan ve 13. haftayı 9 puanla 17. sırada tamamlayan Göztepe, daha sonra oynadığı 5 maçta 4 galibiyet ve 1 yenilgi aldı. Bu süreçte 1461 Trabzon, Gaziantep Büyükşehir Belediyespor, TKİ Tavşanlı Linyitspor ve son olarak Kartalspor'u mağlup eden sarı-kırmızılı ekip, sadece Adana Demirspor'a mağlup oldu.

Ligde 5 haftalık performansıyla düşme hattından çıkan Göztepe, 18. haftayı 21 puanla 14. sırada geçti. Gelecek 2 haftayı kendisine hedef koyan Göztepe Teknik Direktörü Kemal Kılıç, bu maçların kazanılması halinde play-off mücadelesine ortak olacaklarını söyledi.

GÖZTEPE RAHAT BİR NEFES ALDI

Ligde gelecek hafta Samsunspor deplasmanında mücadele edecek Göztepe, daha sonra Boluspor'u İzmir'de konuk edecek. Kartalspor karşısında takımının 2 golünü atan Ali Kuçik, bu sezon ligdeki 4 golüyle takımının en golcü ismi oldu.

Öte yandan, dünkü karşılaşmadan kaburgasına aldığı darbenin ardından kaburgasında 3 kırık tespit edilen Halil Akbunar'ın hastaneden taburcu olduğu, yaklaşık 1,5 ay sahalardan uzak kalacağı bildirildi.