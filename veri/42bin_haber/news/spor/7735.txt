Galatasaray, Efes'i evine gönderdi
Erkekler Türkiye Kupası'nda Galatasaray Medical Park, Anadolu Efes'i 72-64 yenerek yarı finale yükseldi. 
Spor Toto Erkekler Türkiye Kupası Sekizli Finalleri'nde Galatasaray Medical Park, Anadolu Efes'i 72-64 yenerek, yarı finale yükseldi.

Maç, Anadolu Efes'ten Savonovic'in üç sayılık basketiyle başladı. Tempolu başlayan mücadelede Anadolu Efes ilk dakikalarda rakibi karşısında farkı açsa da Galatasaray Medical Park, çabuk karşılık verdi ve ilk beş dakikalık bölüm 8-12 lacivert beyazlıların üstünlüğüyle geçildi. Arroyo'nun 3 sayısı ile sarı kırmızılı takım, skorda 12-12 eşitliği yakaladı ve ilk periyot 17-16 Galatasaray Medical Park'ın üstünlüğüyle sona erdi.

İkinci periyoda iyi başlayan Anadolu Efes, bulduğu sayılarla öne geçerken Lucas'ın turnikesi ve Vujacic'in basketiyle farkı 7 sayıya çıkarmayı başardı (21-28). İsabetli atışlarıyla skor farkını koruyan Anadolu Efes, 17. dakikayı 24-34 üstün geçti. Farkı kapatan Galatasaray Medical Park, devreyi 31-36 geride tamamladı.

Sarı kırmızılı ekip, ikinci devreye Macvan ve Ersin Dağlı, Anadolu Efes ise Savanovic'in sayılarıyla başladı. Zorlu maçta 25. dakikayı Anadolu Efes 39-44 üstünlükle geçti. Aroyyo'nun 3 sayısı ile Galatasaray Medical Park skorda yine eşitliği (44-44) eşitliği sağladı. Sarı kırmızılılar, maçta uzun süre sonra Gordon ile 47-45 öne geçmeyi başarırken yine aynı oyuncunun basketiyle final periyoduna 52-46 üstün girdi.

Farkı koruyan Galatasaray Medical Park, Macvan'ın 3 sayılık basketiyle skoru 59-51 yaptı. Kerem Gönlüm iki faul atışından yararlanamazken, son dört dakikaya 63-53 üstün giren sarı kırmızılılar maçtan da 72-64 galip ayrıldı.

Galatasaray Medical Park, yarı finalde Banvit ile karşılaşacak.

Maçın yıldızı Galatasaray Medical Park'tan Gordon seçildi. Oyuncuya ödülünü Türkiye Basketbol Federasyonu Yönetim Kurulu Üyesi Alper Arıkoğlu verdi.