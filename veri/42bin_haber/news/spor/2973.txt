Fenerbahçe Tripkovic'i transfer etti
THY Avrupa Ligi'nde top 16 turunda mücadele eden Fenerbahçe Ülker, bu turdaki karşılaşmalar öncesi kadrosuna takviye yaparak, Sırp oyun kurucu Uros Tripkovic ile 1,5 yıllık sözleşme imzaladı. 
Fenerbahçe Kulübü'nden yapılan açıklamada, Avrupa'nın en iyi oyun kurucularından biri olarak gösterilen Uros Tripkovic ile 1,5 yıllık sözleşme imzalandığı bildirildi. 
Profesyonel kariyerine 2002 yılında KK Partizan takımında başlayan 26 yaşındaki ve 1,96 metre boyundaki Tripkovic, 2009 yılında İspanya'nın DKV Joventut takımına transfer oldu. 2010-2011 sezonunda Unicaja Malaga'ya geçen ve Ocak 2012'ye kadar kariyerine orada devam eden Fenerbahçe Ülker'in yeni transferi, 2012 Eylül ayında Blancos de Rueda Valladolid takımı ile anlaştı.

Uros Tripkovic, milli takım forması altında da başarılı dönemler geçirdi. Sırbistan-Karadağ ile 18 ve 20 yaş altı milli takımlarıyla Avrupa Şampiyonası'nda mücadele eden tecrübeli oyuncu, 2005 yılında 20 Yaş Altı Avrupa Şampiyonası'nda bronz madalya alan kadroda yer aldı. Tripkovic, Sırbistan Milli Takımı ile 2009 yılında gerçekleştirilen Avrupa Şampiyonası'nda ise gümüş madalya kazanma başarısı gösterdi.

Sağlık kontrolü 
Fenerbahçe Ülker Erkek Basketbol Takımı'nın yeni transferi Uros Tripkovic, sağlık kontrolünden geçti. 
Sarı-lacivertli ekibin 1,5 yıllık sözleşme imzaladığı Sırp oyuncu, Medical Park Göztepe Hastanesi'nde kan değerlerine bakıldıktan sonra, cerrahi, dahiliye, ağız-diş, kulak-burun-boğaz ve göz servislerinde muayene oldu.

Trapkoviç'e son olarak da efor testi uygulandı.