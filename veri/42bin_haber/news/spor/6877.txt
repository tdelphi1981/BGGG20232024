Arda: "Savaşıp finale kalmak istiyoruz"
Sevilla'yı 2-1 yenen Atletico Madrid'in formasını giyen Arda Turan "Rövanşta savaşıp kupada finale kalmak istiyoruz" dedi. 
Futbolda, İspanya Kral Kupası yarı finali ilk maçında sahasında oynadığı maçta Sevilla'yı 2-1 yenen Atletico Madrid'in milli futbolcusu Arda Turan, "Biz iyi savaşan bir ekibiz. Sevilla'da da savaşıp finale
kalmak istiyoruz" dedi.

Maç sonrasına gazetecilerin sorularını yanıtlayan Arda, "Güzel maçtı. Futbolun tüm güzellikleri sahadaydı. İki takımda elinden geleni sahaya yansıtmaya çalıştı. Maçı oynarken, biz futbolcular olarak çok keyif duyduk" diye konuştu.

Maçta 2-1'lik skorun çok büyük bir avantaj sağlamasına rağmen "galip gelmenin her zaman rövanş maçı için bir avantaj sağladığını" ifade eden Arda, "Biz iyi savaşan bir ekibiz. Sevilla'ya gidip yarı finalin 2. ayağında da savaşıp finale kalmak istiyoruz. Fakat hiç kolay değil. Sevilla çok iyi bir takım. O deplasmanda oynamak kolay değil" değerlendirmesini yaptı.

Arda, "Üç kulvarda da hedefimizde ilerlemeye çalışıyoruz. Kral Kupası finali bizim için bir hedefti, buna ulaşırsak çok mutlu olurum. Bunu başarmaya çalışacağız" dedi.

Atletico Madrid'de yaklaşık 6 ay birlikte forma giydiği Emre Belözoğlu'nun Fenerbahçe'ye geri dönmesiyle ilgili bir soruya ise Arda, "Emre ağabey ne olursa olsun can yoldaşıydı. Beraberdik, birbirimize çok yardımcı oluyorduk. Emre ağabeye artık Fenerbahçe'deki kariyerinde başarılar diliyorum. Allah gönlüne göre versin, inşallah her şey onun için çok iyi olur" yanıtını verdi.