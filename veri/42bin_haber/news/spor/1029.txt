Boluspor'da sıkıntılı günler
PTT 1. Lig takımlarından Boluspor, deplasmanda Karşıyaka'ya 1-0 mağlup olmasının ardından camiada teknik direktör Serhat Güller'in geleceği masaya yatırılmaya başlandı.
Boluspor Başkanı Abdullah Abat, teknik heyet Pazartesi günü raporunu yönetime vereceğini ve kimseden farklı bir şey beklemediklerini söyledi. Abat, Karşıyaka maçıyla ilgili olarak ise şunlara değindi: 
"Maç ortadaydı. Ezilerek yenilmedik. Dengede bir oyun oldu. Baktığınızda ezilerek yenilme de yok. Kısır maçta talihsiz bir gol yedik. Hiç pozisyona girememek beni üzdü." 
Abat, "Teknik heyet ve futbolculardan nasıl bir rapor bekliyorsunuz?" sorusuna ise, "Atmosferden dolayı şuan kimseye hesap sormanın zamanı değil. Pazartesi günü yönetim kurulu toplantısı var. Zaten raporlar oraya gelir. Kimseden aksi bir rapor beklentimiz yok. Maçın hakkı beraberlikti. Talihsiz bir golle yenildi. Biz de kazanabilirdik. Yolumuza devam ediyoruz" cevabını verdi.