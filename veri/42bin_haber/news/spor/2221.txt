Bakan Suat Kılıç'tan Aslı Nemutlu açıklaması
Gençlik ve Spor Bakanı Suat Kılıç, milli kayakçı Aslı Nemutlu'nun antrenman yaparken düşerek ölmesiyle ilgili olarak, Şu dakikada o konuyla ilgili yapacağımız değerlendirmeler yargı sürecine olumsuz tesirde bulunur. Olayın tarafları açısından da farklı izlenimler meydana getirebilir dedi.Erzurum'da gezi ve incelemelerini sürdüren Kılıç, Ulu Cami'de Cuma namazını kılarak, burada cami için bağışta bulundu.

Bir lokantada düzenlenen yemek programına da katılan Kılıç, burada cağ kebabı keserek, kestiği cağları gazetecilere ikram etti.

Allah'ın kimseyi ateşle imtihan etmemesini, cehennemden uzak kalmasını dileyen Kılıç, gazetecilerin kameralara bakmasını istemesi üzerine Oraya bakarsan poz olur, buraya bakarsam iş olur diye espri yaptı.

Bakan Kılıç'ın, 'İçinizde zayıf olanlar var mı?' sorusu üzerine, iş yeri sahibi Muammer Tanhaş, 'Kızlara ikram edin Sayın Bakanım' dedi. Bunun üzerine Bakan Kılıç, 'Kızlara yok' diye şakalaştı.

Büyükşehir Belediyesini de ziyaret eden Kılıç'a, Büyükşehir Belediye Başkanı Ahmet Küçükler çalışmaları hakkında bilgi aldı.

Bir gazetecinin, Konaklı'da incelemelerde bulundunuz. Aslı Nemutlu orada hayatını kaybetti. Bir şey söylemek ister misiniz? sorusuna Bakan Kılıç, konunun yargıya intikal ettiğini belirterek, şöyle konuştu:

Dolayısıyla yeni bir şey söylemenin gereği olmadığını düşünüyorum. Nihayetinde bağımsız mahkemeler, gerek bilirkişi raporları gerekse teftiş raporları doğrultusunda kanunlar uygulanacak ve nihayetinde bir yargı kararına varacaklar. Şu dakikada o konuyla ilgili yapacağımız değerlendirmeler yargı sürecine olumsuz tesirde bulunur. Olayın taraflar açısından da farklı izlenimler meydana getirebilir. Allah rahmet eylesin, ailesiyle temas halindeyiz. Acılarını paylaştık, paylaşıyoruz. Benzer kazaların Erzurum'da ya da başka bir yerde yaşanmasını kesinlikle arzu etmeyiz. Bu dakikadan sonra bu konu üzerinde söylenecek söz kalmadı, son sözü yargı söyleyecek ve bir karara varacak.

Bakan Kılıç, daha sonra Ak Parti Erzurum İl Başkanlığı'nı ziyaret ederek, burada basına kapalı olarak gerçekleştirilen toplantıya katıldı.