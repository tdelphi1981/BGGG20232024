İşte Samet Aybaba'nın şampiyonluk formülü
Beşiktaş, Spor Toto Süper Lig'de Cumartesi günü Gaziantepspor ile oynayacağı maçın hazırlıklarını sürdürüyor.
Siyah beyazlı takımın teknik direktörü Samet Aybaba, antrenman öncesi futbolcularıyla toplantı yaparak, önlerine hedefler koydu ve moral verdi.

Gaziantepspor maçıyla galibiyet serisi oluşturmak isteyen tecrübeli teknik adam, arda arda kazanılacak maçlarla zirveye ulaşmanın hesaplarını yapıyor.

Samet Aybaba, "Üst üste 3 maç kazanmak bize liderlik kapısını açar, altı maçlık bir galibiyet serisiyle şampiyonluk yakalanır" diyerek futbolcularını motive etti.

Samet Aybaba, Gaziantepspor maçında onbirde görev vermeyi planladığı yeni transfer Mamadou Niang'a da "55-60 dakikalık kondisyonun var. Seninle maça başlayıp ikinci yarının ortalarına doğru kenara almayı planlıyorum" dedi.

Tecrübeli teknik adam, Oğuzhan Özyakup ile Manuel Fernandes'e de oyun anlayışları nedeniyle uyarı ve önerilerde bulundu.

Samet Aybaba, iki futbolcudan sahada sürekli hareket halinde olmalarını istedi ve "Hareketli olursanız daha fazla pozisyon yaratırsınız" ifadesini kullandı.

Bu arada antrenmanda takımdan ayrı koşan Necip Uysal'ın ağrılarının hafif de olsa sürdüğü ve Gaziantepspor maçında oynama ihtimalinin az olduğu öğrenildi.

(Lig Tv)