Galatasaray taraftar önünde çalıştı
Alanya'da kampa giren Galatasaray, devre arası hazırlık çalışmalarını sabah yaptığı antrenmanla sürdürdü. Sarı-kırmızı futbolcular, Goldcity Turizm Kompleksi futbol sahasında taraftara açık antrenman yaptı. 

Teknik direktör Fatih Terim gözetiminde gerçekleşen antrenmana izinli Muslera ve Melo ile milli takım çalışmaları için ülkelerinde bulunan Amrabat ve Eboue katılmadı. 

Futbolcular antrenmanı hafif koşu, taktik ve çift kale maçla tamamladı. Galatasaray'ın Çek futbolcusu Ujfalusi ise kondisyoner eşliğinde ayrı çalıştı. 

Sarı-kırmızılı futbolcular, kendilerini izlemeye gelen taraftarlarıyla hatıra fotoğrafı da çektirdi.

Öte yandan Melo ve Muslera'nın bugün akşam ülkelerinden dönmelerinin beklendiği bildirildi.