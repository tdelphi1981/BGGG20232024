1 gol bile atamayan golcüler
Spor Toto Süper Lig'de 2012-2013 sezonunun ilk yarısında "Dört Büyükler" olarak adlandırılan Beşiktaş, Fenerbahçe, Galatasaray ve Trabzonspor takımlarının forvet hattında görev yapan bazı oyuncuları gol yollarında suskun kaldı. 
Fenerbahçeli Semih Şentürk ve Henri Bienvenu, Galatasaraylı Milan Baros ile Beşiktaşlı Batuhan Karadeniz, Mustafa Pektemek ve Mehmet Akyüz Süper Lig'in
ilk yarısı boyunca tek bir gol bile atamadı. Trabzonsporlu Marc Janko ve Robert Vittek ile Galatasaraylı Sercan Yıldırım birer, Trabzonsporlu Halil Altıntop ve
Paulo Henrique ikişer, Galatasaraylı Johan Elmander ise 3 kez fileleri havalandırabildi.

 -"Kral" Semih formaya hasret-

 Fenerbahçe'nin forvet oyuncularından Semih Şentürk, Süper Lig kariyerinin belki de en sıkıntılı ilk yarısını geride bıraktı.

 "Nöbetçi Golcü" unvanıyla "Gol Krallığı" tacını taktığı sarı-lacivertli takımda bu sezon 8 lig maçında sonradan oyuna giren ve toplamda sadece 60 dakika sahada kalabilen Semih Şentürk, tek bir gol bile atamadı.

 Teknik direktör Aykut Kocaman'ın oynattığı tek forvetli sistemde Sow'dan formayı alamayan ve yedek kulübesine adeta abone olan 30 yaşındaki Semih Şentürk'ün Süper Lig kariyerinde 196 maçta 55 golü var.

 -Elmander geçen sezonu aratıyor-

 Galatasaray'ın İsveçli forveti Johan Elmander, geçen sezonki performansını bu sezonun ilk yarısında arattı.

 Yeni transferler Burak Yılmaz ve Umut Bulut'un üstün performanslarının ardından süre almakta zorlanan ve zaman zaman sakatlık sıkıntısı yaşayan Elmander, ilk yarıda 11 lig maçında toplam 545 dakika sahada kaldı ve sadece 3 gol atabildi.

 Sarı-kırmızılı kulübe geçen sezon transfer olan 32 yaşındaki İsveçli futbolcu, 12 golle takımının şampiyonluğunda büyük rol oynamıştı.

 -Batuhan'ın gol özlemi-

 Beşiktaşlı Batuhan Karadeniz, sezonun ilk yarısı boyunca Süper Lig'de gol atamadı.

 Mustafa Pektemek'in şanssız sakatlığı sonrası siyah-beyazlı takımda Hugo Almeida'nın ardından ikinci santrfor olarak görev yapan Batuhan, ligde 11 maçta toplam 257 dakika sahada kaldı, ancak gol kaydedemedi. Genç futbolcu, eski takımında resmi maçlardaki tek golünü Ziraat Türkiye Kupası'nda attı.

 Eskişehirspor'dan kiralanan 22 yaşındaki Batuhan Karadeniz'in Süper Lig kariyerinde 97 maçta 25 golü var.

 -Sercan Yıldırım mazisini arıyor-

 Galatasaray'da ikinci sezonunu geçiren Sercan Yıldırım, teknik heyet ve sarı-kırmızılı taraftarların beklentilerinin yine uzağında kaldı.

 Bursaspor'un tarihi lig şampiyonluğunda en büyük pay sahiplerinden olan Sercan Yıldırım, transfer olduğu Galatasaray'da ise geçen sezon olduğu gibi bu sezonun ilk yarısında da forma bulmakta bir hayli zorlandı, gole de hasret kaldı. 

Bu sezon ligde sadece 3 maçta forma giyen 23 yaşındaki Sercan Yıldırım, sadece Akhisar Belediyespor filelerini havalandırabildi.

 Geçen sezon da takımı adına ligde sadece 1 gol kaydeden Sercan'ın Süper Lig kariyerinde 106 maçta 25 golü bulunuyor.

 -Mustafa Pektemek'in şanssızlığı-

 Beşiktaşlı Mustafa Pektemek, 2012-2013 sezonunun en şanssız futbolcuları arasında yer aldı.

 (A) Milli Futbol Takımı Teknik Direktörü Abdullah Avcı'nın göreve gelmesinin ardından ilk kez (A) milli formayı giyme onurunu yaşayan siyah-beyazlı oyuncu, Süper Lig'de sezonun ikinci haftasında BJK İnönü Stadı'nda Galatasaray ile yapılan derbi maçta diz çapraz bağlarından ciddi biçimde sakatlandı ve ameliyat sonrası uzun süredir sahalardan uzak kaldı.

Sezonun ikinci yarısının ortalarında oynaması planlanan 25 yaşındaki Mustafa Pektemek'in Süper Lig'de 109 maçta 32 golü bulunuyor.

 -Trabzonspor'da Burak'ın yeri dolmadı-

 Sezonun ilk yarısındaki performansıyla taraftarlarını düş kırıklığına uğratan Trabzonspor'da forvet oyuncuları beklentileri karşılayamadı.

 Bordo-mavili ekip, 33 golle geçen sezonun "Gol Kralı" unvanlı forveti Burak Yılmaz'ın boşluğunu dolduramadı.

 Trabzonspor'da bu sezon forvet hattında görev yapan Halil Altıntop, Paulo Henrique, Robert Vittek ve Marc Janko, ilk yarı boyunca toplamda sadece 6 gol
atabildi. Halil Altıntop ve Henrique ikişer, Janko ve Vittek de birer gol kaydetti.

 -Baros kadroya giremedi-

 Galatasaray'ın Çek Cumhuriyeti vatandaşı futbolcusu Milan Baros, sezonun ilk yarısında tam anlamıyla "sıfır" çekti.

 Teknik direktör Fatih Terim'in bu sezonki kadro yapısında düşünmediği Baros, ilk yarı boyunca 18 kişilik maç kadrosuna bile alınmadı.

 Takım bulması durumunda devre arasında gönderilmesi beklenen 32 yaşındaki Baros, "Gol Kralı" unvanı yaşadığı 4,5 yıllık Galatasaray kariyerinde Süper Lig'de 93 maçta 48 gol attı.

 -"Suskun" forvetler-

 Spor Toto Süper Lig'de 2012-2013 sezonunun ilk yarısında "Dört Büyükler" olarak adlandırılan Beşiktaş, Fenerbahçe, Galatasaray ve Trabzonspor takımlarının forvet hattında görev yapan ve gol yollarında fazla verim alamadıkları futbolcular şunlar:

 Futbolcu Takımı Maç İlk 11 Süre (Dk) Gol
 -------------------------------------------------------------------
 Johan Elmander Galatasaray 11 7 545 3
 Halil Altıntop Trabzonspor 13 10 905 2
 Paulo Henrique Trabzonspor 10 7 504 2
 Marc Janko Trabzonspor 12 6 545 1
 Robert Vittek Trabzonspor 3 2 147 1
 Sercan Yıldırım Galatasaray 3 1 90 1
 Batuhan Karadeniz Beşiktaş 11 3 257 -
 Mustafa Pektemek Beşiktaş 2 2 116 -
 Mehmet Akyüz Beşiktaş 4 - 72 -
 Semih Şentürk Fenerbahçe 8 - 60 -
 Henri Bienvenu Fenerbahçe 2 - 30 -
 Milan Baros Galatasaray - - - -