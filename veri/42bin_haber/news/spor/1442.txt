Ricardo Quaresma serbest bırakıldı
Portekiz'de gözaltına alınan Beşiktaşlı futbolcu Ricardo Quaresma'nın serbest bırakıldığı öğrenildi.(DHA) -- 
Lizbon'da dün bir sivil polis memuruna fiziki müdahalede bulunduğu için yaklaşık 3 saat gözaltına alınan ve daha serbest bırakılan Beşiktaşlı futbolcu Ricardo Quaresma, bugün duruşmaya çıktı. 
Bugün sabah saatlerinde hakim karşısına çıkan Portekizli oyuncunun, fiziki müdahalede bulunduğu polis memurundan özür dilediği öğrenildi. Portekiz basınında konu ile ilgili yayınlanan haberlerde, annesine hırsızlık girişiminde bulunan kişiyi yakalamak için harekete geçtiği sırada karşısına çıkan sivil polise fiziki müdahalede bulunan Quaresma'nın, bu sabah görülen duruşmasında polis memurundan özür dilediği belirtilirken, Portekizli oyuncunun avukatının duruşmanın ertelenmesini talep ettiği ifade edildi. Avukatın bu talebinin kabul edildiği ve duruşmanın bir ay sonraya ertlendiği açıklandı. 

Bir aylık süre içerisinde Quaresma'nın avukatının konuyla ilgili savunma hazırlayacağı ifade edilirken, polis memurunun şikayetini geri almadığı da öğrenildi.

Ricardo Quaresma, duruşmasının ertelenmesinin ardından bugün akşam saatlerinde İstanbul'a dönecek.