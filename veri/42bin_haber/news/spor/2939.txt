"2012 Türk atletizminin altın yılı oldu"
Atletizm Federasyonu Başkanı Mehmet Terzi, 2012 yılının Türk atletizminin altın yılı olduğunu söyledi.2012 yılını AA muhabirine değerlendiren Terzi, çok başarılı bir yıl geçirdiklerini vurgulayarak, 2012 Türk atletizminin altın yılı oldu dedi.

Mart ayında ilk kez Dünya Salon Şampiyonası'nı organize ettiklerini kaydeden Mehmet Terzi, Türk atletizm tarihinde ilk kez Dünya Salon Şampiyonası'nda madalya aldık. 1500 metre kadınlarda Aslı Çakır Alptekin bronz, erkeklerde İlham Tanui Özbilen gümüş madalya kazandı. Dünya Salon Şampiyonası organizasyonu bugüne kadar yapılan şampiyonalar içinde en iyi organizasyonlarından biri seçildi. Bu salon atletizme tahsis edildi ve ilk kez atletizm salonuna sahip olduk ifadelerini kullandı.

Terzi, daha sonra Helsinki'deki Avrupa Şampiyonası'nda 4 altın, 2 gümüş 1 bronz ile 7 madalya aldıklarını dile getirerek, şöyle devam etti:
Bu da Türk atletizm tarihinde Avrupa Şampiyonalarında alınan madalya sayısı bakımından bir ilk oldu. Ayrıca geçen yıl Avrupa 1. Ligi'nde yarışıyorduk, şampiyon olarak Süper Lig'e çıktık. Türk atletizmdeki ilklerden birisi de odur.

2012'de en büyük hedefimiz Londra Olimpiyat Oyunları'ydı. Pekin Olimpiyatlarına 16 kişiyle katılmıştık, Londra'ya 33 sporcuyla gittik. Atletlerimiz 12 final, 7 yarı final yarıştı. Türk atletizm tarihimizde yine ilklerden birini yaşadık ve Aslı Çakır Alptekin 1500 metre kadınlarda altın madalya kazandı. Gamze Bulut da yine 1500 metre kadınlarda gümüş madalya aldı. Nevin Yanıt olimpiyatta final yarıştı ve 100 metre engellide olimpiyat 5'incisi oldu. Bu dereceyi madalya almış kadar önemli buluyoruz. Olimpiyatlardaki madalya sıralamasında ilk 9 içerisinde 6 sporcumuz var. Bu da ilklerden birisi. Olimpiyatlar düşündüğümüz şekilde geçti, ama 4 madalya hedeflemiştik. Ciritte Fatih Avan'ın 85.60 derecesi vardı, orada 84 metre ile madalya kazanıldı. Eşref Apak'ın 79-80 metreleri vardı, 78,71 ile madalya kazanıldı. Bu iki sporcumuzda da beklentilerimiz olsaydı, biz hedefimizi tamamlamış olacaktık.

Gençlerde dünya ikincisi olan Nimet Karakuş'un başarısına da dikkati çeken Terzi, Bizim sprintte çok başarımız yok. Ancak Barcelona'da yapılan Dünya Gençler Şampiyonası'nda Nimet Karakuş 100 metrede dünya ikincisi oldu. Bu da çok güzel ilklerden biri oldu. Artık büyük organizasyonlara yüksek sayıda sporcuyla gidiyoruz. Final koşan, yarı final koşan sporcularımızın sayısı artıyor. Bu da Türk atletizmindeki gelişmeyi gösteriyor. 2012 yılı ilkleri yaşadığımız bir yıl oldu şeklinde konuştu.

2013 hedefleri
Mehmet Terzi, 2013 yılında atletizmde başarılarını üstüne koyarak devam ettireceklerini söyledi.

İlk hedeflerinin mart ayında Göteborg'da yapılacak Avrupa Salon Şampiyonası'nda başarı olduğunu anlatan Terzi, Sonra ülkemizde haziran ayında yapılacak Akdeniz Oyunları'nda 15'in üzerinde madalya hedefliyoruz. Son Akdeniz Oyunları'nda 10 madalya almıştık. 2013'te en büyük hedefimiz ise Ağustos ayındaki dünya şampiyonasında başarılı olmak şeklinde konuştu.

Mehmet Terzi, haziran ayında da yine ilk kez Londra'da Avrupa Takımlar Süper Ligi'nde yarışacaklarını belirterek, şunları kaydetti:
Süper Ligde tarihimizde çıkacağımız ilk yarış olacak. Avrupa'da artık en iyi 12 takım arasındayız. Derecelerimize baktığımızda 12 takım arasında 5.-6. sırada yer alacağımızı düşünüyoruz. 2014 yılında Süper Lig'de hedefimiz ilk üç. Daha önce Akdeniz Oyunları'nda ve Balkan Şampiyonası'nda başarılı oluyorduk. Şimdi Avrupa Şampiyonası'nda daha başarılı olduk ve olimpiyatta madalyalar aldık. Daha önce 2. ligdeyken, 3 yıl birinci ligde kalıp sonra Süper Lig'e çıkmamız şunu gösteriyor; Artık bizim başarımız sadece belirli branşlara özgü değil. Atmalarda, atlamalarda ve sprintte de artık 'biz varız' diyoruz. Çünkü o puanların toplamıyla belirli yere geliyorsunuz. Eksik branşlarımız var. Sırıkla yüksek atlamada veya erkekler uzun atlamada eksiğiz. Bu eksiklerimizi de tamamlamaya çalışıyoruz. Güçlü ülkelerle çok büyük rekabet içinde yarışıp, Türk atletizmini geliştirmek istiyoruz.

Elvan 2016'da sadece maratonda yarışacak
Mehmet Terzi, Elvan Abeylegesse'nin 2016 Rio de Janerio'da yapılacak 2016 Olimpiyat Oyunları'nda sadece maraton koşacağını söyledi.

Elvan'ın doğumdan sonra geçen yıl sakatlık yaşadığını hatırlatan Terzi, Doğumdan sonra uzun bir süre geçmedi, yarışlar geldi. O arada gerçek formunu yakalayamadı. Bir sakatlık da yaşadı. Ancak Elvan artık düzeldi. En son Paris'teki yarı maratonda ikinci oldu. Elvan bundan sonra maraton veya 10 bin metre koşacak. Dünya şampiyonasında 10 bin ve maraton olabilir. Elvan artık bir üst seviyeye geçti. 2016 olimpiyatlarında sadece maraton koşacak şeklinde konuştu.

Dopingle mücadelemiz devam ediyor
Mehmet Terzi, federasyon olarak dopingle mücadelelerinin devam ettiğini de ifade etti.

Bazen sporcuların istemedikleri şeylerle karşı karşıya kaldığını belirten Terzi, sözlerini şöyle tamamladı:
Bizim dopingle mücadelemiz devam ediyor. Kamplarda uzmanlar sporculara anti doping yönetmelikleriyle, yasaklı ilaçların zararlarıyla ilgili bilgi veriyorlar. O konuda büyük bir mücadele veriyoruz. Ancak bu arada çıkan olaylarda kim yakalanıyorsa, kim bu işle karşı karşıya kalıyorsa bizim desteğimiz kesinlikle olamaz. Kim yapıyorsa onun cezasını alacaktır. Karin Melis Mey'de süreç daha devam ediyor. Üst mahkemelere gitmek istiyorlar, kendi savunmalarını yapıyorlar. Herkes savunmasını yapacak, ama öyle bir durum varsa cezasını alacak.