Türkiye voleybolda Avrupa'nın zirvesinde
Voleybolda Türk takımları Avrupa Kupaları'nda fırtına estirmeyi sürdürüyor. Hafta içinde 11 maç oynayan takımlarımız, 9 galibiyet ve 2 yenilgi elde etti.
 Bayanlar Şampiyonlar Ligi A Grubu'nda mücadele eden Vakıfbank, Rus Uralochka'yı 3-1 yenerek yenilgisiz liderliğini sürdürdü. Aynı kupanın D Grubunda Eczacıbaşı VitrA, deplasmanda Azerbaycan'ın Azerrail Baku takımını 3-1 mağlup etti, liderlik koltuğunu bırakmadı. Liderlik koltuğunu bırakmayan bir başka ekip deGalatasaray Daikin oldu. C Grubunda yer alan Sarı-Kırmızılı bayanlar, İtalya'da devirdikleri Unendo Yamamay Busto Arsizio takımını İstanbul'da bu kez 3-2 yenerek zirvedeki yerini korudu.
 Bayanlar CEV Kupasında Fenerbahçe, 4'lü final turunda Avusturya ekibi Askö BüroLeben Linz Steg'i deplasmanda 3-0 yenerek tur için büyük avantaj sağladı. Bayanlar Challenge Kupası 16 finalinde Çek Cumhuriyeti´nden SK UP Olomouc takımını konuk eden İlbank, karşılaşmadan 3-1 galip ayrıldı. Bayanlar Challenge Kupasındaki diğer temsilcimiz İBA Kimya TED Kolejliler, 2. tur ilk maçında Rusya temsilcisi Dinamo Krasnodar takımına Ankara'da 3-0 mağlup oldu.
 ERKEKLERDE GALATASARAY RAKİBİNİ 3-0 YENDİ          
 Erkekler Şampiyonlar Ligi F Grubunda yer alan Arkas Spor, gruptaki beşinci maçında İspanya'nın CAI Teruel takımını 3-1 yenerek puanını 9'a yükseltti ve ikinci sıradaki yerini korudu. Erkekler Şampiyonlar Ligi E Grubu 5'inci maçında Fenerbahçe Grundig, deplasmanda Rusya'nın Dinamo Moskova takımına 3-1 yenildi.
 CEV Kupasında mücadele eden Halkbank ve Maliye Milli Piyango Ankara'da karşılaştıkları rakiplerini yenerek tur için avantaj elde ettiler. CEV Kupası, çeyrek finali birinci maçında Belçika'dan Schelde-N.Precura Antwerp takımı ile karşı karşıya gelen Maliye Milli Piyango, karşılaşmadan 3-1 galip ayrıldı. Rusya'nın güçlü ekibi Iskra Odintsovo'yu konuk eden Halkbankası CEV Kupası çeyrek finalinde, rakibine Ankara'da 3-1 üstünlük sağladı. Erkekler Challenge Kupasında yarışan Galatasaray üçüncü tur ilk maçında İsviçreli rakibi Volley Amriswill'i 3-0 yenerek avantaj sağladı.
 CİHAN
  