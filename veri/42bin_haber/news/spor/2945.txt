Hedef 6 numara olmak
Hentbol Erkekler Süper Ligi'nde mücadele eden ve ilk yarıyı 9. sırada tamamlayan Mersin Hentbol, ligi 6. sırada tamamlamak istiyor.Sezonun ilk devresinde yaptığı 12 maçın 5'inden galip gelip 7'sinde mağlup olan Mersin Hentbol, ilk yarıyı topladığı 10 puanla 9. sırada tamamladı. Yarın Erkekler Hentbol Türkiye Kupası'nda Yıldız Teknik Üniversitesi ile oynayacağı maçın ardından devre arasına girecek olan takım, devre arasında yapacağı çalışmaların ardından ikinci yarıya hızlı bir giriş yapmak istiyor.
Antrenör Osman Özoğlu, AA muhabirine yaptığı açıklamada, bütün zorluklara rağmen ilk yarıyı istedikleri sırada tamamladıklarını söyledi.
Sezonu geç açmalarına rağmen, doğru transferler yaparak takımın küme düşme riskini ortadan kaldırdıklarını ifade eden Özoğlu, şunları kaydetti:
Mersin'de kendi imkanlarıyla oynayan tek takımız. Şartlarımızı zorlayarak en iyisini yapmak için çalışıyoruz. Bize biraz destek olunduğu zaman daha iyi işler yapabileceğimiz ortada. İlde hentbolun daha iyi yerlere gelmesi ve Mersin'in adının daha çok duyurulması için gece gündüz çalışıyoruz. Aldığımız puanlarda gösteriyor ki, kötü bir takım değiliz. Ligi 6. sırada kapatmak istiyoruz. Hedeflerimize ulaşmak için takımda birkaç oyuncuya daha ihtiyaç var. Devre arasını iyi değerlendirip yoğun tempoyla çalışarak en iyisini yapmaya çalışacağız. İlk yarıyı nasıl zor şartlarda en iyisini yaparak tamamladıysak, ikinci yarı da yüksek bir performans göstereceğimizden kimsenin şüphesi olmasın.