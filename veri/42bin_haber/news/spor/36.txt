Cavcav'dan TFF'ye sert eleştiri
Gençlerbirliği Başkanı Cavcav: ''Romanya maçında 60'ar bin lira prim vermediğimiz için mi mağlup olduk?'' dedi.
 Gençlerbirliği Kulübü Başkanı İlhan Cavcav, AA muhabirine yaptığı açıklamada İstanbul'da Kulüpler Birliği Vakfı'nın toplantısına katıldığını ve Türkiye'nin Romanya ile oynadığı karşılaşmayı izlediğini belirterek, karşılaşmanın sonucuna çok üzüldüğünü söyledi.
 Bu endişeyi yaşarken, gazetelerden, Türkiye Futbol Federasyonu (TFF) Başkanı Yıldırım Demirören'in Macaristan maçının kazanılması durumunda futbolculara 60'ar bin lira vadettiğini öğrendiğini belirten İlhan Cavcav, haber nedeniyle yaşadığı üzüntüyü dile getirdi.
 İlhan Cavcav, prime ilişkin haberin ayrıca Hollanda ve Romanya'nın 9'ar puanının olduğu 6'lı bir grupta, Türkiye 3 maçta 3 puan toplanmışken, 60'ar bin lira prim verilmesinin, ''Romanya maçında 60'ar bin lira prim vermediğimiz için mi mağlup olduk ?'' sorusunu aklına getirdiğini ifade etti.
 ''TFF, kulüplerin federasyonudur. Kulüplerimizden kesilen paralarla, böyle bir vaadi doğru bulmuyorum'' diyen Cavcav, Abdullah Avcı'dan da ''Biz bunu asla kabul etmiyoruz, gruptan çıkarsak 60 değil, 100, 200, 300'er bin TL verin'' açıklaması beklediğini, ancak Milli Takım Teknik Direktörü'nün de böyle bir teklifle gelmediğini dile getirdi.
 -''Burası kulüp takımı değil''-
 İlhan Cavcav, TFF başkanı Demirören'i de, ''Böyle bir rakamı asla telafuz etmemeliydi'' sözleriyle eleştirdi.
 Demirören'e, ''TFF başkanı olabilirsin, kulüp yöneticiliği yaptın, burası bir kulüp takımı değil'' sözleriyle seslenen Cavcav, sözlerine şöyle devam etti:
 ''Sen milli futbol takımının, federasyonun, kulüplerimizin başkanısın. Kulüpçü olarak Beşiktaş'ta büyük harcamalarla transferler veya büyük primlerle derece almaya gitmek olabilir ama bu bir milli davadır. Milli davanın parayla satın alınamayacağı bir ülkenin evlatlarıyız biz. Umarım Macaristan'ı yeneriz.''  AA