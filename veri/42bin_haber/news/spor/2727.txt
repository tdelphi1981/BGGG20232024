Diyarbakır'ın ilk oryantiring yarışması
Dicle Üniversitesi (DÜ) Genç Girişimci Sporcular Kulübü tarafından Diyarbakır'da ilk kez oryantiring (yön bulma) yarışması düzenlendi.Üniversite arazisinde düzenlenen yarışmaya aralarında 2011-2012 Oryantiring Türkiye Şampiyonu Ahmet Kaçmaz ile milli sporcu Ümit Balatlı'nın da bulunduğu 26 sporcu katıldı.

Dicle Üniversitesi Spor Salonu önünden başlayan yarışma öncesi bir açıklama yapan DÜ Genç Girişimci Sporcular Kulübü Başkanı ve oryantiring milli sporcusu Meriç Arazoğlu, DÜ bünyesinde kurdukları spor kulübü bünyesinde ilk faaliyetlerini oryantiring yarışmasıyla düzenlediklerini söyledi.

Oryantiring sporunun harita üzerinde şehir, park, ya da ormanda yapılabileceğini belirten Arazoğlu, Önceden haritası çizilmiş bölge üzerine önceden hedefler yerleştiriliyor. Daha sonra da bu hedefler harita üzerinde işaretleniyor. Sporcular başlangıç hedefinden başlamak üzere bu hedefleri sırasıyla ve en kısa zamanda buluyorlar. Daha sonra varış hedefine gelerek yarışlarını bitiriyorlar. Bugün burada yapacağımız yarışmaya 26 sporcu katılıyor dedi.

Ahmet Kaçmaz da, amaçlarının Diyarbakır'da oryantiring sporunu geliştirmek olduğunu vurguladı. Diyarbakır'daki sporculara destek vermek ve bu sporun Diyarbakır'da da iyi bir şekilde yapılacağını göstermek için geldiğini anlatan Kaçmaz, Diyarbakır'ı gezdim, oryantiring sporuna çok müsait yerler var. Özellikle sur içi bölgesinin bu yarışma için çok uygun olduğunu söyleyebilirim. Çünkü karışık ve labirente benzer sokakları var. Bu spor için çok uygun bir yer diye konuştu.

Daha sonra sporcular, arazide 15 noktaya yerleştirilen hedefleri kendilerine verilen haritaları kullanarak bulmak için yarıştı. Yarışma sonunda kadınlarda birinciliği 19 dakika ile Dilek Alpşen, ikinciliği 22 dakika ile Şükran Yurgiden ve üçüncülüğü de 24 dakika ile Meral Altın kazandı.

Erkeklerde ise 14 dakika ile birinciliği şirin Alkuş, ikinciliği 14 dakika 2 saniye ile Mehmet Şirin Baydilli ve üçüncülüğü de 20 dakika ile İsmail Tutuş kazandı.
Tasnif dışı yarışan milli sporcu Ahmet kaçmaz ise parkuru 10 dakikada tamamladı.

Dereceye giren sporculara kupaları DÜ Genel Sekreter Yardımcısı Necmettin Diri, SKS Daire Başkanı Abdullah Getiren ve basın mensupları tarafından verildi.