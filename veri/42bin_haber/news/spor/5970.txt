Spor akademisi değil köy okulu
Osmaniye'de bir köy okulunda görevli beden eğitimi öğretmeni kendi imkanlarıyla yaptığı spor aletleriyle eğitim vererek okuldaki 280 öğrencinin 200'ünün çeşitli branşlarda lisanslı sporcu olmasını sağladı.
Issızca köyü Şehit Ahmet Çalık İlköğretim Okulu'na 3 yıl önce beden eğitimi öğretmeni olarak atanan İsmail Görmez, köydeki çocuklarda spor bilinci oluşturmak amacıyla göreve başladığı ilk günden itibaren çeşitli çalışmalar yaptı.

Okulda spor yapan öğrenci sayısını artırmak için çaba gösteren Görmez, karşılaştığı imkansızlıklar karşısında pes etmek yerine farklı çözüm yolları üretmeyi tercih etti. Zamanla öğrencilerin de spora olan ilgisinin arttığını gören Görmez, okulun bahçesini adeta bir spor tesisine çevirerek amacı doğrultusunda önemli bir mesafe kat etti.

-Saman balyasından hedef tahtası, tenekeden korf-
Antrenmanlarda kullanılan malzemeleri kendi imkanlarıyla oluşturduklarını belirten Görmez, şöyle konuştu:

'Antrenmanlarda kullanılan kondisyon ve engel malzemelerini plastik su borularından temin ettik. Bir su tesisatçısından rica ettik, ihtiyacımız olan malzemeleri birleştirdi ve bize verdi. Saman balyasını hedef tahtası haline getirip okçuluk faaliyeti yaptık. Hedef tahtamız yoktu. Bir sıranın üzerine köyden temin ettiğimiz iki saman balyasını yerleştirdik ve naylon branda üzerine çizdiğimiz hedef ile çalışıyoruz. Korfbol oynarken gerekli olan korf isimli potamız yoktu. Tenekeden temin ettiğimiz korf ile çalışıyoruz. Sahalarımız telli değil. Oyunlar sırasında sürekli toplarımız oyun alanı dışına çıkıyor. Çocuklar sürekli top toplamak zorunda kalıyor.'

Şartları sonuna kadar zorladıklarının altını çizen Görmez, 'Yok diye çalışmamazlık yapmıyoruz. Bizim okulumuzda saha yok, tesis yok, malzeme yok, imkansızlıkları imkanlı hale getirmeye çalışıyoruz. İmkanları kendimiz oluşturuyoruz' dedi.



-Bocceden korfbola 12 branşta 30 takım kuruldu-
Görmez, yaptıkları çalışmalar sonucunda okuldaki 280 öğrencinin 200'nün çeşitli branşlarda lisanslı sporcu haline geldiğini belirterek, şu an 12 ayrı branşta 30'ya yakın takımlarının bulunduğunu ifade etti.

Okulda şu an atletizm, badminton, korfbol, hentbol, oryantiring, okçuluk, bocce, dart, kros, jimnastik, basketbol ve futbol branşlarında eğitim verildiğini belirten Görmez, önümüzdeki süreçte branş sayısını artırmak istediklerini söyledi.

-Tarla yerine antrenmana-
Öğrencilerin spora olan ilgisinin artmasının memnuniyet verici olduğunu, velilerden de destek gördüklerini anlatan Görmez, 'Veliler çocuklarını tarlaya göndermek yerine buradaki antrenmanlara gönderiyorlar. Çocuklarımızda da artık bir spor kültürü oluştu' dedi.

Hentbol ve satranç lisansı olan öğrencilerden Ertuğrul Cerit de spor yaparak kendisini geliştirdiğini belirterek, 'Spor yaptığım zaman kendimle gurur duyuyorum' diye konuştu. Öğrencilerden Betül Kakcek de spor yaparken öğrendiği disiplin sayesinde derslerindeki başarısının da arttığını belirterek, okulunun ve köyünün adını tüm Türkiye'de duyuracak başarılara imza atmak istediğini söyledi.

Osmaniye İl Milli Eğitim Müdürü Kadir Kılıç da yaptığı açıklamada okuldaki eksiklere rağmen öğrencilerin her türlü malzemeyi değerlendirerek spor yapmaya devam ettiğini ve çoğunun lisanslı sporcu haline geldiğini söyledi.

Bu okulun diğer okullara da örnek olmasını isteyen Kılıç, 'Bir köy okulunda bile 280 öğrencinin 200'ünün lisanslı, geriye kalanının da müracaat etmiş lisans bekleyen öğrenci olduğunu düşünürsek tüm öğrencilerin lisanslı olduğu bir okulun herkese örnek olmasını diliyorum' diye konuştu.

Gençlik Hizmetleri ve Spor İl Müdürü Ökkeş Demir ise okuldaki öğrencilerin spor yapma azminin çok güzel olduğunu belirterek, okula her türlü desteği sağlayacaklarını ifade etti. Öğrencilere ilk olarak kıyafet ve top yardımı yaptıklarını bildiren Demir, ilerleyen süreçte okulun fiziki imkanlarını da iyileştireceklerini sözlerine ekledi.