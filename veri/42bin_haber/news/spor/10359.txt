Melo'nun yerine o geliyor!
Juventus'tan ikinci kez kiralanan Brezilyalı, cezasının bittiği maçta bir kez daha cezalı duruma düşerek kredisini tamamen tüketti.
Galatasaray'ın geçtiğimiz sezon kazandığı şampiyonlukta büyük paya sahip Felipe Melo, bu sezonki performansıyla hayal kırıklığı yaşatmaya devam ediyor. Beşiktaş derbisinde kırmızı kart görerek 4 maç ceza alan Sambacı, uzun bir süre sonra Eskişehirspor karşılaşmasıyla birlikte tekrardan ilk 11'deki yerini aldı.

Oynadığı futbolla eleştirilere maruz kalan Melo, üstüne sarı kart görüp, cezalı duruma düşünce sarı-kırmızılı camiada tepki gördü. İkinci yarıda oyundan alınan Brezilyalı futbolcunun sezon sonunda bonservisinin alınmasının düşünülmediği iddia edildi. 4 milyon Euro'yu bulan maliyetine karşın Melo bu sezon sarı-kırmızılı takıma katkı sağlayamazken sezon başında Galatasaray'ın kapısından dönen Alper Potuk, Eskişehir'de oynadığı futbolla göz doldurmaya devam ediyor. Bu sezon sıfır çeken Melo'nun aksine 3 gol atıp, 3 de asist yapan 21 yaşındaki futbolcu, yeniden Galatasaray'ın listesine girmeyi de başardı. İki takım arasında görüşmelerin yeniden başladığı öğrenilirken, Eskişehir'in 5 milyon Euro talep ettiği bildirildi. Sarı-kırmızılı ekibin bu fiyatı 3 milyon Euro'ya çekmeye çalıştığı da gelen haberler arasında.