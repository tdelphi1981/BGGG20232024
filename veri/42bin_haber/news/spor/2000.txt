İBB Spor'a Bülent Korkmaz da çare olmadı
Spor Toto Süper Lig'de 2012-2013 futbol sezonuna tarihinin en kötü başlangıcını yaparak giren İstanbul Büyükşehir Belediyespor'un kötü gidişine yeni teknik direktör Bülent Korkmaz da 'Dur' diyemedi.Süper Lig'e Portekizli teknik direktör Carlos Carvalhal yönetiminde başlayan ve 11 hafta sonunda beklenen performansı gösteremeyen İstanbul Büyükşehir Belediyespor'a, teknik direktör değişikliği de yaramadı.

Korkmaz yönetimindeki ilk maçında 12. haftada Sanica Boru Elazığspor ile son dakikada yediği golle 1-1 berabere kalan lacivert-turunculu takım, ikinci maçta deplasmanda kendisi gibi zor durumdaki Gaziantepspor'a 2-1 yenildi.

Gaziantep deplasmanına 3 puan parolasıyla giden İstanbul Büyükşehir Belediyespor, seyircisiz oynanan maçta istediği sonucu alamadı.

Haftaya 12 puanla giren lacivert-turunculu takım, aldığı mağlubiyetle puan sıralamasında 1 basamak geriledi ve 15. sıraya kadar düştü.

En kötü sezon yaşanıyor

Lacivert-turunculu takım, bu sezon Spor Toto Süper Lig'de tarihinin en kötü performansını sergiliyor.

Süper Lig'de 6. sezonunu geçiren İstanbul Büyükşehir Belediyespor, 13. haftalar itibariyle en düşük performansının 4 puan gerisinde kaldı. Bu sezon 13 maçta 3 galibiyet, 3 beraberlik ve 7 mağlubiyet alan lacivert-turunculular, buldukları 12 golle de en az gol attığı sezonlardan birisini geçiriyor.

Son 6 sezondaki performansı

İstanbul temsilcisinin Spor Toto Süper Lig'de geçirdiği 6 sezonun 13. haftalardaki performansı şu şekilde:

Sezon Sıra O G B M A Y AV P
--------------------------------------------------
2007-2008 8. 13 5 3 5 16 14 2 18
2008-2009 11. 13 4 4 5 12 16 -4 16
2009-2010 8. 13 6 3 4 15 21 -6 21
2010-2011 5. 13 7 2 4 19 12 7 23
2011-2012 5. 13 6 3 4 19 14 5 21
2012-2013 15. 13 3 3 7 12 17 -5 12

Korkmaz kötü başlıyor, iyi bitiriyor

Geçtiğimiz sezonun 11. haftasında, Kardemir Karabükspor'da Yücel İldiz'den boşalan teknik direktörlük görevine getirilen Bülent Korkmaz, Karadeniz temsilcisindeki ilk maçlarında da istediği sonuçları alamamıştı.

İlk 10 maçta sadece 2 galibiyet alan Korkmaz'ın başındaki Kardemir Karabükspor, 1 beraberlik, 7 de mağlubiyet almıştı. Kırmızı-mavililer, 20. haftadan sonra ise kendi evinde oynadığı 8 maçta hiç mağlup olmadı ve ligde kalmayı başardı.