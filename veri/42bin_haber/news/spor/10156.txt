Elazığ'a 3 puanlık can
Spor Toto Süper Lig'de 24. haftanın belkide derbi kadar önemli diğer maçında Akhisar Belediyespor konuk ettiği SB Elazığspor'a 1-0 mağlup oldu...
Spor Toto Süper Lig'de 24. haftanın maçında Elazığspor, Akhisar Belediyespor'u 1-0 mağlup ederek ateş hattından kurtulmak için altın değerindeki 3 puanı hanesine yazdırdı.

Elazığspor'a galibiyeti getiren golü 58. dakikada Serdar Gürler kaydetti. 
Bu skorun ardından Elazığspor 27 puana çıkarken, Akhisar Belediyespor 22 puanda kaldı.
 
Günün tamamlanan diğer maçı;

Orduspor 3-2 Kardemir Karabükspor

KARŞILAŞMADAN DAKİKALAR

3. dakikada gelişen Akhisar Belediyespor atağında, Bilal'in sağ çaprazdan sert şutunda, kaleci Ivesa topu yumruklayarak uzaklaştırdı.
6. dakikada Bilal'in pasıyla ceza alanında topla buluşan Gkekas, yatarak vurdu. Kaleci Ivesa, topu kornere gönderdi.
9. dakikada Sertan'ın sol çaprazdan ceza alanına ortasında, Ivesa, kalesinden çıkarak topu aldı.
19. dakikada sol kanattan gelişen Akhisar Belediyespor atağında Emrah'ın ceza alanına ortasında Sertan topla buluştu. Sertan'ın istediği gibi vuramadığı top, kaleci Ivesa'da kaldı.
29. dakikada Sonko'nun pasıyla ceza alanında topla buluşan Kenan, meşin yuvarlağı az farkla auta gönderdi.
39. dakikada sol kanattan gelişen Sanica Boru Elazığspor atağında Serdar'ın ceza alanına gönderdiği top, araya giren defans oyuncusu Sonko tarafından uzaklaştırıldı.
45. dakikada Serdar'ın sağ çaprazdan ortasında topla buluşan Sinan'ın vuruşunda, meşin yuvarlağı auta gönderdi.
48. dakikada sağ kanattan gelişen atakta Aydın, topu ceza alanında Serdar ile buluşturdu. Bu futbolcunun bekletmeden vuruşunda top ağlara gitti: 0-1.
54. dakikada Akhisar Belediyespor atağında, Kenan'ın ceza alanı dışından sert şutunda, kaleci Ivesa topu kornere gönderdi.
57. dakikada ceza alanı içerisinde Sertan'ın pasında topla buluşan Gekas'ın şutunda meşin yuvarlak auta gitti.
64. dakikada Emrah'ın sağ kanattan ortasında, kaleci Ivesa, Sertan'dan önce müdahale ederek topu kornere gönderdi.
74. dakikada Akhisar Belediyespor'lu oyuncu Kenan, rakibine yaptığı hareket nedeniyle hakem Cüneyt Çakır'dan sarı kart gördü. Hakemin yorumuna tepki gösteren taraftarların sahaya yabancı madde atması nedeniyle maç bir süre durdu.
86. dakikada Kenan'ın köşe vuruşunda penaltı noktası üzerinde topla buluşan Sonko'nun şutunda, meşin yuvarlak kale direğinin üstünden auta gitti.
Maçın 7 dakikalık uzatma bölümünde de skor değişmeyince, Sanica Boru Elazığspor, sahadan 1-0 galip ayrıldı.

FUAT BURUK: "CÜNEYT ÇAKIR KENDİSİ GİBİ SİLİK BİR MAÇ YÖNETTİ" 

Akhisar Belediyespor'da oyundan atılan teknik direktör Hamza Hamzaoğlu'nun yerine konuşan antrenör Fuat Buruk, hakem Cüneyt Çakır'ı ağır sözlerle eleştirdi.  Buruk, "Kazanmak isterdik, olmadı. Sanica Boru Elazığspor kazandı, tebrik ederim. Ama oyunun hakkı bu değildi, Cüneyt Çakır'ın hakkı hiç değildi. Bu sezon bizim ikinci kez maçımızı yönetti ve klasik kötü yönettiği bir müsabakaya imza attı. Gekas'ın pozisyonu kesinlikle penaltıydı, vermedi. Maç içinde bütün takdir haklarını rakipten yana kullandı. Açıkçası kendisinin iyi hakem olduğunu da düşünmüyorum. Cüneyt Çakır silik bir hakem. Aynı kendisi gibi silik bir maç yönetti. Bu benim şahsi fikrim. Hamza Hamzaoğlu'nun "Bravo" dediği için atılması ise ayrı bir olay. Cüneyt Çakır'ın seyirciyi tahrik etmesi apayrı bir olay. Üç tane su atıldı diye oyunu durdurmak başka yerde hiç olmaz" diye konuştu. 

VURAL: "CÜNEYT ÇAKIR MÜKEMMEL YÖNETTİ" 
Sanica Boru Elazığspor Teknik Direktörü Yılmaz Vural ise kazandıkları için çok mutlu olduklarını, hakem Cüneyt Çakır'ın ise mükemmel maç yönettiğini belirterek, "Harika yönetti. Pozisyon bence penaltı değildi, Akhisar Belediyespor cephesi niye infial yarattı anlamadım. Puanımızı 27'ye çıkardık. Bu puan bizim için iyi bir nokta. Üsttekiler dururken biz çıkıyoruz" dedi.