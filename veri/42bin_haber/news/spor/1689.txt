ultrAslan'dan çok sert sözler!
Galatasaray'ın taraftar grubu ultrAslan, yayınladığı bildiride Erman Toroğlu ve Star TV'yi ağır bir dille eleştirdi.
Yine aynı film
 
Bu ülkenin ezbere bildiği bir filmdir bu.
 
Ne zaman Galatasaray ayağa kalkıp bayrağı daha uzağa götürmek, çıtayı daha yükseğe koymak üzere harekete geçse bir gizli koalisyon onu aşağı çekmek için derhal harekete geçer.
 
Onu çekme Star TV Bunu Çek!
 
ultrAslan bütün dünyada canlı yayınlanan Galatasaray-Manchester United maçının başında dünyayı hayran bırakacak, futbolun içine edenlerin dillerinden düşürmediklerini "futbolumuzun marka değeri"ni yükseltecek bir görsel hazırlıyor.
 
Star TV şöyle bir göstermek bir yana, yüzüne bile bakmıyor. TV başındaki milyonların orada yapılan görsel şölenden ve o şöleni hazırlamak için akıtılan terden haberi olmuyor.
 
Keşke maçı da yayınlamasaydınız!
 
Yerine Aziz Yıldırım'ın hazırlayıp sunduğu, Rıdvan Dilmen, Güntekin Onay ve Fuat Akdağ'ın konuk konu mankeni olarak katıldıkları "Yüzde Yüz Şike" programının tekrarını koysaydınız.
 
Böylece hem rating alır hem de Türkiye'nin dünyaya açılan kapısı ve futbolumuzun Avrupa'daki yüz akı olan Galatasaray'ı ve taraftarını dünyaya unutturabilirdiniz!
 
"Utanın!" demeye dilimiz varmıyor.
 
Ne Galatasaray sizin lütfunuzla Galatasaray oldu ne de ultrAslan sizin yaptığınız yayınlarla dünyanın en büyük taraftar örgütü haline geldi.
 
Emek emek işlediğimiz bu yolu, dilden dile aktaranlar ve gençliğini, hatta ömrünü bu yola feda edenler yarattı bu efsaneyi.
 
Yok etmeye sizin kudretiniz yeter mi sanıyorsunuz?
 
Adam mısın Erman Toroğlu?
 
Bir spor yorumcusu Galatasaray taraftarlarından Hayvanlar diye bahsederken kimse çıkıp bunun hesabını sormuyorsa yazının başında sözünü ettiğimiz film artık yarısına gelmiş demektir.
 
Her insan bazen haddini ve maksadını aşan laflar edebilir.
 
Adam olanı adam olmayandan ayıran, bunu fark edip özür dilemesini bilmesidir.
 
Adam mısın Erman Toroğlu?
 
Adamsan çık özür dile. Ama mertçe, kıvırmadan...
Galatasaraylılara hakaret ederkenki kadar açık ve cesur cümlelerle özür dile ki adam diyelim.
 
Ya da dileme, adam olmadığını bilelim.
 
Kim nerede yatıyor?
 
Artık bütün zamanını Twitter takipçilerine gaz vererek tüketen, bölücülük yaptığının farkında olamayacak kadar zavallı bir eski yöneticinin hangi şerefli taraftarın nerede yattığına dair ipe sapa gelmez, ortaokul düzeyindeki saldırılarına, cevap vermeye gerek görmüyoruz.

Yalnızca hatırlatmak istiyoruz:
Sahtekarlıktan, şikecilikten ve çetecilikten hüküm giyenlerin, sahte çürük raporu ile askerden kaçanların, Atatürke suikast düzenleyenlerin hangi kulübün şerefli taraftarları hatta başkanları oldukları kamuoyunun malumudur.
 
Sevgili Galatasaraylılar,
 
Bu filmi biliyorsunuz. Başını da sonunu da yaşadınız. Galatasaray karşısındaki bu şer ittifakı genişleyerek devam edecek.
 
Ama ne kadar bilenirlerse bilensinler bu kez dişleri bize geçmeyecek.
 
Oyuna gelmeyeceğiz.
 
Galatasarayın yükselişinin önüne geçme amacıyla yürütülen bu kirli oyunun karşısında camia kenetlenecek ve ayakta kalacağız.
 
Bu süreçte bütün ihtiyacımız bu ittifaka karşı birlikte kalmak ve tek vücut olarak hareket etmektir.
 
Galatasaray'a ve taraftarına karşı başlatılan ve giderek daha da sertleşecek olan saldırıların karşısında dağ gibi duracağız.
 
Tüm taraftar derneklerini ve Galatasaraylıyım diyen herkesi "artık" bu yolda bizimle birlikte yürümeye davet ediyoruz.