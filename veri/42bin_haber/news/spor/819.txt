Beni tanımadan yargıladılar
Türkiye'ye transfer olduğum zaman acımasızca eleştirildim. Beni yıpratmaya çalıştılar. Yerimi ve kalitemi biliyorum. Beni tanımayanlar gidip futbolu bilen Avrupalılara sorsun...
 SIDDIK TURGUT
 G.Saray'ın 3-1'lik Cluj zaferinde ön plana çıkan iki kişi vardı. Biri, hat-trick yapan golcü Burak Yılmaz, diğeri ise mükemmel futbolunu 2 asistle süsleyen milli yıldız Hamit Altıntop. Sezon başında F.Bahçe'nin kapısından dönüp Fatih Terim'in çalıştırdığı G.Saray'ı tercih eden gurbetçi yıldız, başlangıçta zorlansa da kısa sürede gerçek kimliğine bürünüp herkesi kendine hayran bıraktı.
 
 EN BÜYÜK DESTEKÇİM
 CLUJ maçından sonra Hamit'in ne düşündüğünü merak ettik. Bir yakınına ulaştık ve sorduk: 'Hamit futboluyla herkesi büyüledi. O ne düşünüyor?' 'Yerini ve kalitesini biliyor' dedi o yakını ve milli futbolcunun sitemlerini iletti: 'TÜRKİYE'YE transfer olduğum zaman acımasızca eleştirildim. Basın beni tanımadan yargıladı. Sakattım, inandıramadım. Her futbolcu formsuz olur. Benden birden bire çok şeyler istediler. Nasıl bir futbolcu  olduğumu görmezden geldiler.' Bu zor günlerinde en büyük desteği G.Saray'daki hocası Fatih Terim'den gördüğünü ifade eden Hamit Altıntop, daha sonra bir gerçeğin altını çizdi:
 BENİM KUMAŞIM BELLİ
 'BEN Bayern Münih ve Real Madrid gibi Avrupa'nın devlerinde forma giydim. Şimdi Avrupa'nın bir başka büyüğü G.Saray'ın başarısı için mücadele ediyorum. Kalitesiz olsam, Real Madrid beni 28 yaşındayken transfer eder miydi? İspanya'da da aynı sıkıntıları yaşadım, G.Saray'da da. Daha sonra kalitemi gösterdim. Kumaşım belli. Beni tanımayanlar gidip Avrupa'ya sorsun.'
 
 TEPKİ GÖSTERİYOR 
 HAMİT'İN düşünceleri böyle... Almanya'da doğup büyüse de o bir Türk. Duygu ve düşünceleriyle bizden biri. Tek sıkıntısı, haksızlığa uğradığını düşündüğü an verdiği aşırı tepkiler. Milli maçlarda yaptığı çıkışlar onun karakterinin bir yansıması. Aslında o da bunun farkında.
  