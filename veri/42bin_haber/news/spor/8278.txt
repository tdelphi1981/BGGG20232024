Şampiyon atletin gözü olimpiyatta
Balkan Atletizm Salon Şampiyonası'nda Türkiye'yi temsil etmeye hak kazanan milli atlet Narin Sağlam'ın hedefi olimpiyatlara katılmak.
Sağlam, AA muhabirine yaptığı açıklamada, uzun yıllar atletizmle ilgilendiğini ve son 3 yıldan bu yana profesyonel olarak bu alanda çalışmalar yaptığını belirtti.

Aynı zamanda Gençlik Hizmetleri ve Spor İl Müdürlüğü'nde antrenör olarak görev aldığını dile getiren Sağlam, geçen hafta İstanbul'da gerçekleştirilen 'Büyükler Türkiye Atletizm Salon Şampiyonası'nda birinci olduğunu hatırlattı.
Milli atlet Sağlam, söz konusu şampiyonayı güçlü rakipleri karşısında saniyelerle önde bitirdiğini, bunun gururunu yaşadığını aktardı.

-'Şampiyonaya katılacağını telefondan öğrendi'-

İstanbul'da 23 Şubat 2013'te gerçekleştirilecek 'Balkan Atletizm Salon Şampiyonası'nda bin 500 metre kategorisinde tek başına Türkiye'yi temsil edeceğini dile getiren Sağlam, şunları kaydetti:

'Bu şampiyonada iyi bir dereceyle ilk üçe girmek istiyorum. İnşallah bunu başarıp Akdeniz Oyunları'na katılmaya hak kazanırım. En büyük hedefim önümdeki turnuvalarda dereceler elde etmek. Her sporcunun hayalinde var olan olimpiyatlara katılmak istiyorum. İşime dört elle sarıldım ve başarılı olacağıma inanıyorum.'

Narin Sağlam, Balkan Atletizm Salon Şampiyonası'na katılacağına ilişkin haberi telefonda aldığını anlatarak, 'Zaten beklediğim bir şeydi. İstanbul'dan dönerken federasyonumuzun yetkilileri telefonla bana şampiyonaya katılacağımı söyledi. O an heyecandan ne yapacağımı bilemedim' dedi.

Atletizm İl Temsilcisi Salih Yıldız da ilk defa böyle bir organizasyona Şanlıurfa'dan bir atletin katılacağını belirterek, Sağlam'ın kentteki diğer genç atletlere de örnek olacağına inandıklarını kaydetti.