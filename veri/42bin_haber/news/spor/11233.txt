Pavel Vrba: Fenerbahçe'ye sürpriz yapabiliriz
UEFA Avrupa Ligi 3. tur rövanşında yarın Fenerbahçe ile karşılaşacak Viktoria Plzen'in teknik direktörü Pavel Vrba, yarınki maçta Fenerbahçe karşısında sürpriz yapmak istediklerini ifade etti.
Vrba, Fenerbahçe Şükrü Saracoğlu Stadı'nda futbolcusu Vaclav Prochazka'nın da katılımıyla düzenlenen basın toplantısında, yarınki mücadeleye ilişkin değerlendirmeler yaptı.

Fenerbahçe karşısında ilk maçtaki gibi kötü oynama lüksleri bulunmadığını ifade eden Vrba, sürpriz yapmak istediklerini belirterek, 'Yarınki maçta Fenerbahçe'ye sürpriz yapabiliriz. Napoli'yi elediğimiz gibi, oradaki maç sonucu gibi sürprizler çıkabilir' diye konuştu.

Avrupa kupalarında daha önce Beşiktaş ile yaptıkları maçta, taraftarların oluşturduğu atmosfer hatırlatılarak yöneltilen soru üzerine Vrba, seyircisiz oynayacakları için aynı atmosferi tekrar yaşayamayacaklarına üzüldüğünü belirtti.

Görev yaptığı takımlarda daha önce seyircisiz bir maça tanıklık etmediğini kaydeden Çek teknik adam, ilk golü atacak takımın maçta büyük bir öz güven yakalayacağını belirterek, 'İlk golü atacak takım daha iyi oyun kuracak, bu nedenle ilk gol önemli. Eğer Fenerbahçe ilk golü atarsa bizim 2 gol atmamız şart olacak' şeklinde konuştu.

Vrba, Fenerbahçe'de çekindiği ve özel önlem almayı düşündüğü bir oyuncu olup olmadığı sorusuna, 'Fenerbahçe kaliteli bir ekip. İyi olduğu noktalardan birisi santrfor mevkisi. Maç sırasında oyunlarını değerlendireceğiz. Ona göre bir taktik uygulamaya çalışacağız. Santrfor üçlüsü burada önemli rol oynayacak. Özellikle 99 numaralı (Webo) oyuncu' şeklinde yanıt verirken, Webo'nun sakatlığı nedeniyle görev yapamayacak olmasının hatırlatılması üzerine de gülümseyerek 'Biliyorum' dedi.

Webo'nun Fenerbahçe'nin yarınki kadrosunda olmamasının kendilerine bir avantaj sağlayıp sağlamayacağı sorusuna da Vrba, 'Fenerbahçe gibi kaliteli bir takımda 11 kişinin dışında diğer oyuncular da var. Sürprizler çıkabilir. Webo'nun yerinde görevini iyi yapacak bir oyuncu çıkabileceğini unutmayalım' cevabını verdi.

Galatasaray'ın Şampiyonlar Ligi'nde çeyrek finale yükseldiği ifade edilerek, Fenerbahçe'yi Avrupa'nın iyi takımlarına göre nasıl gördüğü sorulan Çek teknik direktör, 'Her ülkenin liginde ön planda belli takımlar var. Bunlar ekonomik durumlarına bakarsanız güçlü takımlar. Her ülkeden ekonomisi güçlü 2-3 takım çıkıyor. Fenerbahçe de bunlardan bir tanesi' diye konuştu.

Bir Çek gazetecinin, 'ABD Başkanı Obama'nın Türkiye'yi ziyaretinde kaldığı otelde kalıyorsunuz. Bunun lüksü sizi nasıl etkiliyor?' sorusuna Vrba, 'Buna nasıl cevap vereceğimi bilemiyorum. Obama'nın kesinlikle farklı bir katta kaldığını düşünüyorum. Buraya büyük bir kadroyla geldik. Bizim kaldığımız yer Obama'nın kaldığı yerle kıyaslanamaz' şeklinde yanıt verdi.

-Vaclav Prochazka'nın açıklamaları-

Viktoria Plzen'in savunma oyuncularından Vaclav Prochazka ise Fenerbahçe'nin taktiğinde ilk maça göre değişiklik olacağını düşünmediğini ifade etti.

Sarı-lacivertli ekibin ilk maçta skor 0-0 iken şans beklediğini, bulduğu iki şanstan birisini gole çevirip kazandığını ifade eden Prochazka, özetle şunları kaydetti:

'Fenerbahçe'yi sahasında seyirci atmosferiyle görmek isterdik. Seyircinin olmaması belki de bizim için bir artı olabilir. Maçta ilk golü atmak önemli. Biz ilk golü atabilirsek bize önemli bir avantaj sağlar. Sonrasında bize daha sakin oynama şansı verir. Ofansif oynayıp Fenerbahçe'nin hatalarını değerlendirebiliriz. İlk maça göre değiştirmemiz gereken iki konu var. Birincisi performansımız, ikincisi ise ofansif düşüncemiz. Yarınki maçta kesinlikle sahada her şeyi yapmaya çalışacağız. Bu maçı almak için savaşabiliriz.'

Sarı kart cezası nedeniyle ilk maçta forma giyemeyen Limbersky'nin yarın takımda yer alacak olmasının kendilerine nasıl avantaj sağlayacağının sorulması üzerine de Prochazka, 'Takıma dönüşü bizim için önemli olacak. Tam kadroyla maça çıkacağız. Ofansif olarak bize çok iyi destek verecek' dedi.