Euroleague'de Top 16 başlıyor
Londra’da düzenlenecek olan Turkish Airlines Euroleague Final Four yolunda ilk engeli aşan Anadolu Efes, Beşiktaş ve Fenerbahçe Ülker yollarına TOP 16 karşılaşmalarıyla devam edecekler. 
İlk tur maçlarının ardından sekizerli iki gruba ayrılan takımlardan Anadolu Efes E Grubu’nda yer alırken, diğer iki temsilcimiz ise F Grubu’na düştüler. İlk hafta maçlarında Beşiktaş evinde BC Khimki’yi ağırlayacakken, Anadolu Efes ve Fenerbahçe Ülker ise zorlu CSKA Moskova ve Barcelona Regal deplasmanlarına gidecekler. 
TOP 16 defterini 27 Aralık Perşembe günü saat 20:00’de Abdi İpekçi Spor Salonu’nda açacak olan Beşiktaş, ilk turda Fenerbahçe Ülker’in grubundan 2. sırada çıkan BC Khimki ile karşılaşacak. 

A Grubu’nda oynadığı 10 maçta 6 galibiyet çıkaran Rus ekibiyle daha önce 2008-09 sezonunda EuroCup’ta karşılaşan Siyah-Beyazlılar, o sezon kupada finale kadar yükselen rakibine karşı galibiyet elde edememişti.

 Son 16’ya iyi bir başlangıç yapmak isteyen Beşiktaş’ın en büyük kozu, ilk turda 15.5 sayı ortalaması tutturan Curtis Jerrells olacak. Rakipte ise takımın lideri konumundaki Zoran Planinic ve maç başına 12.3 sayı ile oynayan Vitaly Fridzon etkili isimler olarak dikkat çekiyorlar. 
28 Aralık Cuma gününün açılışı ise TSİ 18:00’de Rusya’da CSKA Moskova ile Anadolu Efes arasındaki karşılaşma ile yapılacak. İlk turdaki 10 maçında 9 galibiyet elde eden ve sadece Barcelona Regal’e mağlup olan rakibine karşı galibiyet arayacak olan Anadolu Efes, rakibine karşı oynandığı son 9 maçın 8’ini kaybetti.

 Direksiyon koltuğunda Milos Teodosic’in oturduğu Rus temsilcisinde skor yükünü 16.4 sayı ortalamasıyla Sonny Weems çekerken, pota altını ise 6.5 ribaundla Viktor Khryapa domine ediyor. İlk turda maç başına 8.5 top çalan ve bu kategoride ligin lideri konumunda bulunan Anadolu Efes’te ise ön plana çıkan isimler Jordan Farmar ve Semih Erden oldu. 
İlk turda TOP 16’ya çıkma şansını son maça bırakarak taraftarlarını heyecanlandıran Fenerbahçe Ülker ise son 16’ya da zorlu bir başlangıç yapacak. 28 Aralık Cuma günü TSİ 21:45’te Barcelona Regal’e konuk olacak Sarı-Lacivertliler, şu ana kadar 3 maç oynadığı rakibine ilk galibiyetini almak için mücadele edecek. 

İlk turda Beşiktaş’ın grubunda yer alan ve CSKA mağlubiyeti dışındaki 9 maçını da kazanan İspanyol temsilci, aynı zamanda maç başına potasında sadece 63.6 sayıya izin vererek ligin en iyi defans yapan takımı olarak dikkat çektiler. Takımın başantrenörü Simone Pianigiani ise karşılaşma öncesinde "Top 16 gerçek şampiyonanın başlangıcı. Bu gruptaki en zor maçımız olacak” diye konuştu. 
TOP 16’da ilk haftanın programı şu şekilde; 
TSİ 27 Aralık Perşembe
20:00 Alba Berlin - Real Madrid
20:00 Beşiktaş - BC Khimki MR
21:30 Caja Laboral - Olympiacos Piraeus
21:45 Unicaja Malaga - Brose Baskets
21:45 Montepaschi Siena - Maccabi Electra
TSİ 28 Aralık Cuma
18:00 CSKA Moskova - Anadolu Efes
21:45 Barcelona Regal – Fenerbahçe Ülker
22:00 Panathinaikos - Zalgiris Kaunas