"Murat Dağı Kayak Merkezi" basına tanıtıldı
Kütahya'nın Gediz ilçesinde yeni oluşturulan Murat Dağı Kayak Merkezi basın mensuplarına tanıtıldı.Kütahya ve Uşak'tan gelen basın mensupları, bin 870 rakımlı Sarıçiçek Yaylası'nda kurulan pistte, Dumlupınar Üniversitesi (DPÜ) Beden Eğitimi ve Spor Yüksekokulu (BESYO) öğretim elemanları gözetiminde kayak yaparak, kar motosikletiyle gezdi.

Gediz Kaymakamı İsmail Çorumluoğlu, etkinlik sonrası yaptığı açıklamada, Murat Dağı'nda kayak yapılabilineceğini gösterebilmek amacıyla tesisi kış koşullarında kurduklarını bildirdi. Çalışmaların gayet iyi gittiğini belirten Çorumluoğlu, şöyle konuştu:

Haftanın 6 günü burada öğrencilerimize kayak eğitimi veriyoruz. Ayrıca gelen vatandaşlarımız önceden isimlerini bize yazdırmak suretiyle kayak eğitimi alıyor. Murat Dağı'nın zirvesi 2 bin 340 rakıma sahip. Bu zirveye, Sarıçiçek Yaylası'ndaki pistten daha büyüğünü kurmak istiyoruz. Bin 450 rakımlı alanda termal suyumuz var. Hedefimiz, ziyaretçilerimizi kayak takımlarıyla termal suyun bulunduğu alana indirmek. Bu, Türkiye'de olmayan, dünyada sayılı yerlerde olan bir imkan. Yani insanlar kayak yaptıktan sonra sıcak sudan yararlanabilecek.

Çorumluoğlu, zirveye mekanik tesisler inşa edeceklerini ve burasının gelecek yıllarda önemli bir merkez haline geleceğini ifade etti. Merkezden, kısa vadede 200 kilometre çapındaki alanda bulunan Kütahya, Uşak, Afyonkarahisar illerinden, uzun vadede tüm Türkiye'den vatandaşların yararlanabileceğine dikkati çeken Çorumluoğlu, burasının Davraz, Uludağ, Palandöken gibi bir kayak merkezi olacağına inandığını sözlerine ekledi.

Gediz Belediye Başkanı Mehmed Ali Saraoğlu ise Murat Dağı'nın hem termal turizm özellikleri hem de kayak imkanlarıyla Türkiye'de önemli bir merkez olmaya aday olduğunu kaydetti. Murat Dağı'nın, Anadolu'nun batısındaki ünlü kayak merkezleriyle yarışacak imkanlara sahip olduğunu bildiren Saraoğlu, burada tesis kurmak isteyen yatırımcılara her türlü kolaylığı sağlayacaklarını anlattı.