Niang'ı sevindiren gol
Beşiktaşlı futbolcu Mamadou Niang, kendi attığı golden çok Olcay'a verdiği pasın ardından gelen gole sevindiğini söyledi. 
Karşılaşmada takımının 2. golünü atan Senegalli oyuncu, maçtan sonra düzenlenen basın toplantısında yaptığı açıklamada, güzel bir mücadelenin yaşandığını belirterek, "Çünkü Fenerbahçe iyi oynadı. Özellikle ilk 25 dakikada zorlandık ve golü yedik. Gol attıktan sonra daha iyi oynadık. 3 puanı almaktan ve Fenerbahçe gibi bir rakibi yenmekten dolayı çok mutluyuz" dedi.

Niang, eski takımına gol attığının hatırlatılması üzerine "Bugün yeni takımımla ilk defa gol atmış olmaktan dolayı mutluyum. Ancak bu önemli değil. Önemli olan 3 puan almak" ifadelerini kullandı.

Attığı golün ardından sevinmediği ile ilgili soruyu da Niang, şu şekilde yanıtladı:

"Herkes biliyor ki Fenerbahçe'ye ve oyunculara saygı duyuyorum. İyi takım ve iyi oyuncular. Ancak golden sonra çok fazla kutlamadım. Henüz her şeyin sonu gelmemişti. Yenik durumdan galip duruma geçmiştik. Nihayetinde Olcay'a verdiğim pasın ardından atılan gole çok çok daha sevindim."

Beşiktaş'a transfer olduğu dönemde herkesin kendisinden topu alıp 11 oyuncuyu çalımlayıp, gol beklediğine dikkati çeken Senegalli futbolcu, "20-25 tane gol atacağım bekleniyordu. Ama futbol böyle değil. Takım arkadaşlarım için oynuyorum. Onlarla yardımlaşmak ve savunmak için oynuyorum. Futbol nihayetinde kolektif bir oyun. Son 4 maçta sadece bir beraberliğimiz var ki bu da kötü bir sonuç değil" diyerek sözlerini tamamladı.