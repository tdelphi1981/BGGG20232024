Cim Bom ligde çıkış peşinde
Spor Toto Süper Lig'de yarın deplasmanda Kayserispor ile karşılaşacak lider Galatasaray, rakibini yenerek son haftalardaki puan kayıplarına son vermeyi hedefliyor.
Hafta içinde UEFA Şampiyonlar Ligi 2. tur rövanş maçında Almanya'nın Schalke 04 takımını 3-2 mağlup ederek çeyrek finale yükselme başarısı gösteren sarı-kırmızılı takım, Süper Lig'de son iki maçında kötü sonuçlar aldı.

Ligde, önce Eskişehirspor ile 0-0 berabere kalan ardından Gençlerbirliği'ne 1-0 yenilerek son iki maçında 5 puan kaybeden Galatasaray, Kayseri deplasmanından galibiyetle ayrılarak şampiyonluk yarışındaki puan farkı avantajını korumayı amaçlıyor.

-Fatih Terim yine yok-

Profesyonel Futbol Disiplin Kurulu'nun (PFDK) ligin 23. haftasındaki Orduspor maçından sonra 3 maç ceza verdiği Galatasaray Teknik Direktörü Fatih Terim, Eskişehirspor ve Gençlerbirliği karşılaşmalarının ardından Kayserispor karşısında da takımının başında bulunamayacak.

Bu maçla cezası tamamlanacak olan Fatih Terim'in yokluğunda sarı-kırmızılı ekip, antrenör Hasan Şaş yönetiminde mücadeleye çıkacak.

-3 futbolcu sarı kart ceza sınırında-

Galatasaray'da, Kayserispor ile oynanacak karşılaşma öncesinde Albert Riera, Semih Kaya ve Nordin Amrabat, sarı kart ceza sınırında bulunuyor.

Sarı-kırmızılı takımda üçer sarı kartları bulunan Riera, Semih ve Amrabat, Kayserispor maçında kart görmeleri durumunda, ligin 27. haftasındaki İstanbul Büyükşehir Belediyespor mücadelesinde forma giyemeyecek.

'Cim Bom'da sarı kart cezası nedeniyle geçen hafta Gençlerbirliği'ne karşı forma giyemeyen Felipe Melo, Kayserispor karşısında takımdaki yerini alacak.

Sakatlığı bulunan Johan Elmander ile kırmızı kart cezalısı Gökhan Zan ise karşılaşmanın kadrosunda bulunmayacak.

-Kayserispor 7 maçtır yenilmiyor-

Kayserispor, ligde oynadığı son 7 karşılaşmada da rakiplerine boyun eğmedi.

Son mağlubiyetini ikinci devrenin ilk haftasında Bursaspor karşısında alan Kayseri temsilcisi, daha sonra mücadele ettiği 7 karşılaşmada 5 galibiyet, 2 beraberlik elde etti.