Tolunay Kafkas: Faturası ağır oldu
Trabzonspor Teknik Direktörü Tolunay Kafkas 'Öne geçmemize rağmen basit goller yedik ve faturası ağır oldu' diye konuştu.
Bursaspor ile çok kritik bir maç yaptıklarını ve sonucun kendilerini üzdüğünü dile getiren Kafkas, kalan 7 karşılaşmayı kazanmak için mücadele edeceklerini belirtti.

Maçın çekişmeli ve zevkli geçtiğini vurgulayan Kafkas, şunları söyledi:

'Maça şok golle başladık, yenik duruma düştük. Öne geçmemize rağmen basit goller yedik ve faturası ağır oldu. Kazansaydık bizim için farklı olacaktı. Medical Park Antalyaspor ile çok önemli bir maç oynayacağız. Bundan sonra oynayacağımız 7 maç da kolay geçmeyecek.'

Kafkas, hakemin yönetimiyle ilgili soruya, 'Türkiye'de adalet sistemi örümcek ağına benziyor. Güçlüler delip geçiyor, gücü olmayan ise ağa sarmalanıyor' yanıtını verdi.

Bordo-mavili futbolculardan Ondrej Celustka ise sahaya 3 puan parolasıyla çıktıklarını ancak 90 dakika sonunda umduklarını bulamadıklarına değinerek, 'Hatalar yaptık, 2 basit kolay gol yedik. Zor bir durumdayız. Önümüzdeki maçlarda çok mücadele edip savaşmamız gerekiyor' diye konuştu.

Soner Aydoğdu ise maçın başında şanssız bir gol yediklerini, sonra toparlanıp öne geçmelerine karşın skoru koruyamadıklarını kaydetti.