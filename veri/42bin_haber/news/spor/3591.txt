Derbi deyince Fenerbahçe...
Türk sporunun "Üç büyükleri" olarak adlandırılan Fenerbahçe, Galatasaray ve Beşiktaş'ın, geride kalan 2012 yılında futbol, basketbol ve voleybol branşlarındaki derbi maçlarında, en başarılı ekip Fenerbahçe oldu. 
2012 yılında İstanbul'un köklü kulüpleri futbol, erkek ve kadın basketbol ile erkek ve kadın voleybol branşlarında birbirleriyle toplamda 52 mücadelede karşı karşıya geldi. 
Bu maçlarda 22 galibiyet elde eden Fenerbahçe takımları, seyircilerini en en fazla sevindiren taraf oldu. Sarı-lacivertlileri, 20 galibiyetle Galatasaray, 6 galibiyetle Beşiktaş izledi.

-Fenerbahçe başı çekiyor-

2012 yılında toplam 37 derbi maça çıkan Fenerbahçe, bu maçlarda 22 galibiyet, 13 mağlubiyet aldı. Sarı-lacivertliler, futbolda oynadığı 2 maçta ise rakipleriyle yenişemedi ve mücadeleler berabere sonuçlandı.

Sarı-lacivertliler, rakipleri Galatasaray ile 26, Beşiktaş ile 11 maçta karşı karşıya geldi. 

Fenerbahçe, Galatasaray karşısında 14, Beşiktaş karşısında ise 8 galibiyet elde etti. "Sarı kanaryalar", bu maçlarda 10 kez sarı-kırmızılılara, 3 kez de siyah-beyazlılara boyun eğdi.

-En fazla derbiyi Galatasaray oynadı-

Galatasaray ise 3 kulüp arasında en fazla derbi maç yapan ekip oldu. Toplamda 41 müsabakada boy gösteren sarı-kırmızılılar, 20 maçtan istediğini alarak ayrıldı. Elde ettiği 20 galibiyetin yanı sıra 17 mağlubiyete engel olamayan "Cim Bom", futbolda oynadığı 4 maçta ise rakiplerine üstünlük
kuramadı ve mücadeleler beraberlikle sonuçlandı.

Sarı-kırmızılılar, Fenerbahçe ile karşılaştığı 26 derbi müsabakasında 10 galibiyet, 14 mağlubiyet alırken, Beşiktaş ile oynadığı maçlarda 10 galibiyet, 3 mağlubiyet elde etti.

-En kötüsü Beşiktaş-

2012 yılında oynanan derbi maçlarda, Beşiktaş, rakipleri Fenerbahçe ve Galatasaray'ın gerisinde kaldı.

Beşiktaş Kulübü, mali sorunlarla boğuştuğu 2012 yılında Erkek Voleybol Şubesi'ni kapatırken, kadın basketbolunda ise gençlerden kurulu bir takımla yola devam etme kararı aldı.

Futbolda da "FEDA" sezonunu geçiren "Kara kartal", rakipleriyle oynadığı 26 mücadelede 6 galibiyet, 18 mağlubiyet aldı. Siyah-beyazlılar, Spor Toto Süper Lig'deki 2 derbi maçtan ise beraberlikle ayrıldı.

Beşiktaş takımları, rakipleriyle oynadığı maçlarda, 10 kez Galatasaray'a, 8 defa da Fenerbahçe'ye yenilmekten kurtulamadı.

Siyah-beyazlılar, iki takıma karşı aldığı 6 galibiyeti sadece futbol ve erkek basketbol takımlarıyla yapabildi. Erkek basketbol takımıyla 2011-2012 play-off'larında 2 defa Fenerbahçe'yi, 3 kez de Galatasaray'ı mağlup eden Beşiktaş, futboldaki tek galibiyeti ise Spor Toto Süper Final Şampiyonluk Grubu'nda Fenerbahçe'yi 1-0 yenerek almıştı.