Japonya'da 'kadına şiddet' şoku
Japonya Judo Federasyonu, milli takım başantrenörü Ryuji Sonoda'nın Londra Olimpiyatları öncesinde kadın sporculara şiddet uyguladığını doğruladı.Federasyon, Japonya Judo Milli Takımı'nda yer alan 15 kadın sporcunun, Londra Olimpiyatları'ndan sonra başantrenör Ryuji Sonoda'yı, olimpiyatlara hazırlık kampında rahatsızlık verici hareketlerde bulunduğu ve fiziksel şiddet uyguladığı gerekçesiyle Japonya Olimpiyat Komitesi'ne şikayet etmesinin ardından yaşananları doğruladı.

Japonya Spor Bakanı Hakubun Shimomura, olimpiyat komitesini, olayı soruşturması için görevlendirdiğini ifade ederek, Olanlar doğruysa durum içler acısı dedi.

Japon judosu geçen yıl da erkekler 66 kiloda 2004 ve 2008 olimpiyat şampiyonu olan Masato Uchishiba'nın, genç bir kıza tecavüz etmekten suçlanmasıyla gündeme gelmişti.
Japonya'da sporcuların şiddete maruz kalması, 2012'nin Aralık ayında basketbol antrenörü tarafından sürekli dövülen bir lise öğrencisinin intiharından sonra su yüzüne çıkmıştı.

Judonun ata sporu sayıldığı Japonya'ya, Londra Olimpiyatları'ndaki tek altın madalyasını, kadınlar 57 kiloda mücadele eden Kaori Matsumoto getirmişti.