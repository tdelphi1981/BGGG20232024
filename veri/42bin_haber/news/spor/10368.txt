Olimpiyat şampiyonuna alacak davası
Eski milli atlet Süreyya Ayhan Kop, aralarında yapılan sözleşmeye uymadığı gerekçesiyle olimpiyat şampiyonu Aslı Çakır Alptekin'e alacak davası açtı.
Süreyya Ayhan Kop'un avukatlarından Oğuz Atasoy, Ankara Asliye Hukuk Mahkemesi'nde açılan davayla ilgili AA muhabirine yaptığı açıklamada, 'Aslı Çakır Alptekin ile müvekkilim arasında yapılan, ıslak imzalı ve parmak izli bir sözleşme mevcut. İki taraf 2009-2012 yıllarını kapsayacak şekilde sportif danışmanlık sözleşmesi yapmışlardır. Müvekkilim bu süre içinde Alptekin'e bilgi ve deneyimlerini aktararak, danışmanlık yapmıştır' diye konuştu.

Süreyya Ayhan Kop ve Aslı Çakır Alptekin'in son olarak Londra Olimpiyatları öncesi Rusya'da özel bir kamp yaptıklarını kaydeden Atasoy, şöyle devam etti:

'Sözleşme gereği Alptekin, bu süreç içinde elde ettiği üstün sportif başarılardan alacağı ikramiye, ödül ve primlerden belli bir miktarı müvekkilime vermeyi kabul etmiştir ve olimpiyatlara kadar da bu sözünü yerine getirmiştir. Fakat olimpiyat şampiyonluğu sonrasında sözleşmenin vecibelerini yerine getirmemiştir. Müvekkilime son ödeme Haziran ayında yapılmıştır. Çektiğimiz ihtarlar da sonuçsuz kalmıştır. Alptekin, sözleşme gereği olimpiyat şampiyonluğundan kazandığı ödülden müvekkilime ödemesi gerek tutarı ödememiştir. Bu nedenle avukat Erkan Küçükgüngör ve benim aracılığımla konuyu yargıya taşımış bulunmaktayız.'