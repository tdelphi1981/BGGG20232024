İstanbul'da golsüz beraberlik
Spor Toto Süper Lig'in 20. haftasında Kasımpaşa ile Sanica Boru Elazığspor arasındaki maç 0-0 berabere sona erdi. 8. dakikada İbricic'in pasında savunmada Ahmet Görkem Gök topu sektirince meşin yuvarlak Özer Hurmacı'nın önünde kaldı. Kaleciyle karşı karşıya kalan Özer'in yaptığı aşırtma vuruşta, Ivesa son anda topu kornere tokatladı.

17. dakikada Orhan Ak sol kanattan getirdiği topu penaltı noktası üzerindeki Sane'ye çıkardı. Sane'nin şutunda top, önüne kayarak atlayan Özer Hurmacı'dan döndü ve savunma meşin yuvarlağı tehlikeli bölgeden uzaklaştırdı.

20. dakikada Sanica Boru Elazığspor ceza sahasında oluşan karambolde topu bir anda sol tarafta önünde bulan Ibricic'in şutunda kaleci Ivesa, meşin yuvarlağı ayağıyla kale direği dibinden kornere gönderdi.

25. dakikada Kasımpaşa'nın kazandığı serbest vuruşu hemen kullanan Viudez'in gönderdiği topla kaleciyle karşı karşıya kalan Uche'nin şutunda meşin yuvarlağı Ivesa kurtardı. Kaleciden dönen topu tekrar önünde bulan Uche'nin vuruşunda, meşin yuvarlak ağlara gitmek üzereyken bu kez Bilica kale çizgisi üzerinde topu kafayla uzaklaştırdı.

Kalan dakikalarda başka önemli pozisyon olmadı ve ilk yarı golsüz eşitlikle sona erdi.

Bu arada, maçtan önce, 2009-2011 yılları arasında Kasımpaşa'yı çalıştıran Sanica Boru Elazığspor Teknik Direktörü Yılmaz Vural ile Kasımpaşa'nın şimdiki teknik direktörü Şota Arveladze, lacivert-beyazlı taraftarlar tarafından tribünlere çağrıldı. Taraftarların isteğini kırmayan iki teknik adam, tribünleri kol kola girerek selamladı.

Öte yandan, her iki takımın futbolcuları da sahaya "Ekmeğini israf etme" yazılı pankartla çıktı.

61. dakikada Fritzler'in pasında ceza yayının üzerinde topla buluşan Uche'nin sert şutunda kaleci Ivesa sağına uzanarak meşin yuvarlağı kontrol etti.

64. dakikada seri çalımlarla ceza yayına giren Mustafa Sarp'ın pasında, ceza sahasının içinde sağ tarafta kaleciyle karşı karşıya kalan Mehmet Çakır'ın şutunda topu Isaksson iki hamlede kontrol etti.

65. dakika soldan ceza sahasına giren Adem Büyük'ün sert şutunda Ivesa meşin yuvarlağı kornere çeldi.

69. dakikada seri çalımlarla ceza sahasına giren Adem Büyük'e, Bilica'nın yaptığı müdahale sonucunda hakem Hüseyin Göçek penaltı kararı verdi.

71. dakikada Uche'nin kullandığı penaltı vuruşunu Ivesa ayağıyla kurtararak kornere gönderdi.

77. dakikada Adem Büyük'ün ara pasıyla ceza sahası içinde kaleciyle karşı karşıya kalan Djalma'nın vuruşunda top kaleci Ivesa'dan döndü. Pozisyonun devamında Adem Büyük'ün şutunda Ivesa bu kez meşin yuvarlağı kornere gönderdi.

82. dakika Djalma'nın soldan ceza sahasına yaptığı ortada, penaltı noktası üzerinde Adem Büyük'ün kafa vuruşunda meşin yuvarlak direğin dibinden az farkla auta gitti.

Kalan dakikalarda başka önemli pozisyon olmadı ve karşılaşma golsüz eşitlikle bitti.