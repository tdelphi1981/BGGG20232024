İşte Fenerbahçe'nin muhtemel derbi 11'i
Spor Toto Süper Lig'in derbi mücadelesinde yarın Beşiktaş'ın konuğu olacak Fenerbahçe, zorlu maçı kayıpsız geçerek galibiyet serisini sürdürmeyi hedefliyor.
Ligde son olarak 20. haftada Kadıköy'de Sivasspor'a 2-1 kaybettikten sonra, üst üste iki deplasmanda Mersin İdmanyurdu (1-0) ve Trabzonspor (3-0) karşılaşmalarını 3'er puanla geçip, 23. haftada sahasında Kasımpaşa'yı 3-1 yenen sarı-lacivertliler, siyah-beyazlı ekip karşısında üst üste 4. galibiyetini almaya çalışacak.

Beşiktaş karşısında kazanırsa, bu sezon ligde ilk kez üst üste 4 maçından galibiyetle ayrılmış olacak Fenerbahçe, aynı zamanda siyah-beyazlı ekiple arasındaki puan farkını da 4'e yükseltecek.

-Aykut Kocaman'ın muhtemel 11'i-

Fenerbahçe Teknik Direktörü Aykut Kocaman'ın, Beşiktaş karşısında sahaya süreceği olası 11 şöyle:

Volkan Demirel, Gökhan Gönül, Yobo, Egemen Korkmaz, Hasan Ali Kaldırım, Emre Belözoğlu, Meireles, Kuyt, Cristian, Sow, Webo.

Üç kulvarda mücadele ettiği için son dönemde yoğun bir maç temposu yaşayan takımını, zaman zaman dinlendirmek için zaman zaman da cezalar nedeniyle farklı kurgularla sahaya süren Kocaman'ın, yarınki mücadelede sezonun ikinci yarısındaki klasik kurguyla takımı maça başlatması bekleniyor.

-3 futbolcu sarı kart ceza sınırında-

Sarı-lacivertli ekipte derbi öncesi 3 futbolcu sarı kart ceza sınırında bulunuyor.

Bu sezon futbolcularının son dönemde aldığı kart cezalarının yanı sıra, taraftarının neden olduğu olaylardan büyük sıkıntı çeken sarı-lacivertli ekipte, 3'er sarı kartları bulunan Cristian, Gökhan Gönül ve Semih Şentürk, forma giyip birer kart daha görürlerse, 25. haftada iç sahadaki Bursaspor maçında cezalı durama düşecek.

Yarınki maç öncesi Fenerbahçe'de cezalı futbolcu bulunmuyor. Stoch, dün akşamki antrenmanda sol üst adalesindeki ağrısı nedeniyle tedbir amaçlı olarak çalışmaya devam etmemişti.