Ahmet Ayık'tan acı teşhis...
Uluslararası Güreş Federasyonları Birliği (FILA) Asbaşkanı Ahmet Ayık, son 20 yılda güreşin kurallarıyla çok fazla oynandığını ve zayıf ülkelere de madalya şansı sağlama düşüncesinin, bu spora büyük zarar verdiğini söyledi.
Ahmet Ayık, Uluslararası Olimpiyat Komitesi (IOC) İcra Kurulu'nun dün İsviçre'nin Lozan kentinde yapılan toplantısında aldığı, 'güreşin, 2020 Olimpiyatları'nın temel spor dalları arasından çıkarılması' yönündeki kararını, AA Muhabirine değerlendirdi.

Güreşin temel spor dallarından biri olduğunu ve mutlaka olimpiyatlarda yer alması gerektiğini ifade eden Ayık, gelinen noktada, FILA'nın son yıllarda müsabaka kurallarında çok sık değişiklik yapmasının ve bu sporun adeta seyirciler tarafından 'anlaşılamaz' duruma getirilmesinin etkisi olduğunu belirtti.

Güreşteki özellikle müsabaka kurallarına ilişkin sıkıntıların uzun zamandır bilindiğini fakat bir türlü çözüme kavuşturulamadığını dile getiren Ayık, 'FILA yönetimi, 23-24 Kasım 2012 tarihlerinde Macaristan'ın başkenti Budapeşte'de benim başkanlığımda biraraya gelerek bu konuyu görüştü. Fakat çok önemli bir değişiklik yapılamadı. 16-17 Şubat tarihlerinde Tayland'ın Phuket adasında bir kez daha toplanacağız. Bu kez müsabaka kurallarında radikal değişiklikler yapılması konusunda ısrarcı olacağım' diye konuştu.

Güreşteki itiş-kakış görüntüsünün kaldırılması ve seyircilerin ilgisinin mutlaka yeniden sağlanması gerektiğini vurgulayan Ayık, şöyle devam etti:

'Müsabaka süresi uzatılmalı. 3 artı 3 dakikalık iki devre ve beraberlik durumunda 2 dakikalık uzatma devresi olabilir. Bunun dışında 5 dakikalık tek devre de değerlendirilebilir. Güçlü ve dayanıklı olanın belirlenmesi için sürenin uzaması şart. Ayrıca güreşte rakibi iterek puan kazanma uygulaması bitmeli. Bizim dönemimizde rakibi mindere çekerek oyun yapmaya çalışırdık. Güreşin ruhunda rakibi itmek yoktur. Bacak tutma, salto pozisyonunda bağlama... Bunlar çok kötü uygulamalar. Bence insan haklarına aykırı. Her şeyden önemlisi de mevcut sistemde rakibinden 10 sayı alan ve sadece 2 puan veren sporcu müsabakayı kaybedebiliyor. Çünkü voleyboldaki gibi periyot sistemi var. FILA bu uygulamayı başlatırken, güreşte zayıf ülkelere de madalya kazanma olanağı sağlamayı hedefledi. Böylece güreşe ilgiyi artırmayı hedefledi. Fakat sonuç öyle olmadı. Zaten bu düşünce sporun mantığına da aykırı. Mesela en popüler spor dalları olarak bildiğimiz futbolda ya da basketbolda zayıf takıma maç kazandırmak diye bir düşünce var mı?'