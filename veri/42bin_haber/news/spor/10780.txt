"Galatasaray'ın mağlubiyeti iştahımızı kabarttı"
Spor Toto Süper Lig'de yarın akşam Fenerbahçe ile karşılaşacak Bursaspor, öğleden sonra İstanbul'a gelerek kampa girdi. Kadıköy'de taraftarlarının büyük coşkusuyla kaşılanan kafile güçlükle kamp yapacağı otele giriş yapabildi. Yaklaşık 50 kişilik taraftar grubu, takım otobüsünün önünde toplanarak futbolculara tezahürat yaptı.
Bursaspor Teknik Direktörü Hikmet Karaman, Fenerbahçe'yi yenip Bursa'ya şen dönmek istediklerini söyledi.

Süper Lig'de her takımın her takımı yenecek güçte olduğunu ve ilginç bir lig periyodu yaşadıklarını belirten tecrübeli teknik adam, "Rakibimizin hafta içinde Avrupa kupasında oynaması mazeret değil ama zaman zaman bu durumlar takımları etkileyebiliyor." diyerek, şunları söyledi:

"Dün akşam Galatasaray'ın kendi sahasında Gençlerbirliği'ne mağlup olmasından sonra iştihamız kabardı. Yarın akşam burada çok iyi mücadele edip disiplinli bir şekilde oynayıp Bursa'ya şen dönmek istiyoruz."

Bilindiği gibi Spor Toto Süper Lig'in 25. hafta maçında Fenerbahçe ile Bursaspor, yarın saat 19.00'da Fenerbahçe Şükrü Saracoğlu Stadı'nda karşı karşıya gelecek. Zorlu 90 dakikada hakem Tolga Özkalfa düdük çalacak.