Mancini: Cüneyt Çakır bizi de yaktı
Inter'in eski teknik direktörü, Manchester United'ın Şampiyonlar Ligi'nden elenmesiyle Premier Lig'de rakiplerini yakalama şanslarının daha da azaldığını belirtti.
Manchester City Menajeri Roberto Mancini, Manchester United'ın Şampiyonlar Ligi'nden elenmesiyle Premier Lig'e daha fazla odaklanacağını ve 12 puan gerilerinde oldukları rakiplerini yakalamalarının artık çok daha zor olduğunu düşünüyor.

İtalyan teknik adam, basın mensuplarına verdiği demeçte "Manchester United artık tüm gücüyle lige saldıracak. Artık Real Madrid'e elenmeden öncesine göre onları yakalayabilmemiz çok daha zor. Eğer Şampiyonlar Ligi'nde yollarına devam etselerdi işimiz daha kolay olabilirdi." dedi.

Kırmızı Şeytanlar'ın Real Madrid'e Old Trafford'da 2-1 kaybettiği karşılaşmada Nani'ye kırmızı kart gösteren Cüneyt Çakır'ın kararı ile ilgili olarak da açıklamalarda bulunan 48 yaşındaki teknik adam, "Ferguson'un bu konudaki itirazlarına katılıyorum. Pozisyon geçtiğimiz sezon Manchester United ile oynadığımız FA Kupası maçında Vincent Kompany'nin oyundan atıldığı pozisyonla aynı. Bence Nani'nin pozisyonunda da büyük bir hata yapıldı. Sarı kart bile o pozisyon için fazla olabilirdi. Aynı pozisyon İtalya'da olsa faul bile verilmeyebilirdi." ifadelerini kullandı.

(Goal.com)