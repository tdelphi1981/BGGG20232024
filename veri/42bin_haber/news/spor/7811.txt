Futbol kulüplerinin gözdesi Antalya
Özbekistan Süper Futbol Ligi takımlarının hazırlık kampı için tercihi bu yıl Antalya oldu.Futbol sezonunun ilkbaharda başlayıp sonbahara kadar devam ettiği Özbekistan'da, Süper Lig'de yer alan takımlar geçen sezonlarda hazırlık kampı için daha çok Birleşik Arap Emirlikleri'ni tercih ederken, son yıllarda ise kamp için tercihlerini Türkiye'den yana kullanmaya başladı.

Özbekistan Kültür ve Spor Bakanlığı tarafından yayımlanan "Spor" ve "Özbekistan Futbolu" gazetelerinin Genel Yayın Yönetmeni, Özbekistan Futbol Yazarları Komitesi Başkanı Aybek Yunusov, yaptığı açıklamada, Özbek futbol kulüplerinin yeni sezon hazırlık kampı için bu yıl ağırlıklı olarak Antalya'yı tercih ettiğini belirtti. Yunusov, kulüplerin bu tercihinde Antalya'daki hava sıcaklığı, futbol sahaları ve otellerin kalitesinin etkili olduğunu belirtti.

Yunusov, ayrıca Özbek kulüplerinin Türkiye'yi tercih etmelerinde, yabancı takımlarla hazırlık maçları yapma imkanının daha fazla olmasının da Antalya'yı cazip hale getirdiğini ifade etti.

Antalya'yı tercih eden Özbek kulüpleri

Özbekistan Süper Ligi şampiyonu, ülkenin en köklü kulübü Pakhtakor, 3 Şubat'ta gittiği Antalya'da hazırlıklarını sürdürürken, 17 Şubat'a kadar yapacağı Antalya kampı çerçevesinde 4 hazırlık maçı yapacak.

Pakhtakor, Antalya'daki hazırlık kampı çerçevesinde Belarus'un Torpedo, Polonya'nın Podbeskidze, Makedonya'nın Napredak ve Rusya'nın Volga kulüpleriyle karşılaşacak, ayrıca takıma almak istediği yeni futbolcularını da gözden geçirecek.

Son yıllarda futbol dünyasında yaptığı transferlerle adı sıkça gündeme gelen Özbekistan Kupası Galibi Taşkent'in Bunyodkor kulübü ise 21 Ocak-4 Şubat tarihleri arasında yaptığı Birleşik Arap Emirlikleri'ndeki hazırlık kampının ardından, 8 Şubat'ta da ikinci bir hazırlık kampı için için Antalya'ya gitti.
Yeni sezonda Süper Lig ve Özbekistan Kupası'nın yanı sıra Asya şampiyonlar ligi'nde de en üst düzeylere ulaşmayı hedefleyen Bunyodkor, Antalya'da 20 Şubat'a kadar hazırlık kampını sürdürecek.

Geçen sezonda Süper Lig'de üçüncülüğü elde eden, 2011 Asya Futbol Konfederasyonu Kupası Galibi Nasaf Kulübü de kamp için Antalya'yı seçerken, kulübün geçen haftasonu başlayan kampı çerçevesinde 5 hazırlık maçı yapması öngörülüyor
.
Antalya'daki hazırlık kampını 16 Şubat'a kadar sürdürecek olan Nasaf, kamp çerçevesinde Hırvatistan'ın İnter, Polonya'nın Gurnik ve diğer takımlarla hazırlık maçı yapacak.

Geçen sene Özbekistan Süper Ligi'ni 6'ncı sırada tamamlamasının ardından bu yıl ligde daha başarılı bir performans sergilemek isteyen Neftçi de, önce Birleşik Arap Emirlikleri'nde gerçekleştirdiği hazırlık kampının ardından, 8-20 Şubat tarihlerinde de Antalya'da yapacağı kamp çerçevesinde hazırlık maçları yapmayı planlıyor.

Özbekistan Süper Ligi'nin bir başka bir ekibi Buhara da, kamp çalışmaları için dün Antalya'ya hareket ederken, Özbek takımın 17 Şubat'a kadar sürecek Antalya'daki hazırlıklar boyunca bir kaç hazırlık maçları oynayacağı bildirildi.

Geçen sezonda küme düşmekten son turlarda kurtulan Metallurg takımı da yeni sezonda daha başarılı olabilmek adına ligdeki rakipleriyle birlikte hareket ederek Antalya'yı seçen Özbek ekipleri arasında yer aldı. Metallurg, 17 Şubat'a kadar sürdüreceği Antalya kampı boyunca bir çok yeni futbolcuyu denemek ve hazırlık maçları yapmayı hedefliyor.