Taraftarlar 'Terim' dedi
 
 Ünal Aysal ile Fatih Terim arasında yaşanan gerginlikte, taraftarlar destek oyunu açık ara hocadan yana kullandı. Tecrübeli teknik adamın Kasımpaşa maçından sonra düzenlediği basın toplantısının ardından internette tam anlamıyla patlama yaşandı. Hemen hemen her platformda konuşulan konu, ikili arasındaki söz düellosuydu. Sadece Galatasaray taraftarı değil, Beşiktaş ve Fenerliler bile gerek twitter’da gerekse diğer internet sitelerinde yaptıkları yorumlarda Terim’den yana tavır aldılar.
 
 ‘ÖNE ÇIKMA ÇABASI’
 
 Verilen mesajların çoğundaki ortak görüş, “Her şey iyi giderken Aysal’ın hocadan “Eleman” diye bahsetmesi, öne çıkma çabasından başka bir şey değil” şeklinde. Taraftar ayrıca, Bülent Tulun ve Lutfi Arıboğan gibi isimlerin Terim’in üzerinde yer almasının, hocaya haksızlık olduğunu düşünüyor ve bunun takıma da zarar verdiği fikrini paylaşıyor.
 
 Fanatik