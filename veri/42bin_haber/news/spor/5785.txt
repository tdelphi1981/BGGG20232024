Faik Gökay, son yolculuğuna uğurlandı
Türkiye Futbol Federasonu ve Türkiye Basketbol Federasyonu eski başkanlarından Faik Gökay'ın cenazesi Erenköy Galip Paşa Camii'nden kaldırıldı.
1959 -1960 yıllarında Türkiye Futbol Federasyonu Başkanlığı yapan Gökay, aynı zamanda 14 yıl Türkiye Basketbol Federasyonu Başkanlığı görevini de yürütmüştü. 
 
Dün Yalova'daki evinde hayatını kaybeden Faik Gökay için Erenköy Galip Paşa Camii'nde cenaze namazı kılındı. Cenaze namazına ailesinin yanısıra basketbol federasyonu yetkilileri katıldı. Türkiye Futbol Federasyonu'ndan (TFF) hiç bir yetkilinin katılmadığı cenaze törenine, TFF ve eski TFF Başkanları'ndan Haluk Ulusoy ise çelenk gönderdi.

Merhum Gökay'ın cenazesi, Erenköy Galip Paşa Camii'nde öğle namazına müteakip kılınan cenaze namazının ardından Tuzla Aydınlıköy Mezarlığı'na defnedildi.

FAİK GÖKAY KİMDİR?

Türkiye Futbol Federasyonu eski Başkanı Faik Gökay, 1913 yılında doğdu. 100 yaşında hayatını kaybeden Gökay, FIFA kokartlı futbol hakemliğinin yanı sıra 14 yıl da Türkiye Basketbol Federasyonu Başkanlığı yaptı.

1959-1960'da Türkiye Futbol Federasyonu Başkanlığını yürüten merhum Gökay, spor idarecisi olarak verdiği hizmetlerin yanında mezun olduğu Gazi Üniversitesi'nde öğretim görevlisi, spor yazarlığı, Ankara Radyosu'nda spikerlik yaptı.