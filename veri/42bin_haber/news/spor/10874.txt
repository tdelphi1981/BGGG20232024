Mete Kalkavan'ın yönettiği maçta olay çıktı
Spor Toto Süper Lig'de geçen hafta Beşiktaş ile Fenerbahçe arasındaki karşılaşmayı yöneten hakem Mete Kalkavan'ın görev aldığı İstanbul Süper Amatör Lig'deki Feriköy-Kazım Karabekir Mevlana mücadelesinde olay çıktı.İstanbul Süper Amatör Lig'de yer alan Feriköy ile Kazım Karabekir Mevlana takımları arasında Bağcılar Mahmutbey Stadı'nda oynanan karşılaşmada, aynı ligde yer alan Küçükköy'ün taraftarlarının Feriköy taraftarlarının yer aldığı tribünleri taşlamaları ve stada zorla girmeye çalışmaları nedeniyle olaylar çıktı. Mücadelenin 12. dakikasında Küçükköy taraftarları, stada zorla girmeye çalıştı. Feriköy taraftarları ile geçen hafta yaşadıkları gerginliği bahane gösteren Küçükköylüler, ev sahibi takımın taraftarlarının bulunduğu tribünü taş yağmuruna tuttu.

Feriköylü taraftarların da buna karşılık vermesi sonrası olaylar büyüdü. Stat içinde ve çevresinde bulunan emniyet güçleri, taraftarlara müdahale etti. Çıkan olaylar sonrası hakem Mete Kalkavan, karşılaşmayı durdurarak futbolcularla birlikte soyunma odasına gitti.