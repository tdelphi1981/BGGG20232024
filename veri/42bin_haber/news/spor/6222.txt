Drogba Aslan oldu
G.Saray, Sneijder'ın ardından büyük bir transfer bombası daha patlatıyor
 Didier Drogba'nın menajeri Pierre Frelot'un G.Saray Başkanı Ünal Aysal'la bir araya geldiği iddiası, transfer kulislerini hareketlendirdi. Önceki gün Aysal'ın sahibi olduğu Les Ottomans'ta gerçekleştiği ileri sürülen görüşmenin ardından, 'G.Saray, Sneijder'dan sonra Drogba'yı da transfer ediyor' söylentileri yayıldı. Başkan Aysal, bu yöndeki sorulara, 'O kadar da değil, maliyeti çok yüksek' karşılığını verdi.
 BOMBA PATLAYACAK
 SNEİJDER transferiyle dengeleri alt üst eden G.Saray'ı temsilen Bülent Tulun ile Sinan Kalpakçıoğlu'nun dün Drogba'nın da menajerliğini yaptığı belirtilen Pierre Frelot ve uluslararası Türk menajer Ceylan Çalışkan'la birlikte G.Afrika'ya uçması, 'G.Saray, Drogba bombasını patlatacak' iddialarını alevlendirdi.
 BOMBA gelişme ise Fildişi'nin Tunus ile oynadığı maçtan sonra gelişti. Çin'in Shenhua kulübüyle olan sözleşmesini feshedeceği belirtilen Drogba'nın menajeriyle yapılan görüşmelerde 1.5 sezon için 10 milyon euro garanti ücrete anlaşma sağlandığı öne sürüldü. G.Saray'ın bir başka hedefi ise Kolo Toure... İngiltere Premier Lig ekiplerinden Manchester City'de forma giyen 32 yaşındaki Fildişi Sahilli futbolcunun kulübüyle sözleşmesi yıl sonu bitiyor.
 EBOUE İLE OYNARIM
 TOURE, Tunus maçı sonrası bir araya geldiği Sarı-Kırmızılı kulübün temsilcilerine 'G.Saray, Devler Ligi'nde. Eboue arkadaşım. Teklife sıcak bakıyorum' dedi.