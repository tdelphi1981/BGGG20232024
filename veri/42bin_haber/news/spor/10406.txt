Şota: "İstediğimiz her şeyi yaptık"
Kasımpaşa Teknik Direktörü Şota Arveladze, Spor Toto Süper Lig'de Trabzonspor'u 2-0 yendikleri maçta sahaya istedikleri her şeyi yansıttıklarını söyledi. 
Karşılaşmadan sonra düzenlenen basın toplantısında konuşan Arveladze, maçın başında Trabzonspor'un Olcan Adın ile kaçırdığı golün maçın dönüm noktası
olduğunu belirtti.

Arveladze, ligin en az gol yiyen takımı olduklarına dikkati çekerek, şöyle konuştu:

"Olcan'ın karşı karşıya pozisyonunda, kalecimiz Isaksson çok iyi bir kurtarış yaptı. Bizim için maç orada başladı. Son dakikalarda biraz baskı yedik. Takımımı çok beğendim. Konuştuğumuz her şeyi 90 dakika boyunca yaptık. Hak ettiğimiz bir galibiyet aldık. Bundan sonra yukarıya koşan ve arkada kalan takımlar, belli olacak. Bu durumda, çok iyi bir adım attık. İnşallah böyle devam ederek, başarılı bir sene geçiririz."

Bir basın mensubunun geçen hafta Fenerbahçe maçında yaşanan olayları hatırlatması üzerine Arveladze, "Geçen hafta inanın benim açıklamalarımdan sonra bu olanları unutmak istedik. Oyuncularıma da unutmaları gerektiğini söyledim. Bu olayları çok konuştuk ve artık geri gitmek istemiyorum. Unuttuk sayılır. Futbolda maalesef istemediğiniz olaylar da oluyor" ifadelerini kullandı. Futbolculuk kariyerinde uzun yıllar formasını giydiği Trabzonspor'un küme düşme hattının sadece 3 puan üstünde olduğunun sorulması üzerine Gürcü teknik adam, "Puan durumuna göre herkes bunu düşünebilir ama hocaya, camiaya, oyunculara inanarak, bu zor günlerden kurtulacaklardır. Çabuk kendilerine geleceklerine inanıyorum" diye konuştu.