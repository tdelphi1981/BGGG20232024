"Her Türk vatandaşı onunla gurur duymalı"
Türk basketbolunun önemli oyuncularından biri olan eski milli sporcu Mehmet Okur'un 33 yaşında aktif sporculuk hayatını noktalama kararı basketbol otoritelerini üzdü.Türkiye Basketbol Federasyonu Milli Takımlar İdari Menajeri Barbaros Akkaş, Galatasaray Medical Park Başantrenörü Ergin Ataman, Anadolu Efes Genel Menajeri Engin Özerhun ve antrenör Nihat İziç, Mehmet Okur'un basketbolu bırakmasını değerlendirdi.

Milli Takımlar İdari Menajeri Akkaş, Okur'un Türk basketbolunun en önemli oyuncularından biri olduğunu belirtip, Amerikan Profesyonel Basketbol Ligi'nde (NBA) şampiyonluk yaşayan ve NBA All-Star'ına seçilen ilk Türk oyuncu olduğunu hatırlatarak, Mehmet, baktığımızda Hidayet Türkoğlu'yla beraber en kariyerli iki Türk basketbolcudan biri. Gerek aile yaşamıyla, gerek sporculuk ahlakıyla bütün gençlerin örnek alması gereken bir oyuncuydu. Spor hayatının bu kadar erken bitmesi beni üzdü. Bundan sonra da inşallah basketbolun içinde kalıp, tecrübelerini Türk sporcularına, Türk gençlerine aktararak basketbola hizmet etmeye devam eder şeklinde konuştu.

Akkaş, Mehmet'in bir basketbolcu için en zor sakatlıkları yaşadığını söyleyerek, eski basketbolcuya bundan sonraki hayatında başarılar diledi.

Ataman: Mehmet, Türk basketbolunun sembol isimlerinden birisidir

Galatasaray Medical Park Başantrenörü Ergin Ataman, Mehmet Okur'un Türk basketbolunun sembol isimlerinden biri olduğunu vurgulayarak, eski milli oyuncunun basketbolu erken yaşta bırakmasına üzüldüğü söyledi.

Mehmet Okur'un örnek bir oyuncu olduğunu ifade eden Ataman, Kendisi Türk basketbolunun sembol isimlerinden biri. NBA'de kazandığı başarılar geçmişte hayal bile edilemezdi. Türk gençlerine hem kişiliğiyle, hem oyunculuğuyla örnek bir basketbolcuydu diye konuştu.

Tecrübeli antrenör, Okur'un çok fazla sakatlık yaşadığı için basketbolu bırakmak zorunda kaldığını ve bundan sonra Türk basketbolunun içinde farklı alanlarda hizmet edeceğine inandığını dile getirdi.

Özerhun: Her Türk vatandaşı onunla gurur duymalı

Anadolu Efes Genel Menajeri Engin Özerhun, Mehmet Okur'la 2000-2002 yılları arasında çalıştıklarını hatırlatarak, eski basketbolcunun lacivert-beyazlı takımın başarılarında önemli pay sahibi olduğunu belirtti.
O zamanki adıyla Efes Pilsen'le 2001 yılında FIBA Suprolig'de Avrupa üçüncülüğü sevincini Okur ile birlikte yaşadıklarını aktaran Özerhun, Bize büyük katkısı oldu. Kendisini, davranışları olarak bulunduğu sürede, yapıcı, çalışkan, hedefleri olan ve tutturan bir oyuncu olarak hatırlayacağız. Türk basketbolunu NBA'de gururla temsil etti. Her Türk vatandaşı onunla gurur duymalı dedi.

Basketbol için erken denilebilecek bir yaşta Okur'un sporu bırakmasına üzüldüğünü ifade eden Özerhun, eski milli yıldızın son zamanlarda yaşadığı sakatlıklardan dolayı istenilen performansı verememesi üzerine bu kararı aldığını ifade etti.

İziç: En iyi şekilde Türk basketbolunu temsil etti

Mehmet Okur'u Türk sporuna kazandıran isimlerden biri olan tecrübeli basketbol antrenörü Nihat İziç de, Okur'un basketbolu bırakmasına üzüldüğünü belirtti. İziç, Mehmet Okur'un Türkiye'nin en önemli basketbolcularından biri olduğunu vurgulayarak, Hem karakter olarak, hem de oyuncu olarak her zaman Türk basketbolunu en iyi şekilde temsil etti. Hem saha içinde, hem saha dışında örnek bir insan. Maalesef şansız sakatlıklardan dolayı basketbolu bırakmak zorunda kaldı. Sakatlıklar olmasaydı en az 2-3 yıl daha NBA'de üst düzey oynayabilirdi şeklinde konuştu.