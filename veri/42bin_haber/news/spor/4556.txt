Sneijder: Hagi gibi olmak istiyorum
Galatasaray'ın yöneticisi Abdürrahim Albayrak, Wesley Sneijder'in yeni Hagi olmak istediğini söyleyerek çarpıcı açıklamalarda bulundu.
Özel bir televizyon kanalına açıklamalarda bulunan Galatasaray yöneticisi Abdurrahim Albayrak, Sneijder hakkında konuştu. Albayrak, Hollandalı yıldızın, "Türkiye'ye gelip Galatasaray'ın Hagi'si olmak istiyorum" dediğini ifade etti.
 
"Terim ile aramda problem olması mümkün değil" 
 
Sarı-Kırmızılı kulübün yöneticisi, Sneijder transferi yüzünden teknik direktör Fatih Terim ile sorun yaşadığı iddialarını yalanlayarak, "Transfer çalışmalarını Ali Dürüst başkanımla beraber çok zaman harcadık. Benim kimseyle kavgam olmaz. Hele Fatih hocam ile hiç olmaz. İdmanda 40 dakika Ünal Aysal başkan ile konuştum. İdman sahasının içindeydim. Vay hocam nasıl sahadaymışım diye medya böyle bir dedikodu üretti. Şerefim üzerine yemin ediyorum ki Fatih Terim ile hiçbir sorun yaşamadım. Biz zamanın büyük bölümünü hocam ile geçiriyoruz. Kamplarda gece 2-3'lere kadar oturuyoruz. Bunu hocaya sordular. Hoca 'Allah'tan korkun' dedi. Basına idmanı açıyorum olay oluyor diye onlara tepki gösterdi. Takım içinde ufak tefek problemler olabilir" diye konuştu.

Albayrak, Fatih Terim ile arasındaki ilişkiye değinerek, "Benim ya da hocanın morali bozuk olabilir. O an işimizi yapıyoruz, bu kadar. Dünyanın neresine gidersek gidelim, İtalya'ya gittik. Onlar bile 'I love you Terim' diye bağırıyor. İtalya'ya gidiyoruz herkes Terim ile resim çektiriyor. Biz işimizi yapıyoruz, iyi de gidiyoruz. İdman sahasında hoca haklı geldi orada bana söylendi. Hoca ile bizim aramızda problem olması mümkün değil" dedi.

"Sneijder, 'Yeni Hagi olmak istiyorum' dedi'"

Galatasaray yöneticisi Abdurrahim Albayrak, Fatih Terim'in Sneijder'i istemediği iddalarını yalanlayarak, "Hoca Sneijder'i neden istemesin. Hoca Ronaldinho'yu istemedi diyorsunuz nereden biliyorsunuz bunu. Bunları basına söyleyen kişiler yönetici olamaz. Biz Sneijder'i bekliyoruz. Ünal Aysal başkanımızla dün de bugün de görüştük. Kulübüyle anlaşma sağlandı, futbolcudan gelecek haberi bekliyoruz. Futbolcunun ailesi, menajeri var. Aldığınız oyuncu size 3-4 senede 70-80 trilyona mal olacak. Bunlar kolay kararlar değil. Benim ilk duyduklarım, 'Türkiye'ye geliyorum Hagi olmak istiyorum' diye kendisinin beyanı var. Sneijder bu Hagi sözünü Inter'den dışlandığı için söylüyor. Galatasaray, Inter'den daha başarılı bir takım. Feda ederek geliyor. Gelip geleceğini de bilmiyorum. Biz Schalke'yi elediğimiz takdirde alacağımız para 3 milyon 900 bin Euro'dur" ifadelerini kullandı.


"Serdar Aziz için görüştüm"
 
Sarı-Kırmızılı kulübün yöneticisi sözlerini şu şekilde tamamladı; "Her önüne gelen bir son dakika yazıyor. Biz maça çıkarken lütfen bunları yapmasınlar. Tomas Ujfalusi'nin sakatlığı var. Bir stoper yolladık. Uzun ince bir yoldayız. Hem Devler Ligi, hem lig. Elbette stopere ihtiyacımız var. İçerideki futbolcuların da hakkını yememek lazım, dikkatli olmak lazım. Bursaspor Kulübü ile Serdar Aziz konusunda ben görüştüm. Onlar futbolcuyla ilgili böyle tasarruflarının olmadığını söylediler. Biz de saygı duyduk."