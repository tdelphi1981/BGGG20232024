"Burak Bıyıktay görevinin başında"
Aliağa Petkim Kulübü Başkanı Uğur Eren, sezon sonuna kadar başantrenör Burak Bıyıktay'la çalışmaya devam edeceklerini bildirdi.Eren, AA muhabirine yaptığı açıklamada, iyi bir kadroya ve iyi bir teknik ekibe sahip olduklarını, ancak bazı şanssızlıklar yaşadıklarını belirterek, teknik ekibe ve oyunculara güvendiklerini söyledi.
Takımın aldığı kötü sonuçların ardından başantrenör Burak Bıyıktay'ın sözleşmesinin feshedileceğine dair maksatlı ve asılsız dedikodular üretildiğini ifade eden Eren, şunları kaydetti:

Başantrenörümüzden memnunuz ve ona güveniyoruz. Takımımızın en kısa zamanda toparlanarak, play-off için ilk 8 hedefini tekrar yakalayacağına olan inancımız tam. Başantrenörümüzle sezon sonuna kadar sözleşmemiz var. Kamuoyunun, sezon sonuna kadar başantrenör olarak Burak Bıyıktay'ın takımın başında kalacağını bilmesini istiyorum.

Beko Basketbol Ligi'nde dün deplasmanda Hacettepe Üniversitesi'ne 63-56 mağlup olan Aliağa Petkim, ligde 16 maçta 6 galibiyet ve 10 yenilgi aldı.

Aliağa Petkim, gelecek hafta Galatasaray Medical Park'la Aliağa'da karşılaştıktan sonra Antalya Büyükşehir Belediyesi'ne konuk olacak.