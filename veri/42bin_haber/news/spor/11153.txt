"Ligde kalacağımıza inanıyorum"
Akhisar Belediyespor Teknik Direktörü Hamza Hamzaoğlu, son maçta da olsa Süper Lig'de kalacaklarına inandığını bildirdi.Manisa'da katıldığı bir programın ardından gazetecilerin sorularını yanıtlayan Hamzaoğlu, cezası nedeniyle takımın başında yer alamadığı Gaziantepspor karşısında 2-0 öne geçmelerine rağmen galibiyeti koruyamadıklarını ve sahadan beraberlikle ayrıldıklarını söyledi.

Hamzaoğlu, ortaya koydukları oyun nedeniyle umutlarını kaybetmediklerini belirterek, sözlerini şöyle sürdürdü:

İkinci yarının başından bu zamana kadar her maçı kazanabilecek oyunu ortaya koyduk. Bazı maçlarda skoru yakalamamıza rağmen kazanamadık, bazen de kazandık. Bundan sonraki 9 maçta da bu performansı ve bundan daha iyisini ortaya koyup, maçlarımızı kazanmaya çalışacağız. Ondan sonra da rakiplerimizin durumuna bakacağız. Biz zoru görmeden sonunda bir türlü mutlu olamadık. Sonunda yine gülen taraf olacağımıza inanıyorum. Sonuna kadar mücadelemizi sürdüreceğiz. Hiçbir zaman ümidimizi yitirmedik, yitirmeyeceğiz. Belki son maçta da olsa bu ligde kalacağımıza inanıyorum. Önümüzdeki Sivasspor maçı bu 9 maçın ilk ayağı olacak. İnşallah bu maçla iyi bir başlangıç yaparız.

Sivasspor ile oynayacakları müsabakanın seyircisiz olmasının takımı etkileyeceğini kaydeden Hamzaoğlu, Taraftarımız bizim için önemli bir güç, önemli bir destek. Ama şartlar ne olursa olsun şu anki bulunduğumuz konum artık her maçtan üç puanla ayrılmamızı gerektiriyor. Ligde kalmak için baraj olarak bir şey belirlemedik. Sonuçta bizim maçlarımızı kazanmamız gerekiyor. Kazandıktan sonra rakiplerimiz mutlaka birbirleriyle oynayacağı için birileri kaybedecektir. Biz her şeyden önce kendi maçlarımızı kazanmalıyız diye konuştu.