"Spor tarihimizdeki kara bir leke"
Galatasaray, Melo'nun 4 maçlık cezasının onanması için "Spor tarihimizdeki kara bir leke" yorumunda bulundu. 
Türkiye Futbol Federasyonu (TFF) Tahkim Kurulu'nun Galatasaraylı futbolcu Felipe Melo'nun 4 maçlık cezasını onama kararının ardından Galatasaray Kulübü'nden yapılan açıklamada, "Suçsuzluğun ispat edilememesi, suçun varlığı ve ceza için yeterli bir gerekçe olarak kabul edilmiş ve bir kez daha spor tarihimize kara bir leke düşmüştür" denildi. 

Sarı-kırmızılı kulüpten, "Hukuk, Adalet, Eşitlik Üzerine" başlığıyla yapılan açıklamada, Fenerbahçeli futbolcu Meireles'e Profesyonel Futbol Disiplin Kurulu'nca (PFDK) verilen ve TFF Tahkim Kurulu tarafından indirim yapılan ceza hatırlatılarak, şöyle denildi:

"Birkaç hafta önce bir başka sporcuya maçın hakemi tarafından yaptığı tespit edilen ve görüntülerle desteklenen hareket nedeniyle verilen 8 maçlık müsabakadan men cezasının (Görüntülerde açıkça yer almasına rağmen) yeterli kanıt bulunamadığı ve kendi ifadeleriyle 'hakemin yüzüne bir sıvının gelmiş olabileceği düşünülse de futbolcunun tüm bu eylem sırasında konuşmaya devam ettiği ve konuşma esnasında tükürme eyleminin fiziksel olarak mümkün olmadığı' gerekçesiyle Tahkim Kurulu tarafından 1 maça indirilmesi kararı, camiamız kadar spor kamuoyunda vicdanları rahatsız eden bir karar ve uygulama örneği olarak spor tarihimize geçmişti.

 Kısacası kurul, hakemin raporundan bağımsız olarak hareket etmiş, oyuncunun beyanını ve görüntüleri esas alarak karar vermişti. 

Aynı kurulun bugün açıkladığı kararından öğreniyoruz ki futbolcumuz Melo'nun rakip oyuncuya yaptığı iddia edilen aynı hareket nedeniyle yine disiplin kurulunun vermiş olduğu 4 maçlık ceza konusunda yaptığımız itirazda, bu kez sporcunun beyanı ve görüntüler kale alınmamış ve 'hakem raporunda bulunan hususların aksini ispata yeter kuvvette delil ve emare olmaması yanında, olayın gerçekleştiği anda rakip takım futbolcusunun tepkisi ve diğer oluşa dair tespitler dikkate alınarak' onanmıştır. 

Yani suçsuzluğun ispat edilememesi, suçun varlığı ve ceza için yeterli bir gerekçe olarak kabul edilmiş ve bir kez daha spor tarihimize kara bir leke düşmüştür. Değerlendirmeyi kamu vicdanına bırakıyoruz."

TFF Tahkim Kurulu, Galatasaray'ın Spor Toto Süper Lig'de Beşiktaş ile yaptığı maçta rakip takım oyuncusu Oğuzhan Özyakup'a tükürdüğü gerekçesiyle PFDK'nın Melo'ya verdiği 4 maçlık ceza kararına yapılan itirazı reddedip, cezayı onamıştı.