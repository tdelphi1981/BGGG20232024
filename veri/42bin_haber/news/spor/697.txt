Webo, Carvalhal'den izin istedi
Geçen sezon, İstanbul Büşükşehir Belediyespor formasıyla, Süper Lig'de 15 gol atan, bu sezon da attığı gollerin yanı sıra performansıyla da beğeni toplayan Pierre Achille Webó Kouamo, teknik direktör Carlos Carvalhal'le görüşerek transferi için kolaylık sağlanmasını istedi.
WEBO TRANSFERİ İÇİN İZİN İSTEDİ, CARVALHAL ANLAYIŞLA KARŞILADI
Konuyla ilgili olarak Radyospor'da Özgür Sancar'a açıklama yapan , Kamerunlu futbolcunun danışmanı Doğan Ercan, "Webo, Carvalhal'le görüştü. Kulübünün çıkarları doğrultusunda transferi için izin istedi. Carvalhal'de kendisine, 'Seni anlıyorum. 30 yaşındasın ve kariyerinin bu aşamasında farklı bir deneyim yaşamak istiyorsun. Seni anlıyor ve transferin konusunda kolaylık sağlamak istiyorum. Eğer senin yerine bir forvet bulursak, neden olmasın, istediğin takıma transfer olabilirsin' dedi.

Portekizli teknik adamın bu sözleri Webo'yu gerçekten çok rahatlattı" diye konuştu.

BEŞİKTAŞ, FENERBAHÇE VE DINAMO KIEV
Tecrübeli golcüye büyük takımların talip olduğunu dile getiren Ercan,büyük takımların özellikle de Beşiktaş ve Fenerbahçe'nin Webo'yu istediğini dile getirerek, "Devre arasında transfer olasılığı yüksek. Biz de sayın başkan Çağatay Kalkancı'yla durum değerlendirmesi yapacağız. Belediyespor isterse ya da gelen teklifi tatmin edici bulursa transfer olur. Webo'yu Dinamo Kiev'de istiyor" dedi.

BEŞİKTAŞ YENİ BİR TEKLİFTE BULUNACAK, FENERBAHÇE BIENVENU ARTI PARA
Beşiktaş'ın Webo için ara transfer döneminde yeni bir teklif vermesi, Fenerbahçe'nin ise para ve Bienvenu'yü önermesi bekleniyor.

ÇAĞATAY KALKANCI VE TAMER KIRAN GÖRÜŞTÜLER
Son kulüpler birliği toplantısında Belediyespor Başkanı Çağatay Kalkancı ile Beşiktaş Futbol Komitesi Başkanı Tamer Kıran, Webo için fikir teatisinde bulunmuşlardı.

Sezon başında Beşiktaş ve Trabzonspor Webo için B.Belediyespor'a teklif vermiş, ancak bu teklifler kabul edilmemişti. 

Trabzonspor Wittek artı para önerirken, Beşiktaş 3 genç futbolcu artı 2.5 milyon euro, bunun yanısıra genç yetenek Muhammet Demirci'yi 1 yıllık kiralık olarak önermişti. Ancak İstanbul Büyük Şehir Belediyespor çok yüksek bir bonservis ücreti isteyince transfer gerçekleşmemişti.