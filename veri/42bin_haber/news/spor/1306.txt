"Sezonun en iyi futbolunu oynadık"
Spor Toto 2. Lig Beyaz Grup takımlarından İnegölspor'un teknik direktörü Mehmet Bulut, deplasmanda Bayrampaşa karşısında aldıkları 1-0'lık galibiyete ilişkin, Sezonun en iyi futbolunu oynadık dedi.Bulut, gazetecilere yaptığı açıklamada, ligde arzu etmedikleri puan kayıpları yaşadıklarını belirterek, iç sahadaki puan kayıplarını deplasman galibiyetleriyle telafi ettiklerini söyledi.

Özellikle iç sahada sıkıntı yaşadıklarını vurgulayan Bulut, Rakip savunmayı aşmada sıkıntılarımız var. Bunların tedbirlerini almak da bize düşüyor. İnşallah bundan sonra bu sıkıntıları yaşamayız. İçeride daha sabırlı oynamamız gerekiyor. Topa daha fazla sahip olmamız gerekiyor. Daha fazla pas yapmamız gerekiyor. Bu doğrultuda çalışmalarımızı devam ettireceğiz. Allah'tan dışarıda kazanıyoruz. İç saha kayıplarımızı kapatıyoruz. İçeride kazansaydık şimdi liderdik diye konuştu.

Bulut, Kırklareli beraberliğinin ardından Bayrampaşa maçının daha da önem kazandığını vurgulayarak, İç sahadaki 2 puan kaybımızın ardından önemli bir galibiyet aldık. Sezonun en iyi futbolunu oynadık. Bu da bizim için sevindirici. Aynı futbolu arttırarak Anadolu Selçukluspor karşısında oynayacağız. Şu an Ekrem'in ufak bir sakatlığı var. Onun dışında da eksiğimiz yok değerlendirmesinde bulundu.

Bu arada bordo-beyazlı ekip, bugünkü antrenmanda düz koşu yaptı.