Davullarla zurnalarla...
Antalya'da düzenlenen WOF O-Spor Dünya Şampiyonası'nda altın madalya kazanan kick bokçu Hatice Kalencik, memleketi Osmaniye'nin Düziçi ilçesinde davullu zurnalı törenle karşılandı.Yarbaşı beldesi otoban turnikelerinde, hemşehrileri tarafından davul zurna eşliğinde oyunlar oynanarak karşılanan Kalencik ve antrenörü Ali Özkan, konvoyla şehir turu attıktan sonra Düziçi Belediye Başkan Vekili Bekir Yiğit Kara'yı ziyaret etti.

Kara, genç sporcuyu cumhuriyet altınıyla ödüllendirdi.

Düziçi Kaymakamı Nevzat Şengök de makamında kabul ettiği Kalencik ve antrenörü Özkan'ı tebrik etti.

Dünya şampiyonu Hatice Kalencik, başarısından ve Türk bayrağının göndere çekilmesinden dolayı çok mutlu olduğunu ifade etti.

Daha büyük başarılara imza atmak için daha çok çalışacağını ifade eden Kalencik, O kadar turnuvaya katıldım, ama hiç bu kadar heyecanlanmadım. Çiçekleri nasıl aldığımı bile hatırlamıyorum. Bu şekilde memleketinde karşılanmak çok güzel bir duygu. Emeği geçen bütün hemşehrilerim ve yetkililere ve aileme çok teşekkür ediyorum dedi.

Antrenör Ali Özkan ise bu yıl yedincisi düzenlenen Dünya Wof-O-Sport Şampiyonası'na Niğde'yi temsilen katıldıklarını bildirdi.

Hatice Kalencik'in artı 68 kiloda 3 rakibini saf dışı bırakarak, altın madalya aldığını belirten Özkan, Bizlerin görevi, ülkemizin gençlerini erkek, kadın, küçük, büyük nereli olduğuna bakmaksızın hepsine sahip çıkmak. Öncelikle memleketine faydalı bir insan yetiştirmek ve zararlı alışkanlıklardan uzak tutmaktır diye konuştu.

Kaymakam Şengök ise Düziçi'nden başarılı bir sporcunun çıkmasından gurur duyduğunu ve sporun her türlüsünü herkese tavsiye ettiklerini kaydetti.