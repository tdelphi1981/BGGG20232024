Mehmet Özdilek: Bir adım öne geçmeyi başardık
Ziraat Türkiye Kupası B Grubu'nda Eskişehirspor'u 1-0 mağlup eden Medical Park Antalyaspor'un teknik direktörü Mehmet Özdilek, 'Eskişehirspor'u yenerek grupta bir adım öne geçmeyi başardık' dedi.
Özdilek, karşılaşmanın ardından düzenlenen basın toplantısında, zorlu bir periyottan geçtiklerini söyledi. Üstü üste maçlar oynadıklarını ifade eden Özdilek, Eskişehirspor maçının da her iki takım için çok önemli olduğunu vurguladı.

Çok pozisyon üretmelerine rağmen gol yollarında şanssız olduklarına dikkati çeken Özdilek, 'Eskişehirspor'u yenerek grupta bir adım öne geçmeyi başardık. Takımımın coşkusundan, mücadelesinden memnunum. Haklı bir galibiyet aldığımıza inanıyorum' dedi.

Spor Toto Süper Ligi'nde iki gün sonra Gençlerbirliği'yle karşılayacaklarını anımsatan Özdilek, zor bir dönemden geçtiklerini ve bu dönemi en sağlıklı bir şekilde atlatmak istediklerini ifade etti.

Özdilek, hayatını kaybeden gazeteci-yazar Mehmet Ali Birand'a da Allah'tan rahmet diledi.

Kırmızı-beyazlı oyuncu Ali Tandoğan ise mutlak kazanmaları gerektiği bilinciyle sahaya çıktıklarını söyledi. Eskişehirspor'un iyi bir takım olduğuna işaret eden Tandoğan, maça konsantre olduklarını vurguladı. İlk yarıda hücumsal anlamda iyi işler yaptıklarını ve golü bulduklarına dikkati çeken Tandoğan, ligde olduğu kadar kupada da iddialı olduklarını kaydetti.

Antalyaspor'a 3 puanı getiren golü kaydeden Isaac ise çok önemli bir karşılaşmadan 3 puan aldıklarını dile getirdi. Isaac, futbolcu, teknik direktör, taraftar ve basının birlikteliğinin başarıyı beraberinde getirdiğini belirtti.

-Eskişehirspor cephesi-
Eskişehirspor Teknik Direktörü Ersun Yanal ise oyuna istedikleri ritimde başlayamadıklarını, oyuncuların bu ritmi yakalayamamasında rakibin etkili savunmasının da etkili olduğunu belirtti.

Kendi hatalarından bir gol yediklerine dikkati çeken Yanal, golden sonra özellikle ikinci yarı baskılı oynadıklarını ifade etti. Rakiplerini iyi ve sert bir takım savunması yaptığına işaret eden Yanal, bu savunmanın pozisyon üretmelerine engel olduğunu söyledi.

Gol üretecek oyuncularının enerjiden ve coşkudan yoksun olmaları nedeniyle bu sonucun ortaya çıktığını belirten Yanal, 'Kupada oynayacağımız 3 karşılaşma var. Bu karşılaşmaları kazanarak iddiamızı sürdürmek istiyoruz. Bu süreçte oyuncularımın aynı konsantrasyonda olmaları gerekiyor' dedi.

Eskişehirsporlu Alper Potuk ise önemli bir avantajı kaybettiklerini dile getirdi.

Causic ise şanssız bir gol yediklerini belirtti. Maçı çevirmek için çok çalıştıklarına ancak başaramadıklarına değinen Causic, gruptaki diğer karşılaşmaları kazanarak bu maçı telafi edeceklerini söyledi.