8. Uluslararası Runtalya Maratonu başladı
Antalya'da düzenlenen 8. Uluslararası Runtalya Maratonu, yaklaşık 50 ülkeden 3 bin 950 sporcunun katılımıyla başladı.Öger Tur öncülüğünde düzenlenen Runtalya Maratonu, Büyükşehir Belediye Başkanı Mustafa Akaydın'ın engelliler maratonunun başlangıcını vermesiyle başladı. Engelliler maratonundan sonra, önce 10 kilometre koşu ve 21 kilometre yarı maraton başlatıldı. Son olarak da 42 kilometre maratonun stardı verildi.

Maraton, yarı maraton ve 10 kilometre koşunun başlangıcını ise Antalya Vali Yardımcısı Ali Nazım Balcıoğlu, Büyükşehir Belediye Başkanı Mustafa Akaydın ile Holiday Plan Yönetim Kurulu Başkanı Vural Öger verdi.
Yarışmada sporcular, Cam Piramit önünden başlayıp Atatürk Caddesi, Işıklar, Eski Lara yolu, Fener, Lara Beach Sahil Yolunu takip ederek Kundu'ya ulaşacak. Maraton, başlangıç noktası olan Cam Piramit önünde sona erecek. Runtalya Maratonu için Türkiye'nin yanı sıra 50 civarındaki ülkeden 3 bin 950 sporcu kayıt yaptırdı.

Maraton, yarı maraton ve 10 kilometre koşularında ilk üç sırayı paylaşan erkek ve bayan sporculara bir haftalık tatil hediyesi, yaş gruplarında dereceye giren sporculara ise kupa verilecek. Engelliler kategorisinde yarışmaya katılan sporcular ise madalya ve kupanın yanı sıra para ödülü de kazanacak.

Öte yandan sporcuların ihtiyaçlarını karşılamak için 42 kilometrelik parkur boyunca kurulan 30 istasyondan 40 bin şişe su, 8 bin şişe sporcu içeceği, 5 ton elma, muz ve portakal dağıtılacak.
Maratonda 10 ambulans, 20 doktor, 250 kişiden oluşan polis ve jandarma ekibinin görev yaptığı bildirildi.