Türkiye-İsrail maçında "One Minute" pankartı
Türkiye ile İsrail arasında oynanan 18 Yaş Altı buz hokeyi maçında açılan "One Minute" pankartını polis kaldırdı. 
18 Yaş Altı Dünya Buz Hokeyi Şampiyonası'nda Türkiye ile İsrail'in karşılaştığı maçta bir grup taraftar, Başbakan Recep Tayyip Erdoğan'ın fotoğrafının bulunduğu "one minute" yazılı pankart açtı, pankart polis tarafından kaldırıldı.

Uluslararası Buz Hokeyi Federasyonu'nca (IIHF) Kocaeli Büyükşehir Belediyesi Olimpik Buz Sporları Salonu'nda düzenlenen şampiyonada 3. Klasman B Grubu'nda mücadele eden Türkiye ile İsrail ikinci kez karşılaştı.

Polisin geniş güvenlik önlemi aldığı maç öncesinde taraftarlar üst aramasının ardından salona alındı. Taşkınlık yapabileceği şüphesiyle 4 taraftarın salona alınmadığı öğrenildi.

Takımlar, ısınmak amacıyla piste çıktığında İsrail Buz Hokeyi Federasyonu Başkanı Eran Aharonovitch'ın ellerini çırparak Tarkan'ın şarkılarına tempo tutması dikkati çekti.

Maçı, IIHF Başkan Yardımcısı Kalervo Kummola ile TBHF Başkanı Orhan Duman birlikte izledi.

-Taraftarlar pankart açtı-

Türk Milli Takımı'nın üstünlük kurmaya çalıştığı maçın 5. dakikasında bir grup taraftar, Başbakan Recep Tayyip Erdoğan'ın Davos'ta çekilen fotoğrafının
bulunduğu "one minute" yazılı pankart açtı.

Yaklaşık 5 dakika açık kalan pankart, polis tarafından indirildi.