2013'te 3 yeni adres
Yaklaşık 40 günlük bir aranın ardından ATP ve WTA turu heyecanı bu ay sonunda yeniden başlıyor. 14 Ocak'taki yılın ilk Grand Slam'i Avustralya Açık'a hazırlık turnuvalarıyla perdesi açılacak olan 2013 sezonunda ise üç yeni adres yer alıyor.
tenisdunyası.net'in haberine göre; ATP Turu'ndaki değişiklik, Amerika Açık öncesi sert zemine geçiş turnuvalarından Los Angeles'taki Farmers Klasik'in satışının gerçekleşmesi üzerine Kolombiya'nın başkenti Bogota'ya taşınması olacak. 1994-2001 yılları arasında yer aldığı takvime 12 yıl sonra yeniden dahil olan Bogota, Güney Amerika'daki toprak kort turnuvalarının aksine 250 puanlık bir sert zemin organizasyonuna ev sahipliği yapacak. 
WTA Turu'nda ise iki yeni merkez takvime eklendi. Geçtiğimiz sezonun açılışı iki turnuvayla yapılırken, 2013 sezonu ise Çin'in Şenzen kentindeki turnuvayla birlikte üç farklı şehirde birden start alacak. Tura katılan bir diğer organizasyon şehri ise Florianopolis. Uzun bir aranın ardından Brezilya'yı WTA Turu'na geri kazandıran Florianapolis de Şenzen gibi International seviye bir turnuva olup sert zeminde düzenlenecek.