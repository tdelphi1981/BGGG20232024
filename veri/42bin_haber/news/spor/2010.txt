"Ankara'da galibiyete ihtiyacımız vardı"
Antalya Bşb. koçu Altar Tunçkol, TED Ankara Kolejliler'i seyircisi önünde yenerek sürpriz bir galibiyet aldıklarını söyledi.Altar Tunçkol, zor bir maç oynadıklarını, TED Ankara Kolejliler'in tecrübeli oyunculardan kurulu iyi bir takım olduğunu, ancak kendilerinin galibiyete çok ihtiyacı olduğunu belirtti.

Geçen hafta son saniyelerde talihsiz bir şekilde yenildikleri Erdemir maçından sonra deplasmanda oynayacakları TED Ankara Kolejliler maçının öneminin arttığını vurgulayan Tunçkol, Ligde alt sıralardan kurtulmak için bu galibiyete inanılmaz ihtiyacımız vardı. Sahasında iyi oynayan TED Ankara Kolejliler gibi güçlü bir takımı seyircisi önünde yenerek sürpriz bir galibiyet aldık. Karşılaşmanın özellikle ikinci yarısı çok iyi mücadele ettik. Hak ettiğimiz bir sonucu almak takımın moralini yükseltti dedi.

Oyuncularının rakip takımın etkili hücum oyuncularını durdurmayı başardığını anlatan Tunçkol, takımın hızlı hücuma çıkmasının, etkili savunma yapmasının çok önemli olduğunu, aksi takdirde maç kazanamayacaklarını ifade etti.

Her takımı yenebilecek güçte olduklarını, ancak mücadelenin sahaya yansıtılması gerektiğini dile getiren Tunçkol, Bu hafta sahamızda oynayacağımız Mersin Büyükşehir Belediyesi maçını mutlaka kazanmak istiyoruz. Çünkü TED galibiyetinin bir anlam ifade etmesi için sahamızda ilk galibiyetimizi alarak ligde hak ettiğimiz sıraya çıkmalıyız diye konuştu. Tunçkol, ligde alınacak bir galibiyetin takımları 3-4 basamak yukarıya çıkardığını kaydetti.

Öte yandan, Antalya Büyükşehir Belediyesi oyuncuları bir günlük iznin ardından ligin 8. haftasında sahasında oynayacağı Mersin Büyükşehir Belediyesi maçı hazırlıklarına yarın yapacağı antrenmanla başlayacak.