"Futbolu özledim"
Bursaspor'da Teknik Direktör Ertuğrul Sağlam'ın verdiği rapor sonrası kadro dışı bırakılan yetenekli futbolcu Ozan İpek Antalya'da çalışmalarını sürdürüyor.
Devre arasında takımdan ayrılmasına kesin gözle bakılan Ozan önemli açıklamalarda bulundu. Futbolu çok özlediğini ifade eden Ozan, Kasımpaşaspor ile de görüştüklerini söyledi. 
"ŞOTA İLE GÖRÜŞTÜM" 
Kasımpaşaspor Teknik Direktörü Şota Arvaladze ile bire bir görüştüğünü belirten Ozan, "Çok etkileyici bir konuşmaydı. Şota hoca beni istediğini söyledi. Ben de İstanbul'a yanına gittim. Fiyatlar konuşuldu. Kulübün hedefleri ile ilgili bilgiler verildi. Gerçekten inanılmaz bilgiler. Gidip görüşmemin bir nedeni de oydu. Düşünceleri gerçekten çok profesyonel. Beni ikna amaçlı bir konuşmaydı. Gelmek istiyor muyum diye soruldu. Artık gerisi Bursaspor kulübüne kaldı" diye konuştu. 
"BEN DE DUYUYORUM" 
Kasımpaşaspor dışında Antalyaspor ve Eskişehirspor'un da transfer teklifi yapıp yapmadığı yönündeki soruyu yanıtlayan yetenekli futbolcu, "Ben de duyuyorum. Kiralık istedikleri konusunda konuşmalar geçiyor. Antalya zaten benim şehrim. Ama henüz cevap vermedim. Menajerimle oturup değerlendireceğiz. 10 gün içinde karar vereceğim. Kasımpaşaspor daha yakın gibi duruyor şu anda. Elbette ki seçici olacağım. Babamın büyük etkisi olacak. Ben karar vermekte zorlanıyorum. " dedi. 
"ARTIK BİTTİ" 
"Bursaspor'da, 'Ozan gel' deseler döner misin?" sorusuna ise başarılı sol açık, "Şu saatten sonra benim düşüncem de onların açıklamaları da belli. Artık bitti denebilir. Açık açık bir şey söyleyemem ama olanlar ortada. Bu saatten sonra kesin ayrılık var" şeklinde konuştu. 
Toptan ayrı kalmanın kötü bir duygu olduğunu ifade eden Ozan, "Futbolu çok özledim. Toptan ayrı kalmak kötü bir şey. Topla çalışamıyordum. Burada ise hocalarımla topla çalışma da yapabiliyoruz. Ama tek başınıza çalışmak bir yere kadar. Maçları izlerken çok heyecanlanıyorum. 'Keşke burada ben de olsaydım' dediğim zamanlar oluyor. Bursaspor'un maçlarını da takip ediyorum" dedi. 
"SADECE MUTLU HOCA İLE GÖRÜŞÜRÜM" 
Bursa'ya kırgınlığının olmadığını, kimseyle kavgalı ayrılmadığını kaydeden Ozan İpek, "Kimseyle kavgalı, dövüşlü ayrılmadım. Taraftar açısından, yönetim açısından bir sıkıntı yaşamadım. Aramızda kötü bir konuşma da geçmedi. Zaten kimseyle de konuşmadım. Yıllardır konuştuğum iki hoca var. Biri Birol Berkem, diğeri Mutlu Topçu. Özellikle Mutlu hoca. Belki hayatımın sonuna kadar irtibatımı kesmeyeceğim tek kişidir. Orada tek görüşeceğim insan da odur" şeklinde konuştu. 
"MUTSUZ GİTTİLER" 
Rakip takım formasıyla Bursa'ya geldiğinde nasıl bir duygu içinde olabileceğini hiç düşünmediğini sözlerine ekleyen Ozan, "Onu hiç düşünmedim. Ama bir daha dönüşü yok. Tabii ki bizim de hatalarımız oluyor. Ama dönüp baktığımız zaman kimse gittiğinde mutlu gitmedi. Satılanlar bile. Volkan, Sercan. İyi para getirenler bile mutsuz gitti bu kulüpten. Elbette sorun bir yerde var ama. Onlar bizde buluyor biz onlarda. Bu futbolcuyla, yönetim veya hoca arasındaki normal olan şeyler. Suç ya onlarda ya da bizdedir" dedi. 
"TAKIM BİR ANDA DAĞILDI" 
Şampiyon oldukları kadroyla mevcut kadro arasında arkadaşlıklar konusunda çok farklılık olduğunu dile getiren Ozan şunları söyledi: 
"Arada inanılmaz fark var. O zamanki arkadaşlık farklıydı. O takım hala devam etmiş olsa 10 yıl daha orada oynardık ve kimse gitmek istemezdi. İnanılmaz arkadaşlıklar vardı. Ali ağabey (Tandoğan), Tuna ağabey (Üzümcü), Mustafa Keçeli, Hüseyin ağabey (Çimşir). Bunların hepsi takımı birlikte tutan, motive eden insanlardı. Ama tabi takım bir anda dağıldı. Bana kalırsa çıkarlara göre hareket edildi. Yapılan en büyük hatalardan biriydi. Bir anda herkes yollanmamalıydı.