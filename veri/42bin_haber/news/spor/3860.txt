Fuat Çapa: Hedefimiz değişmedi
Gençlerbirliği Teknik Direktörü Fuat Çapa, sezon başında ifade ettikleri 49 artı puan hedefinde değişiklik olmadığını söyledi.Gençlerbirliği, Spor Toto Süper Lig ikinci yarı hazırlıklarını bugün tesislerinde yaptığı tek antrenmanla sürdürdü.
Beştepe İllhan Cavcav Tesisleri'nde teknik direktör Fuat Çapa yönetiminde yapılan idman, 90 dakika sürdü. 

Antrenmana koşuyla başlayan kırmızı-siyahlı futbolcular, kontrol pas organizasyonunun ardından kanatlardan yapılan ortalara gol vuruşu çalışması yaptı. İdman, iki gruba ayrılan futbolcuların ayrı sahalarda oynadığı dar alanda çift kale maçlarla sona erdi.

Başkent temsilcisinde bugünkü idmana tedavisine devam edilen Mehmet Sedef ve ülkesinden henüz dönmeyen Azofeifa katılmadı. Kosta Rikalı oyuncunun Antalya'daki kampa katılacağı öğrenildi.

Bugünkü antrenmanla hazırlıkların Ankara bölümünü tamamlayan Gençlerbirliği, devre arası kampı için Antalya'ya hareket edecek.

-Luc yine gitti, Kayıtken geri döndü-

Kırmızı-siyahlı kulüpte teknik direktör Fuat Çapa'nın ekibinde yine değişiklik oldu.

Geçen sezon Çapa'nın yardımcılığını yapan Bülent Kayıtken ekibe tekrar katılırken, Luc Nilis ve Kwame Duwe ile yollar ayrıldı.

-Hedef 49 artı

Gençlerbirliği Teknik Direktörü Fuat Çapa, sezon başında ifade ettikleri 49 artı puan hedefinde değişiklik olmadığını söyledi.

Çapa, antrenmanın ardından AA muhabirine yaptığı açıklamada, sezonun ikinci yarısının ilk maçını Antalya'da oynayacakları ve futbolcuların verilen programı uygulayıp uygulamadıklarını görmek için hazırlıklara tesislerde başladıklarını ifade etti.

Antalya'daki kampta testlere göre çalışma programları belirleyeceklerini dile getiren Çapa, Kamp süresince 3 maç yapacağız ve bu karşılaşmalarda kadrodaki bütün futbolcularımıza yeterince şans vereceğiz. Şansı iyi değerlendiren arkadaşlarımız Medical Park Antalyaspor maçında ilk 11'deki yerlerini alacaklar diye konuştu.

Sezon başında belirlenen 49 artı puan hedefinde değişiklik olmadığını kaydeden Çapa, sözlerini şöyle tamamladı:
Hedefimiz değişmedi. Demek oluyor ki ikinci devre daha çok puan toplayacağız ve hedefimize ulaşmaya çalışacağız. Geniş bir kadroyla kampa başlayacağız ancak 29 kişiyle ikinci yarıya başlamak istemiyoruz. 25-26 futbolcu ile devam edeceğiz. Bu doğrultuda da değerlendirme yapacağız. Bazı pozisyonlarda fazla futbolcumuz var. Kamp süresinde adil bir şekilde herkese eşit şans verdikten sonra karar vereceğiz.