Beşiktaş ilk galibiyetini almayı hedefliyor
Basketbol THY Avrupa Ligi Top 16 turu (F) Grubu'nda yer alan Beşiktaş, yarın konuk edeceği İspanya'nın Barcelona Regal takımını mağlup ederek, bu turdaki ilk galibiyetine imza atmayı hedefliyor.

Beşiktaş Menajeri Haluk Yıldırım, yüzde 100 kapasiteyle mücadele ederek, Barcelona Regal'i yenmeyi ve ilk galibiyetlerini almayı istediklerini söyledi.

Yıldırım yaptığı açıklamada, güçlü rakipleri karşısında seyirci desteğine ihtiyaçları olduğunu belirterek, 'Bu turda oynamayı hak ettiğimizi rakibimizi yenerek göstermeliyiz. Vidmar'ın sakatlığı geçti ve yarın forma giyebilecek. Barcelona Regal'in gücünü konuşmaya gerek yok. Rakibimizle önceki turda iki maç yaptık. Deplasmanda son anlara kadar başa baş mücadele verdik. Buradaki karşılaşmada ise farklı skorla mağlup olduk. Rakibimizi tanıyoruz' diye konuştu.

Taraftarların ilgisinin azalmasıyla ilgili soruya ise Haluk Yıldırım, 'Bu, başarıyla ilgili bir şey. İlk maçları kazansaydık farklı olabilirdi. Önemli olan evimizdeki maçları kaybetmemek' şeklinde yanıt verdi.

Beşiktaş ile Barcelona Regal arasındaki dördüncü hafta mücadelesi, yarın saat 21.45'te Abdi İpekçi Spor Salonu'nda oynanacak.

-Puan durumu-
THY Avrupa Ligi (F) Grubu'nda dördüncü hafta maçları öncesi puan durumu şöyle: Takımlar O G M A Y P Av. 1-Caja Laboral 3 3 0 230 195 6 35 2-Montepaschi Siena 3 3 0 259 237 6 22 3-Barcelona Regal 3 2 1 241 224 5 17 4-Khimki 3 2 1 234 222 5 12 5-Maccabi Electra 3 1 2 230 223 4 7 6-Olympiakos 3 1 2 219 222 4 -3 7-Beşiktaş 3 0 3 190 234 3 -44 8-Fenerbahce Ülker 3 0 3 243 289 3 -46 

-Rakibiyle bu sezon 3. kez karşılaşacak-
Beşiktaş, Barcelona Regal ile bu sezon 3. kez karşı karşıya gelecek. Önceki turda aynı grupta yer aldığı rakibiyle İspanya'da yaptığı karşılaşmada büyük bir mücadele veren siyah-beyazlı ekip, bu mücadeleyi 72-60 yitirmişti.

Siyah-beyazlı ekip, İspanyol ekibine kendi sahasında ise 30 sayı farkla, 78-48 mağlup olmuştu.

-Beşiktaş'ın galibiyeti yok-
THY Avrupa Ligi'nde Top 16 turuna yükselmeyi başaran Beşiktaş'ın bu turda henüz galibiyeti bulunmuyor.

(F) Grubu'ndaki ilk maçında Rusya'nın Khimki ekibine kendi sahasında 80-75 yenilen siyah-beyazlı takım, deplasman maçlarında ise Yunanistan'ın Olympiakos takımına 77-64 ve İspanya'nın Caja Laboral ekibine 77-51 mağlup oldu.

Beşiktaş'ın yarınki rakibi Barcelona Regal ise yaptığı 3 maçta 2 galibiyet ve 1 yenilgi aldı. Grupta yer alan bir başka Türk temsilcisi Fenerbahçe Ülker'i kendi sahasında 22 sayı farkla, 100-78 yenen İspanyol ekibi, deplasmanda Khimki'ye 77-65 mağlup oldu. Barcelona Regal, 3. hafta mücadelesinde ise Olympiakos'u evinde 76-68 yenerek, ikinci galibiyetine ulaştı.