Emre amade!
Trabzonspor'da gözle görülür bir düzelme var. Orta sahada Sapara, Adrian, Alanzinho üçlüsü teknik kapasitesi yüksek, ayağa pas yapan oyuncular.
 Bu hem Trabzonspor'a lezzet katıyor hem de hücumdaki etkinliğini artırıyor. Şenol Hoca defansif yönlerinin eksikliğinden yakınıyordu. Dün bunu da yaptılar. Hatta duran bir topta Mustafa Yumlu ileride kalınca Diarra'yı Alanzinho kovaladı.
 Halil'in moral değerindeki düşüş futbolunu da çok fazla olumsuz etkiliyor. 
 G.Saray'daki kardeşi Hamit'le aynı ruh halini taşıyor. Şenol Güneş ona hiçbir hocanın göstermeyeceği sabrı ve desteği veriyor, toparlanmalı.
 HİÇ Mİ DERS ALMAZLAR!
 Janko'da iyi niyetli bir çaba var. Yüreğini sahaya koyuyor ama onu besleyecek sistem yok. Kanatlardan orta gelmiyor. Ara toplarda da ağır. Savunmanın arkasına sarkmayı başarsa da karşı karşıya pozisyonda gol becerisi düşük. 
 Şenol Hoca Emre Güral'a daha çok şans vermeli. Penaltıya giden pozisyonu hazırladı, ikinci golün asistini yaptı. 
 Oyunu 11 kişiyken orta sahada soğutmayı başaramayan Trabzon 10 kişi kaldıktan sonra bunu daha iyi yaptı. 
 Şenol Hoca, 'Kendini yere atan oyuncular, çocuklara kötü örnek oluyor' diyordu. Belli ki sadece çocuklara değil, büyüklere de kötü örnek oluyorlar. Uğur'un kendini yere atması amatörce. 10 kişi kalmış rakibe karşı 11 kişi olma avantajını yok etti. Nitekim Antalya 3. golü yemeseydi belki 1 puanı kurtarabilirdi. Hakemin 2 penaltı ve 2 kırmızı kart kararı da doğruydu.
 Kenan KARCI