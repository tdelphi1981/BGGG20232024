Sofuoğlu yeni sezona da iddialı giriyor
Dünya şampiyonu milli motosikletçi Kenan Sofuoğlu, Dünya Supersport Şampiyonası'nda yeni sezonun Şubat ayı sonunda başlayacağını belirterek, Şimdilik hiçbir aksilik yok. İlk yarıştan önce son testlerimi İspanya ve Avustralya'da yapacağım dedi.
Kenan Sofuoğlu yaptığı açıklamada, Dünya Supersport Şampiyonası'nda yeni sezona 24 Şubat'ta Avustralya'nın Phillip Island pistinde Merhaba diyeceğini söyledi. Uluslararası Motosiklet Federasyonu'nun (FIM) takımlara uyguladığı test yasağının, 15 Ocak Salı günü sona ereceğini hatırlatan milli motosikletçi, yasak süresince Sakarya'da kendi motosikletleriyle antrenman yaptığını belirtti. Geçen hafta 10 gün boyunca havaların çok iyi gittiğini ifade eden Sofuoğlu, Bu 10 günü çok iyi değerlendirdim. Yasak kalktıktan sonra bütün pilotlar 22-23 Ocak tarihlerinde İspanya'nın Jerez pistinde test yapacağız diye konuştu.
 
Yeni takımı Mahi Racing Team Hindistan ile geçen yılın son ayında test yaptıklarını, ancak sonuçlardan memnun kalmadığını dile getiren Sofuoğlu, Yeni bir takım olduğu için her şey tam hazır değildi. Eksiklikleri orada gördük, şimdiki test için her şeyi hazırladık. Bu teste yine motosikletimin parçaları tam istediğim gibi yetişmiyor, inşallah ilk yarışa yetişecek ifadelerini kullandı. Kenan Sofuoğlu, bunların dışında gereken her şeyin hazır olduğunu belirterek, İlk yarışa 1 ay gibi bir süre kaldı. Yarış 24 Şubat'ta, ancak bir hafta önce resmi antrenmanlarımız var Avustralya'da. Yani şampiyonanın ilk yarışına kadar önümde iki test var. Şimdilik hiçbir aksilik yok. Zaten bu testin sonucunda çıkan derecelerden nerede olduğumuzu göreceğiz dedi.

Hindistan'da ilk yarışı
Yarış takvimine, ilk kez Hindistan yarışı konulduğuna dikkati çeken Sofuoğlu, Aslında bugünlerde orada testimiz olacaktı, ancak motosikletimiz yeterince hazır olmadığı için testi iptal ettik. Ben de pisti diğer pilotlarla birlikte ilk kez göreceğim. Orada evsahibi takım olarak yarışacağız ama ekstra bir testimiz olmayacak diye konuştu. Sofuoğlu, bu sezon favori pisti için yorum yapmanın erken olacağını dile getirerek, Geçen yılın takvimi açıklandığında, en sevdiğim pist İtalya'nın Imola pisti olduğunu söylemiştim. Ancak orada işler istediğim gibi gitmedi. Hava şartları, sakatlık veya teknik bir aksaklık, öngörüde bulunmayı engelliyor değerlendirmesini yaptı.

Harun ve Toprak çok yetenekli
Şampiyon motosikletçi, bu aralar genç yetenekler Harun Çabuk ve Toprak Razgatlıoğlu ile ilgilendiğini ve onlara hazırlık antrenmanları yaptırdığını söyledi.
Okullar yarı yıl tatiline girdiğinde, onların Sakarya'ya geleceğini belirten Sofuoğlu, şunları kaydetti: Benim İspanya testim biter bitmez, onlarla çalışma yapacağız. Geçen bir hafta boyunca onlarla sürekli çalıştık. İkisiyle de çalışmaktan büyük zevk aldım. Çünkü ikisi de birbirinden hızlı. Türkiye'de bu sporu yapan birilerini izlerken ilk defa keyif duydum. İleride onların da şampiyon olmaları için elimizden geleni yapıyoruz. İkisi de çok yetenekli, ikisi de hırslı.

Sofuoğlu'nun 2013 yarış programı

23 Haziran'daki yarış yerinin daha sonra açıklanacağı Dünya Supersport Şampiyonası yarış takvimi şöyle:

24 Şubat: Avustralya-Phillip Island
10 Mart: Hindistan-Buddh Circuit
14 Nisan: İspanya-Aragon
28 Nisan: Hollanda-Assen
12 Mayıs: Italya-Monza
26 Mayıs: İngiltere-Donington
9 Haziran: Portekiz-Portimao
23 Haziran: (Açıklanacak)
30 Haziran: İtalya-Imola
21 Temmuz: Rusya-Moskova Raceway
4 Ağustos: İngiltere-Silverstone
1 Eylül: Almanya-Nurburgring
6 Ekim: Fransa-Magny Cours
20 Ekim: İspanya-Jerez