Morten Olsen: "Sonuç normal"
Danimarka Teknik Direktörü Morten Olsen, (A) Milli Takım karşısında aldıkları sonucun normal olduğunu söyledi. 
Olsen, maç sonrası düzenlenen basın toplantısında, hastalık veya sakatlık nedeniyle birçok oyuncudan yoksun bir şekilde karşılaşmaya çıktıklarını belirterek, "Bizim için normal sonuçtu. Önemli olan birçok oyuncumuzun ilk kez oynamasıdır. Son dakikalarda baskı yesek de bizim için tatmin edici bir maç oldu" diye konuştu.

Zor koşullar altında karşılaşmaya çıktıklarını vurgulayan Danimarkalı teknik adam, şunları söyledi:

"Takım olarak bir arada olmayı başardık. Takımın performansını beğendim. Maça iyi başladık ve ilk 25 dakika üstün oynadık. Daha sonra boş alanlar bulmamıza rağmen iyi organize olamadık. Türkiye hakimiyeti aldı ve sık sık atak yaptı. İkinci yarıda Türkiye daha fazla pozisyon buldu. 2-3 pozisyona girdiler, ancak kalecimiz bunları kurtardı."

(A) Milli Futbol Takımı'nın 500. maçında kendileriyle oynamasının onur verici olduğunu kaydeden Morten Olsen, "Burada olmak bizim için onurdu, güzel bir duyguydu. Türk milli takımı yetenekli oyunculardan kurulu bir ekip. Türk futbolu çok aşama kaydetti. 2008'de yaptıkları halen hafızalarımızda" ifadelerini kullandı.