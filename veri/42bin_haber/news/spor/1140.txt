Milli Takım'ın 11'i belli oldu!
A Milli Futbol Takımı, 89 yıllık tarihindeki 500. maçında bu akşam Danimarka ile karşılaşacak. Türk Telekom Arena'da oynanacak ve saat 21.00'de başlayacak özel karşılaşmayı, Almanya Futbol Federasyonu'ndan Felix Brych yönetecek 
 A Milli Futbol Takımı, bu akşam İstanbul'da Danimarka ile yapacağı özel maçla birlikte 500. karşılaşmasına çıkacak. Karşılaşma Türk Telekom Arena Stadı'nda oynanacak. Karşılaşmayı Almanya Futbol Federasyonu'ndan Felix Brych yönetecek. 
 TÜRKİYE'NİN 11'İ 
 Onur, Gökhan, Bekir, Semih, Hasan Ali, Arda, Mehmet Topal, Nuri, Caner, Burak, Mevlüt 
 500. SINAV
 Türk Milli Takımı, 89 yıllık tarihinde, 263'ü resmi, 236'sı özel olmak üzere geride kalan toplam 499 maçta 180 galibiyet, 116 beraberlik aldı, 203 kez de rakiplerine yenildi. 
 Ay-yıldızlı ekip, 215'i deplasmanda, 211'i iç sahada, 73'ü de tarafsız sahada olmak üzere bu maçlarda toplam 646 gol attı, kalesinde ise 745 gol gördü. 
 A Milli Takım son maçında, 16 Ekim 2012'de Budapeşte'de Macaristan ile karşılaştı. Milliler, 2014 Dünya Kupası Avrupa Elemeleri D Grubu 4. maçından 3-1 mağlup ayrıldı.
          
 ABDULLAH AVCI İLE 12. MAÇ
 A Milli Futbol Takımı, Danimarka ile yapacağı maçla birlikte, teknik direktör Abdullah Avcı yönetiminde 12. karşılaşmasına çıkacak. 
 2012 Avrupa Şampiyonası Elemeleri'nin bitiminde Hollandalı teknik adam Guus Hiddink'in yerine göreve getirilen Abdullah Avcı yönetiminde 4'ü resmi, 7'si özel olmak üzere 11 maç yapan milliler, bunlardan 5'ini kazandı, 6'sını yitirdi. 
 Abdullah Avcı yönetimindeki maçlarda toplam 17 kez fileleri havalandıran milliler, kalesinde ise 15 gol gördü. 
 A Milli Futbol Takımı'nın Abdullah Avcı yönetiminde yaptığı maçlarda aldığı sonuçlar şöyle:
 
 Tarih        Yer          Organizasyon             Rakip          Sonuç
 ----------   -----        ------------             --------       -----
 29.02.2012   Bursa            Özel                 Slovakya       1 - 2
 24.05.2012   Salzburg         Özel                 Gürcistan      3 - 1
 26.05.2012   Salzburg         Özel                 Finlandiya     2 - 3
 29.05.2012   Salzburg         Özel                 Bulgaristan    2 - 0
 02.06.2012   Lizbon           Özel                 Portekiz       3 - 1
 05.06.2012   Ingolstadt       Özel                 Ukrayna        2 - 0
 15.08.2012   Viyana           Özel                 Avusturya      0 - 2
 07.09.2012   Amsterdam    Dünya Kupası Elemeleri   Hollanda       0 - 2
 11.09.2012   İstanbul     Dünya Kupası Elemeleri   Estonya        3 - 0
 12.10.2012   İstanbul     Dünya Kupası Elemeleri   Romanya        0 - 1
 16.10.2012   Budapeşte    Dünya kupası Elemeleri   Macaristan     1 - 3
 
 Not: Sonuçlarda ilk takım Türkiye olarak alınmıştır.
 
 TÜRK TELEKOM ARENA'DA 6. RANDEVU
 A Milli Futbol Takımı,bu akşamki Danimarka maçını oynayacağı Türk Telekom Arena'da 6. kez sahaya çıkacak.
 Tarihteki 500. maçını Danimarka'ya karşı oynayacak milliler, Türk Telekom Arena'da daha önce yaptığı 5 maçtan 3'ünü kazandı, 2'sini ise yitirdi. 
 Milliler, özel maçta Estonya'yı 3-0 mağlup etti, 2012 Avrupa Şampiyonası Elemeleri'nde Kazakistan'ı 2-1, Azerbaycan'ı 1-0 yendi, Almanya'ya ise 3-1 kaybetti. Ay-yıldızlı ekip, bu stattaki son maçında ise 11 Kasım 2011 tarihinde Hırvatistan'a karşı Avrupa Şampiyonası Elemeleri play-off ilk maçında 3-0 mağlup oldu. 
 Türkiye, A Milli Futbol Takımı Teknik Direktörü Abdullah Avcı yönetiminde Türk Telekom Arena'da ilk maçına çıkacak. 
 Ntvspor