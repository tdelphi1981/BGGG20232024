Kayserispor Akhisar Beld.'yi gözüne kestirdi
Kayserispor, deplasmanda oynayacağı Akhisar Belediyespor maçı hazırlıklarını sürdürdü.
Teknik direktör Robert Prosinecki yönetiminde Kadir Has Tesisleri'nde yapılan antrenman, ısınma hareketleriyle başlayıp, top çalışmasıyla sürdü. Antrenmana, sakatlığı bulunan Steinsson katılmazken, Simic takımdan ayrı koşu yaptı.
 
İdman öncesi açıklamada bulunan Prosinecki, takımının son haftalardaki futbolundan memnun olduğunu söyledi. Kayserispor'u üst sıralara çıkarmak için yoğun şekilde çalıştıklarını vurgulayan Prosinecki, şunları kaydetti: Akhisar Belediyespor maçında çok dikkatli olmalıyız. Bu maçı kazandığımız zaman ligde tırmanışa geçeceğimizi düşünüyoruz. Rakibimiz ligde bulunduğu konumdan kurtulmak için bütün gücüyle saldıracak. Biz rehavete kapılmadan oyunumuzu oynayacağız. Medical Park Antalyaspor karşılaşmasının ilk yarısındaki gibi etkili oynayarak sonuca ulaşmak istiyoruz. Çalışmalarımız gayet iyi gidiyor. Takımın morali iyi. Akhisar Belediyespor maçını da kazanarak, iyi gidişatımızı sürdürmek istiyoruz.
 
Antrenmanın bir bölümünü kulüp başkanı Recep Mamur ile genel menajer Süleyman Hurma da takip etti.