Ertuğrul Sağlam da Guardiola gibi yapacak
Bursaspor ile yollarını ayıran teknik direktör Ertuğrul Sağlam, "Bir süre dinlenmek istiyorum" dedi. 
Sağlam, Nilüfer Belediye Başkanı Mustafa Bozbey'e, Alaaddinbey Hizmet Binası'ndaki makamında veda ziyaretinde bulundu.

İstifa kararından dolayı üzüntülü olduğunu, 4 yıl boyunca Bursa'da çok güzel günler yaşadığını belirten Sağlam, "Bursa'nın bizim kalbimizde ayrı bir yeri oldu. Burada bulunduğum süre içinde çok güzel dostluklar kurduk. Bursaspor'a desteğini esirgemeyen ve en sıkıntılı zamanlarımızda bile yanımızda olan Nilüfer Belediye Başkanı Mustafa Bozbey ve ekibine çok teşekkür ederim. Görevde bulunduğumuz sürece Bursaspor'u Avrupa kulübü yapma çabası içerisinde olduk. Bu hedefi gerçekleştirememenin üzüntüsünü yaşıyorum" diye konuştu.

Basında çıkan kendisiyle alakalı transfer teklifi haberlerini yalanlayan Sağlam, "Bir süre dinlenmek istiyorum" ifadesini kullandı.

Bozbey de Sağlam'ın istifasının kendilerini derinden üzdüğünü dile getirerek, "Gönül isterdi ki uzun yıllar görevinde devam etsin. Kazanılan şampiyonluk Bursalılar için gurur kaynağı oldu. Bursa ve Bursaspor'a katkılarından dolayı kendisine çok teşekkür ediyorum. Umarım yeni görevinde de Bursa'daki sevgi ve saygıyı görecektir" görüşünü iletti.