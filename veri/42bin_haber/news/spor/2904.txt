Manisaspor son nefeste liderliği kaptı
PTT 1. Lig'de ilk devrenin son haftasında Adanaspor'u 2-1 mağlup eden Manisaspor, bu sezon ilk kez liderliğe yükseldi.Ligde 2008-2009 sezonunu şampiyon tamamladıktan sonra Süper Lig'e yükselen ve geçen yıl Süper Lig'e veda eden Ege temsilcisi, bu yıl yeni bir yapılanmayla başladığı ligde istikrarlı çizgisiyle son hafta liderlik koltuğuna kadar yükseldi.

Teknik direktör Reha Erginer idaresinde ilk 6 haftada 1 galibiyet ve 5 beraberlik alan Ege temsilcisi, 7. haftadan itibaren aldığı sonuçlarla üst sıralara çıktı.

Kazanan ekibin liderliğe yükseleceği müsabakada Adanaspor'u ilk yarıda bulduğu gollerle 2-1 mağlup eden Manisaspor, bu sezon ilk kez zirveye çıktı.

Manisaspor'un gollerini geçen hafta Kayseri Erciyesspor deplasmanında olduğu gibi Kahe ve Murat Gürbüzerol kaydetti. Kahe'nin 10 gole ulaştığı ligde, Murat Gürbüzerol da 6. golünü kaydetti.

Ege temsilcisinde dünkü maçta sarı kart gören ve cezalı duruma düşen İsmail Dinler, ikinci devrenin ilk müsabakası olan Karşıyaka maçında forma giyemeyecek.

-İç saha performansı-

Ligin ilk devresinde 8 galibiyet, 7 beraberlik ve 2 mağlubiyet alan Manisaspor, 22 gol atarken 13 gol yedi. Ligde 31 puana ulaşan Ege temsilcisi, iç sahada oynadığı maçlarda 18, deplasmanda ise 13 puan topladı.

Manisa'da oynadığı 9 karşılaşmada 5 galibiyet, 3 beraberlik ve 1 yenilgi alan Manisaspor, iç sahada 13 gol atarken kalesinde 5 gol gördü.

İç sahada Kartalspor (1-0), Gaziantep Büyükşehir Belediyespor (2-1), TKİ Tavşanlı Linyitspor (4-0), Çaykur Rizespor (2-0) ve Adanaspor'u (2-1) mağlup eden Manisaspor, Şanlıurfaspor (0-0), Bucaspor (1-1), Samsunspor'la (0-0) berabere kaldı.

Ege temsilcisi iç sahada tek mağlubiyetini ise 15. haftada Torku Konyaspor karşısında 2-1'lik skorla aldı.