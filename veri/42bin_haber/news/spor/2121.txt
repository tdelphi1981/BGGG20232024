Eboue: "Konsantrasyonu sorunu yaşadık"
Galatasaraylı futbolcu Emmanuel Eboue, Gaziantepspor ile 1-1 berabere kaldıkları karşılaşmada konsantrasyon sorunu yaşadıklarını söyledi. 
Eboue, maçtan sonra düzenlenen basın toplantısında, sonuca üzüldüklerini belirterek, "Bugün aldığımız bu beraberlik bizi üzdü. Çünkü 3 puanı kazanmayı isteyen bir Galatasaray vardı. Ama diğer taraftan bakıldığında bir puan alan bir Galatasaray var. Onun haricinde belirtmeliyim ki, kiminle oynarsanız oynayın konsantrasyon çok önemli. Her maça konsantre olmanız gerekiyor. Bu maç da bize güzel bir örnek oldu" diye konuştu.

Bir gazetecinin, bu sezon maçlarda fazla hücuma katılamadığını söyleyip, bu çerçevede yönelttiği bir soru üzerine Eboue, şöyle konuştu:

"Kesinlikle ben bunu hiçbir şeye bağlamıyorum. Zaten bu yorumu yapmak da size düşmez. Ben uzun zamandır futbol oynuyorum, genç bir oyuncu değilim. Saha içinde neler yapmam gerektiğini biliyorum. Beni yargılayacak tek kişi hocamdır. Onun dışında sahada neler yapmam gerektiğini kimse bana öğretemez. Sonuçta bir defans oyuncusuyum, ilk olarak yapmam gereken şey takıma defansif anlamda katkı vermektir."

Maç ve antrenmanlarda agresif tavırlarının dikkat çekici olduğunun ifade edilmesi üzerine Emmanuel Eboue, "Büyük takımda oynadığınız zaman sonuçlar iyi gitmediğinde herkesin söyleyecek çok şeyi oluyor. Ben bir defans oyuncusuyum, saha içinde her zaman agresif olmam gerekiyor. İngiltere'den geldiğim unutulmamalı, oradaki mantalite de bu şekilde. Devamlı ciddi ve agresif olmanız gerekiyor" ifadelerini kullandı.

Eboue, UEFA Şampiyonlar Ligi'nde 5 Aralık Çarşamba günü deplasmanda Braga ile oynayacakları maçın zor geçeceğini de dile getirerek, "Braga'nın grupta sonuncu olması kimseyi yanıltmasın. Burada bize karşı 2-0 galip geldiler. Ne olursa olsun konsantre olmamız ve çok iyi mücadele etmemiz gerekiyor. Kimse çarşamba günü bizi kolay bir maçın beklediğini düşünmesin" diye konuştu. 

Sarı-kırmızılı futbolcu Dany de Gaziantepspor maçında konsantrasyon sorunu yaşadıklarını belirterek, "Kardemir Karabükspor maçında da aynı sorunu yaşadık. Ne olursa olsun, konsantrasyonunuzu kaybetmemeniz gerekiyor. Bazen bu tip rakiplere karşı oynadığımızda konsantrasyon problemi çekiyoruz" şeklinde görüş belirtti.

Dany, Braga ile yapacakları karşılaşmayla ilgili olarak ise şunları söyledi:

"Çok önemli bir maç bizi bekliyor. Biliyorsunuz deplasmandaki Cluj maçından önce Galatasaray'a şans tanınmıyordu. Ama şimdi geldiğimiz pozisyonda herkes Galatasaray'ı konuşuyor. Mutlaka zor bir maç bizi bekliyor. Bir puanın bile çok önemi var, gruptan çıkma adına. O yüzden motive olup, o maçı düşünmemiz gerekiyor."