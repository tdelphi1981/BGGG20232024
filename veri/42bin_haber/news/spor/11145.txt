Barcelona Milan'a şaka yapmış!
Şampiyonlar Ligi 2. turunda 2-0 kaybettiği maçın rövanşında Milan'ı 4-0 yenen Barcelona çeyrek finale yükseldi. UEFA Şampiyonlar Ligi ikinci tur rövanşında, sahasında İtalya'nın AC Milan takımını 4-0 yenen FC Barcelona da çeyrek finale yükseldi.

Deplasmandaki ilk maçı 2-0 kaybeden Barcelona, rövanşta 4-0 galip gelerek tur atladı ve kulüp tarihinde bir ilke imza attı. Nou Camp Stadı'nda 94 bin 944 seyirci önünde oynanan maça hızlı başlayan Barcelona, 6. dakikada Arjantinli futbolcusu Lionel Messi'nin golüyle öne geçti. Erken gelen golle moral bulan ve oyuna ağırlığını koyan Katalan takımının, 39. dakikadaki ikinci golü de Messi'den geldi. İlk yarı Barcelona'nın 2-0'lık üstünlüğüyle sona erdi. 

İkinci yarıda sahanın hakimi yine ev sahibi takım oldu. Maçın 55. dakikasında David Villa, Barcelona'nın 3. golünü kaydetti. Milan'ın gol arayışlarını etkili savunmasıyla durduran Barcelona, maçın uzatma dakikalarında Jordi Alba'nın golüyle farkı 4'e çıkardı.

Sahadan 4-0 galip ayrılan FC Barcelona, adını çeyrek finale yazdırdı.