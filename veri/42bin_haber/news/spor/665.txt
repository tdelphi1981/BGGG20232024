"Takımı layık olduğu yere getireceğiz"
PTT 1. Lig ekiplerinden TKİ Tavşanlı Linyitspor'un teknik direktörlüğüne getirilen Arif Peçenek, takımla ilk antrenmanına çıktı.Peçenek, Tavşanlı ilçesine bağlı Tunçbilek beldesindeki kulüp tesislerinde düzenlenen antrenman sonrası yaptığı açıklamada, kulüp yönetimiyle sezon sonuna kadar sözleşme imzaladığını bildirdi.

Antrenörler Salih Yorulmaz ve Özgür Doğramacı'nın da kendisi gibi sezon sonuna kadar sözleşme imzaladığını, kaleci antrenörü Günay Eren'in ise görevine devam edeceğini belirten Peçenek, yöneticilerle yaptıkları görüşmelerde takımın bulunduğu yer, kapasitesi, oyuncu grubundaki sakatlıkları ele aldıklarını söyledi.
Peçenek, ilk 6'ya girme hedefi doğrultusunda çalışmalara başladıklarına dikkati çeken Peçenek, ligde, Kütahya ili ve Tavşanlı ilçesini en iyi şekilde temsil etmeye çalışacaklarını anlattı.

-Bu takımı layık olduğu yere getireceğiz-

Kırmızı-siyahlı ekibin taraftarlarına, takıma sahip çıkma çağrısında bulunan Peçenek, şöyle konuştu: Oyuncular, antrenörler, başkanlar gelir geçer ama o takıma gönül veren, o takıma sevgisini, sesini, yüreğini veren insanlar hep oradadır. Bunu yıllardır hem oyunculuğumuzda hem de teknik adamlığımızda gördük. Tavşanlı'daki taraftar grupları, takımlarını desteklesin. Çünkü itici ve motive edici güç onlardır. Onlarla da zaman içinde oturup konuşarak, hep birlikte daha başarılı olabiliriz. Yöneticilerimiz, teknik kadromuz, oyuncularımız, taraftarlarımız ve Tavşanlı'nın sesi olan basınımızla el birliği içinde bu takımı layık olduğu yere getireceğiz.

Peçenek, 11 Kasım'da deplasmanda MKE Ankaragücü ile karşılaşacaklarını hatırlatarak, birkaç takım hariç ligde takımların birbirlerinden farklı olmadığını ifade etti.

MKE Ankaragücü'nün bazı sorunlar yaşadığını bildiren Peçenek, Hiçbir oyuncu, sahaya problemle çıkmaz, futbolla çıkar. Bunları gözönüne alıp hedefimiz olan 3 puanla Ankara'dan dönmek ve iyi bir başlangıç yapmak istiyoruz dedi.