Banvit liderlik koltuğuna oturdu
Beko Basketbol Ligi'nin 21. haftasında Beşiktaş'ı 67-56 ile geçen Banvit, Fenerbahçe Ülker'in, Tofaş'a 82-73 mağlup olmasını iyi değerlendirdi ve liderlik koltuğuna oturdu.

Orhun Ene yönetiminde gösterdiği performansla dikkati çeken Banvit, Beşiktaş karşısında 3 çeyrek geride götürdüğü maçı son periyottaki performansıyla kazandı.
Mücadelede 34 dakika sahada kalan ve 20 sayı 5 ribaundluk performans ortaya koyan Charles Davis, sahanın yıldızı oldu. Konuk takımda, Davis'in yanı sıra 14 sayı, 9 ribaundluk katkı sunan Samuel Jose Majia da karşılaşmanın kazanılmasına önemli rol oynadı. 4 dakika 27 saniye süre bulan ve maça ilk 5 başlayan Şafak Edge dışında forma giyen bütün oyuncuların sayı kaydettiği mücadelede, Erkan Veyseloğlu 10, Keith Simmons ise 9 sayılık katkı sundu.
Banvit karşısında uzun süre maçı önde götüren Beşiktaş'ta ise oyuncular beklentilerin altında kaldı. 12 sayı kaydeden Christopher ile 11 sayı bulan Serhat Çetin haricinde hiçbir oyuncu çift hanelere ulaşamadı.
-Beşiktaş, serbest atışları atamadı-
Siyah-beyazlı takım, 19 adet serbest atıştan sadece 7'sini sayıya çevirebildi. Beşiktaş'ta Vidmar, kullandığı 7 faul atışını da sayıya çeviremezken, Markota da 6 adet serbest atıştan 3'ünde sayı buldu.
Özellikle dış atışlarda etkisiz bir performans ortaya koyan siyah-beyazlılarda, potaya gönderilen 20 adet 3 sayılık şutun sadece 5'inde isabet sağlanması mağlubiyetin baş etkenlerinden birisi olarak dikkati çekti.
-Banvit'ten 12 maçlık galibiyet serisi-
Beşiktaş'ı deplasmanda devirerek liderlik koltuğuna oturan Banvit, ligde oynadığı son 12 maçı da kazandı.
Ligde son olarak 9 Aralık 2012 tarihinde Fenerbahçe Ülker'e deplasmanda 89-69 yenilen Bandırma temsilcisinin oynadığı son 12 lig maçı ve aldığı sonuçlar şöyle:
Banvit-Royal Halı Gaziantep Büyükşehir Belediyesi: 95-81
Banvit-Türk Telekom..............................: 80-72
Hacettepe Üniversitesi-Banvit....................: 70-91
Banvit-Galatasaray Medical Park..................: 74-67
Antalya Büyükşehir Belediyesi-Banvit.............: 95-100
Banvit-Aliağa Petkim.............................: 94-79
Banvit-Anadolu Efes..............................: 82-76
Olin Edirne-Banvit...............................: 67-69
Banvit-Erdemir...................................: 92-68
TED Ankara Kolejliler-Banvit.....................: 76-81
Mersin Büyükşehir Belediyesi-Banvit..............: 90-92
Beşiktaş-Banvit..................................: 56-67
-Beşiktaş'ın kötü istatistiği devam etti-
Beko Basketbol Ligi'nde 21. hafta öncesinde bu sezon puan sıralamasında kendisinden üstte yer alan rakiplerini yenemeyen Beşiktaş, Banvit maçında bu gidişe dur diyemedi.
Çok büyük değişim yaşayarak başladığı sezonda, 21. hafta maçları öncesi sıralamada kendisinden üstte yer alan Fenerbahçe Ülker, Banvit, Galatasaray Medical Park, Anadolu Efes ve Pınar Karşıyaka ile yaptığı maçların tamamını yitiren siyah-beyazlılar, son olarak Abdi İpekçi Spor Salonu'nda ağırladığı Banvit'i de yenemedi.
-Sonuçlar-
Beşiktaş'ın, Beko Basketbol Ligi'nde bu sezon sıralamada kendisinden üstte yer alan rakipleriyle yaptığı maçlarda aldığı sonuçlar şöyle:


Tarih
Maç
Sonuç


21.10.2012
Pınar Karşıyaka-Beşiktaş
86-79


05.11.2012
Fenerbahçe Ülker-Beşiktaş
83-74


18.11.2012
Banvit-Beşiktaş
79-69


02.12.2012
Galatasaray Medical Park-Beşiktaş
64-60


20.12.2012
Beşiktaş-Anadolu Efes
67-74


03.02.2013
Beşiktaş-Pınar Karşıyaka
59-70


25.02.2013
Beşiktaş-Fenerbahçe Ülker
70-78


11.03.2012
Beşiktaş-Banvit
56-67




-İkinci periyotta gerginlik-
Çekişmeli bir şekilde giden karşılaşmanın maçının ikinci periyotunda iki takımın taraftarları arasında gerginlik yaşandı.
Banvit Kulübü Başkanı Özkan Kılıç'ın oğlunun da aralarında bulunduğu bir grup Banvit taraftarı, basketbolcuların eşlerinin oturduğu protokol tribününde aşırı sevinç gösterilerinde bulundu. Çevrede bulunan Beşiktaş taraftarının bu duruma tepki göstermesi üzerine, önce protokol tribünü yakınındaki Banvit taraftarları sonra da karşı tribündeki Beşiktaş taraftarları olaya karıştı.
Sözlü sataşmaların ardından seyirciler, birbirine doğru hareketlendi. Ancak güvenlik görevlileri ve Çevik Kuvvet polislerinin araya girmesiyle olaylar daha da büyümeden önlendi.