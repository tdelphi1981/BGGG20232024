Aysal: "Yerimizi tescil ettik"
Galatasaray Kulübü Başkanı Ünal Aysal, UEFA Şampiyonlar Ligi 2. turunda Almanya'nın Schalke 04 takımını yenerek çeyrek finale çıktıkları için mutlu olduklarını belirterek, başarılarının devam edeceğini söyledi.Ünal Aysal, Galatasaray Kulübü Divan Kurulu Başkanı İrfan Aktar, Galatasaray İcra Kurulu Başkanı Lutfi Arıboğan, sarı-kırmızılı futbol takımı teknik direktörü Fatih Terim ve Şişli Belediye Başkanı Mustafa Sarıgül ile birlikte 1905 Galatasaraylı Yönetici ve İşadamları Derneği'nin Les Ottoman Otel'de düzenlediği yemeğe katıldı.

Aysal, burada basın mensuplarına yaptığı açıklamada, Almanya'da çok güzel bir galibiyet elde ettiklerini hatırlatarak, Dünkü galibiyet hepimizi mutlu etti. Ancak bu ne ilki ne sonuncusu, devamı gelecek. Geçmişi tekrar yaşamak bizim alışkanlığımız oldu zaten. Dün çok güzel sahneler yaşandı. Bu galibiyetin ötesinde oradaki taraftar gruplarımızın büyük coşkusuydu, desteğiydi. Hem maçtan önce hem de sonra otele gelerek takımımızı stada kadar geçirerek gösterdikleri özveri ve coşku hakikaten çok etkili oldu diye konuştu.

Schalke 04 maçından önce futbolcuları motive etmek için yaptığı konuşmasının sorulması üzerine Aysal, Ben gönülden konuştum. Aslında hep düşündüklerimi ve bildiklerimi direkt olarak aktarmaya çalışıyorum. Orada da böyle bir iletişim oldu. Biraz katkısı olduysa onların coşkusuna, bu beni mutlu eder ifadelerini kullandı.

'Kendi yerimizi tescil ettik

Galatasaray Kulübü Başkanı Aysal, UEFA şampiyonlar ligi'nde çeyrek finale güçlü takımların kaldığını dile getirerek, Galatasaray'ı bir kenara bırakırsak, 7 tane çok önemli takımla beraber olduk. Avrupa'nın en büyük 10 kulübü içerisindeyiz, kendi yerimizi tescil ettik. Bundan sonra yapmamız gereken şey bunun devamlı olması. Seçici olmamamız, şansımıza cuma günü ne çıkarsa, ona göre hazırlanmamız ve gereğini yapmamız gerekiyor diye konuştu.
Kura çekiminde bir Akdeniz takımının çıkmasını istediğini söyleyen Aysal, Ben Akdeniz takımlarını daha çok seviyorum yarışma yönünden. Kuzeyde şansımızı denedik, biraz da Akdeniz'de olsa daha iyi olur. Paris Saint Germain çıksa sevinirim. Malaga ya da Porto, bunlardan bir tanesi çıksa sevinirim. Ama diğer takımlar içinde fazla seçici değilim. Real Madrid, Barcelona gibi takımlar çok güçlü ve aşılması zor engeller gibi görünüyorlar ama Galatasaray için aşılmayacak engel yok. Biz yine elimizden gelen her şeyi yapacağız değerlendirmesinde bulundu.

Orman ve Kocaman'a teşekkür

Ünal Aysal, Galatasaray'ı elde ettiği başarıdan dolayı tebrik eden Beşiktaş Kulübü Başkanı Fikret Orman ile Fenerbahçe Teknik Direktörü Aykut Kocaman'a teşekkür etti. Fenerbahçe ve Beşiktaş'ın yurt dışında kazandığı başarıların kendilerini mutlu ettiğini vurgulayan Aysal, şunları kaydetti:

Türkiye içinde zaten rekabet içerisindeyiz ama yurt dışında Türk takımlarının kendi aralarında bir rekabete girmesi mevzu bahis değil. Birbirimizi destekleyeceğiz. Her iki takımın yöneticilerine teşekkür ediyorum. Fikret Başkan zaten çok iyi dostum, başka türlü bir ifade beklemiyordum. Aykut Kocaman'a da iyi bir profesyonel olarak bu konuya getirdiği destek için teşekkür ediyorum.
Ünal Aysal, UEFA Şampiyonlar Ligi'nin 15 Mart Cuma günü İsviçre'nin Nyon kentinde gerçekleştirilecek çeyrek final kura çekiminde Galatasaray'ı Lutfi Arıboğan'ın temsil edeceğini ifade etti.

Galatasaray olması gereken yerde

Yemekte de bir konuşma yapan Ünal Aysal, Galatasaray'ın olması gerektiği yerde olduğunu anlatarak, Galatasaray iki sene evvelki noktadan çok daha ilerde. Galatasaray 108 senedir süren gelişiminin doğal gerektirdiği yerde. Önümüzde çok uzun ve yürünecek başarılarla dolu bir süreç var. Bu sürece bizler el ele ve beraberce hazırlanmak durumundayız. Bunu hep beraber yapacağız. Galatasaray sadece futbolcuları, sporcuları, teknik direktörleri ve teknokratları değil, taraftarlarıyla ve gerçekten Galatasaray ruhunu temsil eden bu yapısıyla güçlüdür ifadelerini kullandı.

Son günlerde medyada ve muhtelif ortamlarda Galatasaray ile ilgili bir sürü şeyin yazılıp çizildiğini dile getiren Aysal, sözlerini şöyle tamamladı:

Size bu akşam birinci elden bir şeyi direkt olarak söylemek istiyorum. Galatasaray'ın sosyal yapısı, kurumsal yapısı, finansal yapısı artık kırılgan değildir, son derece güçlüdür. Özellikle sizler olduğunuz sürece daha da güçlü olacaktır. Başarıyı yakalamak için 3 tane gereksinimimiz var. Bir tanesi finansal yapımızın kuvvetli olması, bir tanesi kurumsal yapımızın kuvvetli olması ama daha da önemlisi bu birliğimizin kuvvetli olmasıdır. Biz bu birlikteliği hep beraber bu müstesna yapının temel taşı olarak bu akşam çok güzel sergiliyoruz."