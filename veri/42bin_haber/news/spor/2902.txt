"Türkiye için dünya ile yarışıyorum"
Fatih Koleji öğrencileriyle gerçekleşen söyleşide konuşan milli atletimiz Aslı Çakır Alptekin, Fatih Koleji öğrencilerine, "Ben de sizin gibi, Türkiye için dünya ile yarışıyorum" dedi.
Fatih Koleji, atletizmde olimpiyat şampiyonu Aslı Çakır Alptekin ve antrenörü İhsan Alptekin'i ağırladı. 
Fatih Koleji Merter Kampüsü'nde bugün gerçekleşen etkinlikte öğrenciler, Aslı Çakır Alptekin'i duygulandırdı.  
Fatih Koleji öğrencileri, Aslı Çakır Alptekin ve eşi İhsan Alptekin'i kapıda ellerinde çiçekler ile karşıladı. Konferans salonunda 'Türkiye Seninle Gurur Duyuyor' sloganlarının eşliğinde olimpiyatta kazandığı başarıyı sinevizyonda izleyen Aslı Çakır Alptekin, gözyaşlarını tutamadı.  
Milli atlet, Fatih Koleji öğrencilerine, "Ben de sizin gibi Türkiye için Dünya ile yarışıyorum" dedi. 
'İstiklal Marşını tüm dünyaya dinlettim' 
Gerçekleşen söyleşide öğrencilerin sorularını yanıtlayan Aslı Çakır Alptekin, "İstiklal Marşı'nı tüm dünyaya dinletmek, Türk bayrağının tüm dünyada dalgalanması en çok istediğim şeydi. Olimpiyat şampiyonu olmak en büyük hayalimdi. Bugün Fatih Koleji'nde olduğum için çok mutluyum. Gençlerin bizi örnek alması çok güzel bir şey. Gençlere sporu, atletizmi sevdirebiliyorsak, ne mutlu bize. Çünkü spor tüm kötülükleri uzak tutuyor. Çocuklara çok güzel örnek olduğumuzu düşünüyorum. İnanmak başarmanın yarısıdır. Başarılarım beni hep mutlu etti. Hedefim Londra olimpiyatlarıydı. Türkiye'yi temsil etmek beni çok motive etti" diye konuştu.  
OKULUN ATLETİZM TAKIMI İLE ANTRENMAN YAPTI 
Çakır Alptekin gençlere, "Kendinize büyük hedef koyun. Başaracağınıza inanın, inandıktan sonra başaramayacağınız şey yok. Hayallerinizin peşinden koşun" tavsiyesinde bulundu. 
Fatih Koleji öğrencilerinin hazırladığı Aslı Çakır Alptekin köşesini gezen Alptekin, okulun atletizm takımında yer alan öğrencilerle de antrenman yaptı. 
Söyleşi ve antrenmanın ardından Fatih Koleji Merter Kampusu Okul Müdürü Cafer Coşkun, Aslı Çakır Alptekin'e Yılın Sporcusu ödülünü verirken, Sinan Erdem Spor Salonu Müdürü Yavuz Kuruçay da eşi ve antrenörü İhsan Alptekin'e 'Yılın Eşi ve Antrenörü' ödülünü sundu.