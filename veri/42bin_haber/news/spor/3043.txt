Mustafa Denizli göreve başlıyor
PTT 1'inci Lig ekibi Çaykur Rizespor'da teknik direktörlük görevine getirilen Mustafa Denizli, cumartesi günü ekibiyle birlikte Rize'ye gelerek işbaşı yapacak.Ligde ilk yarının 15'inci haftasında Engin Korukır'ın istifasının ardından teknik direktörlük görevine getirilen Mustafa Denizli ile yardımcıları, Beşiktaşlı 2 eski futbolcu İbrahim Üzülmez ile Yusuf Şimşek ve Beşiktaş'ta 2 dönem görev alan İtalyan kondisyoner Stefano Moreno, cumartesi günü Rize'ye gelecek. Çaykur Rizespor'un Mehmet Cengiz tesislerinde incelemelerde bulunacak olan Denizli ve ekibi hedefleri ve yapacakları değişikliklerle ilgili açıklamalarda bulunacak. 

İLK YARI HEDEFİ YAKALAYAMADIK 

Çaykur Rizespor Futbol Şube Sorumlusu Mustafa Baltacı, Mustafa Denizli'nin kayınpederi olan KADEP Genel Başkanı ve Diyarbakır Milletvekili Şerafettin Elçi'nin vefatı nedeniyle daha önce gelişini ertelediğini belirterek Denizli ve ekibinin cumartesi günü Rize'de olacağını açıkladı. Denizli ve ekibinin göreve başlamasıyla birlikte ikinci devre hazırlıklarının planlanacağını ifade eden Baltacı, şunları söyledi: "İlk yarıyı 17 maçta 7 galibiyet, 6 beraberlik, 4 mağlubiyetle 27 puanla kapattık. İlk yarıda hedefimiz maç başı 2 puandı. İlk haftalar itibariyle bu hedefimizi yakalamış hatta geçmiştik. Ancak sonrasında önemli oyuncularımızın sakatlıkları ve hesapta olmayan puan kayıpları ile yaşadığımız düşüş bizi hedefimizin gerisinde bıraktı. İlk yarıda beklentilerin 5 puan altında kaldık. Sonuçta teknik direktör değişikliği yaşadık." 

ÖNEMLİ TAKVİYELER YAPILACAK 

İkinci yarıya Mustafa Denizli yönetiminde başlayacaklarını vurgulayan Baltacı, "Devre arasında alınacak kararlarla eksik mevkilere takviye yapılacak. Yapılacak takviyelerle hedeflerimizi yakalayacağız. Bu noktada Mustafa Denizli'nin tecrübelerine güveniyoruz. 'Mustafa Denizli, şampiyon yap bizi' sloganının Rizespor'da gerçekleşeceğini düşünüyoruz. Bunun için biz de camia olarak elimizden gelen desteği vereceğiz. Takıma ciddi oyuncular katacağız. Transfer konusunda hocamıza tam yetki verildi. Forvet hattı başta olmak üzere takıma önemli takviyeler yapacağız" dedi. 

KAMP PROGRAMI BELLİ OLDU 

Çaykur Rizespor'da devre arası kamp programı belli oldu. 2 Ocak Çarşamba günü Rize'de toplanacak olan teknik heyet ve futbolcular Mehmet Cengiz Tesisleri'nde 15 günlük kampa girecek. Yeşil mavililer, daha sonra da ikinci etap kampı için Antalya'ya gidecek. Çaykur Rizespor, buradaki kamp programının ardından ligin ikinci yarısının ilk maçında deplasmanda karşılaşacağı Gaziantep Büyükşehir Belediyespor maçı için bu şehre gidecek. 

JALLOW'UN SÖZLEŞMESİ FESHEDİLİYOR 

Çaykur Rizespor'un geçen yıl transfer ettiği Gambiyalı forvet oyuncusu Ousman Jallow, ligin 13'üncü haftasında oynadığı Manisaspor maçında sakatlandı. Tedavisi süren Jallow'un ön çapraz bağlarında yırtık olduğu tespit edildi. İstanbul'da ameliyat olan Jallow, sezonu kapattı. Çaykur Rizespor'la 31 Mayıs 2013 tarihinde sözleşmesi sona erecek olan Jallow'un karşılıklı görüşme ile sözleşmesinin feshedilmesi için işlemler başlatıldı. Transfer komitesi açılacak yabancı kontenjanından yeni bir transfer yapılacağı öğrenildi. Ousman Jallow geçen yıl 16, bu yılın ilk 10 haftasında ise 5 gol atma başarısı gösterdi. Öte yandan sakatlığı nedeniyle ilk yarının son haftalarında forma giyemeyen Uche Kalu'nun ikinci yarı takımdaki yerini alacağı öğrenildi. 

ÇAYKUR RİZESPOR'DA ESKİ BAŞKAN VEFAT ETTİ 

Çaykur Rizespor eski başkanlarından Mustafa Zeki Rakıcıoğlu vefat etti. Rakıcıoğlu için Perşembe sabah saat 09:30'da Mehmet Cengiz Tesisleri'nde tören düzenlenecek. Rakıcıoğlu'nun cenazesi daha sonra Fener Cami'de kılınacak cenaze namazının ardından aile kabristanlığına defnedilecek.