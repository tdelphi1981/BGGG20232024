Fırtına'da yabancılara özel izin yok
Ligin ikinci devresi için hazırlıklara erken başlayacak olan Trabzonspor'un teknik direktörü Şenol Güneş'in hiçbir yabancı futbolcusuna ekstra izin vermediği bildirildi.Pazar akşamı oynadıkları Galatasaray maçından sonra tatile çıkan Trabzonsporlu futbolculara, 29 Aralık akşamı saat 18.00'de Antalya Belek'te başlayacak kampa kadar izin verildi. Şenol Güneş'in özellikle takımdaki Güney Amerikalı oyuncuların ekstra izin beklentisini karşılamaması da hayal kırıklığı yarattı. 

PARA CEZASINA ÇARPTIRILACAKLAR 

Arjantinli Colman, Brezilyalı Emerson, Alanzinho ve Henrique'nin yanı sıra Çek Celustka, Polonyalı Adrian ve Vittek, Slovak Sapara ve Cech ile Avusturyalı Marc Janko'nun 29 Aralık akşamı Antalya'da olmamaları halinde para cezasına çarptırılacağı açıklandı. 

Bordo mavili takımda Şenol Güneş'in hazırlık kamplarını sürekli yılbaşından önce başlatması, futbolcular arasında zaman zaman rahatsızlık yaratmış, yabancı futbolcuların da kampa zamanında katılmalarında sorunlar yaşanmıştı. 

ZOKORA VE BAMBA GELMEYECEK 

Güney Afrika Cumhuriyeti'nde 19 Ocak'ta başlayacak olan 2013 Afrika Milletler Kupası'nda Fildişi Sahilleri milli takımı formasıyla mücadele edecek olan Zokora ve Bamba ise kampa katılmadan milli takıma gidecek. İki futbolcu, takımlarının 10 Şubat'ta Johannesburg'ta oynanacak finale kadar yükselmesi halinde en az 15 Şubat'a kadar Trabzon'a dönemeyecek. 

YETİŞTİRİLMEYE ÇALIŞILACAK 

Sakatlığı nedeniyle Trabzonspor'un son 4 lig maçında forma giyemeyen Bamba'nın tedavisine milli takım kampında devam edileceği ve bu oyuncunun 22 Ocak'ta Togo ile oynanacak ilk maça yetiştirilmeye çalışılacağı belirtildi. 

ZOKORA: "SON KUPAMDA ŞAMPİYONLUK KAZANMAK İSTİYORUM" 

Bir süre önce milli takım kariyerini noktaladığını açıklamasına rağmen yeni teknik direktörünün ricasıyla yeniden Fildişi Sahilis milli takımına dönen Zokora, şimdiye kadar 5 kez Afrika Uluslar Kupası'nda oynadığını belirterek şunları söyledi: "2 kez finalim var ama hiç şampiyonluğum yok. Finalde daha iyi bir dereceyi yapabilmek için son bir kez daha oynayacağım. Kusura bakmayın, bir müddet Trabzonspor'u yalnız bırakacağım. Umarım oradan iyi bir dereceyle dönerim ve milli takım sayfası benim için iyi bir şekilde kapanır." 

TWITTER'DAN PAYLAŞTI 

Trabzonsporlu futbolcular, 5 günlük tatili en iyi şekilde değerlendirmek için adeta dünyanın dört bin yanına dağıldı. Savunmanın başarılı oyuncularından Giray Kaçar da ailesiyle birlikte tatilini geçirmek üzere Seyşel adalarına gitti. Giray, tatilde kumsala TS yazarak Twitter sayfasından takipçileriyle paylaştı. Giray, ilk yarıda takım olarak sıralamadaki yerlerinden memnun olmadıklarını belirterek şunları söyledi: "Daha yukarılarda olmamız gerektiğini düşünüyorum. Önümüzde devre arası hazırlık kampı var. Biz iyi ve kaliteli futbolcularız. İnşallah çok çalışarak daha yukarılarda hak ettiğimiz pozisyona yükseleceğimizi düşünüyorum." 

GÜNEŞ OPERASYONU BAŞLATTI 

Öte yandan Şenol Güneş, devre arası tatiliyle birlikte teknik ekipte revizyon başlattı. Şenol Güneş, ilk olarak kulüp doktoru Mesut Çelebi'nin yerine Dr.Hakan Bozdoğan'ı getirdi. Dr.Bozdoğan'ın Antalya kampıyla birlikte görevine başlayacağı öğrenildi. Güneş'in yardımcıları arasında da bir değişikliğe gitmeyi planladığı da öğrenildi.