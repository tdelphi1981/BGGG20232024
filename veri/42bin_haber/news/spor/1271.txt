Dünyanın en iyisine iki F.Bahçeli aday!
FIFA'nın yıl içerisinde atılan en güzel gole verdiği Puskas Ödülü adayları arasında iki Fenerbahçeli oyuncu da bulunuyor. Oylama internetten gerçekleştirilecek.
 FIFA (Uluslararası Futbol Federasyonları Birliği) tarafından her yıl düzenlenen ve atılan en iyi gole verilen "Puskas Ödülü"nün bu seneki adayları arasında Fenerbahçeli Moussa Sow ve Miroslav Stoch da bulunuyor.
 2010 yılında Hamit Altıntop'un milli forma ile Kazakistan'a attığı golle kazandığı en iyi gol ödülünde Moussa Sow, geçtiğimiz sezon Şükrü Saracoğlu'nda oynanan Galatasaray maçında attığı rövaşata golüyle adaylar arasına girmeyi başardı.
 Miroslav Stoch ise Gençlerbirliği maçında Alex de Souza'nın kullandığı kornerde topun gelişine, ceza alanı dışından yaptığı müthiş vuruş sonucu kaydettiği golle listeye gitdi.
 FIFA'nın estetik, maç önemi, şans faktörünün olup olmaması ve fair play kıstaslarına göre belirlediği adayları FIFA internet sitesi kullanıcıları oylayacak ve birinci seçilecek.
 2009 yılında Cristiano Ronaldo, 2010'da Hamit Altıntop, 2011'de ise Neymar ödüle layık görülmüştü. Geçtiğimiz sene yapılan oylamada FIFA internet sitesinde 1.3 milyon oy kullanılmıştı. (sporx)