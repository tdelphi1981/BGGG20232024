Filenin öğretmenler takımında hedef büyük
Kars'ta öğretmenlerden oluşan Genç Kafkars Voleybol Kulübü, mücadele ettikleri Türkiye Erkekler Voleybol 3. Ligi D Grubu'ndan bir üst lige çıkmayı hedefliyor.Kulüp Başkanı ve Kars Öğretmenevi Müdürü Emre Okan Bayramoğlu, yaptığı açıklamada, 2010 yılında bir dernek olarak kurulan kulübün çatısı altında voleybol, halk oyunları, tiyatro, satranç ve masa tenisi branşlarının olduğunu söyledi.

Kulüp olarak ana branşlarının voleybol olduğunu anlatan Emre, takımlarının oyuncularının kentte görev yapan öğretmenlerden oluştuğunu söyledi. Takım olarak bu yılın başlarında bölgesel lige başvurularını yaptıklarını ifade eden Bayramoğlu, şunları kaydetti: Bölgesel ligde 7-8 ay boyunca bütün müsabakalara katıldık. Lig de 90 takım vardı. Bu 90 takım içinde en az set veren, namağlup ve en fazla averaja sahip takım olduk. Bu 90 takım içinde en iyi takım olarak 3. Lig'e yükseldik. Bu bizim açımızdan büyük bir gururdu. Takımımız kısa bir süre içinde profesyonel oldu. Şu anda Kars'ı profesyonel liglerde temsil eden tek takım olma özelliğini taşıyoruz. Salon sporları ilimiz için büyük önem taşıyor. Biz bunun farkındayız. Bu anlamda da voleybola yatırım yapmak istedik.

-Çok çalışıyoruz, emek harcıyoruz-

Takımın antrenörü Aytekin Alibeyoğlu da Kars'ta voleybol adına hizmet vermeye çalıştıklarını belirterek, geçen yıl yeni kurulmalarına rağmen iyi bir başarı örneği gösterdiklerini belirtti.

Bu yıl yükseldikleri üçüncü ligin atmosferinin farklı olduğunu kaydeden Alibeyoğlu, şöyle devam etti: Bu yıl yaşadığımız finans sıkıntısı nedeniyle transfer yapamadık. Genel anlamda profesyonel lig biraz doğal olarak maddiyata bağlıdır. Maddi açıdan iyi bir yere geldiğimiz zaman biz inanıyoruz ki takım olarak bir üst gruba çıkabiliriz. İlimize azda olsa katkıda bulunabilmek bizi mutlu ediyor. Zararlı işlerden ziyade yararlı işlerle uğraştığımızı düşünüyoruz. Takım herkesin takımı, bu ilin takımıdır. Çok çalışıyoruz emek ediyoruz, bu emeğimizin karşılığını alacağımızı ümit ediyoruz.

-Tayini çıkan öğretmenlerin yerine sporcu bulmakta zorlanıyoruz-

Takımın pasörü Ali Kasım Bulut da takımı geçmişte voleybol oynayan öğretmen arkadaşlarıyla kurduklarını anlatarak, amaçlarının kentte voleybolu geliştirmek olduğunu söyledi. 

Bulut, takımın kısa sürede güzel başarılara imza attığını dile getirerek, şöyle konuştu: Bu yıl biraz şansız başlangıç yaptık ama ilerleyen süreçte toparlayacağız. Takımımız tamamen öğretmenlerden ve voleybol aşkıyla bugüne gelen sporculardan oluşuyor. Takımda başka illerden gelen öğretmen arkadaşlarımız bulunuyor. Takımımızdaki sporculuk tamamen gönüllülükten ibaret. Çoğu zaman deplasman gideri olsun antrenman gideri olsun cebimizden karşılıyoruz ve bundan dolayı üzülmüyoruz. Bizim amaçlarımızdan bir tanesi de Kars'ta görev yapan öğretmenlere sosyal alanda bir şeyler yaptırabilmek. Kars'tan gittikleri zaman burada akıllarında güzel şeyler bırakmak istiyoruz. Tayini çıkan bir arkadaşımızın buradan giderken üzülmesi bizi sevindiriyor. Niye çünkü Kars'ı sevmiş. Tayini çıkan öğretmen arkadaşımızın yerine ise yeni sporcular bulmak zorunda kalıyoruz.