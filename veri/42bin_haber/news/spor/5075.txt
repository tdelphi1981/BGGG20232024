"Kazanmak için her şeyi yapacağız"
Kasımpaşa, Spor Toto Süper Lig'de ikinci yarının ilk maçında yarın Galatasaray ile karşılaşacak.
Teknik direktör Şota Arveladze, kendi sahalarında oynayacakları Galatasaray maçından galip ayrılmak için ellerinden geleni yapacaklarını söylerken, futbolcular da 3 puanın zor olduğunu ama bunu başarmak istediklerini söylediler.  
Teknik Direktör Shota Arveladze, iyi bir devre arası kampı geçirdiklerini vurgulayarak, "Ligin ilk maçında zor bir rakip bizi bekliyor. Galatasaray kendini kanıtlamış büyük bir takım.. Biz her maça galibiyet parolasıyla çıkıyoruz. 2 cezalı oyuncumuz olmasına rağmen onların yerine yine yetenekli oyuncularımız sahada olacak. İnanıyorum ki oyuncularım elinden gelenin en iyisini yapacak. Hepimiz bu maça iyi hazırlandık, rakibi iyi analiz ettik. İnşallah sahadan  
3 puanla ayrılacağız ve 2013 yılına güzel bir başlangıç yapacağız. Taraftarlarımızı böylesine önemli bir maçta yanımızda görmek istiyoruz, onların desteği bizim için çok önemli" dedi. 
Ligde oynadıkları son 5 maçta galibiyet alamayan Kasımpaşa'nın teknik direktörü Arveladze, ligin ikinci yarısına daha agresif bir yapıda başlayacaklarını ifade ederek, "Biz daha agresif olacağız. Her maçı kazanmak için sahaya çıkıyoruz ama olmadı. İnşallah ligin ikinci yarısında daha fazla galibiyet alarak puanımızı yükselteceğiz" diye konuştu. 
Lacivert-Beyazlı takımın Alman futbolcusu Fabian Ernst ise, "İyi bir kamp dönemi gecirdik. Bu nedenle ikinci yarıya iyi başlamak istiyoruz. Türkiye liginin en güçlü takımına karşı oynayacağız. Bu maçtan 3 puan koparmak istiyoruz" ifadelerini kullandı. 
Kasımpaşalı bir diğer futbolcu Elyasa Süme de, Galatasaray maçına en iyi şekilde hazırlandıklarını ve sahadan galibiyetle ayrılacaklarına inandığını dile getirdi. 
Elyasa, şöyle konuştu; 
"Rakibimiz zorlu. Şampiyona karşı oynayacağız. Ancak biz de iyi bir takımız. Antalya'da çok iyi bir devre arası kamp dönemi geçirdik. Galatasaray maçına hazırız. İyi bir maç olacağını düşünüyorum. Tabii ki bu maçtan galip ayrılmak istiyoruz." 
Kasımpaşalı taraftarlara da seslenen Elyasa, "Umarım taraftarlarımız da stada gelip Galatasaray maçında bizi yalnız bırakmazlar. Çünkü onlara da ihtiyacımız var. Onlarla birlikte güzel bir sonuç alacağımızı düşünüyorum. İyi bir sonuçla 2013 yılına da galibiyetle başlamış olacağız" şeklinde konuştu.