Bursaspor'da savunmaya uyarı
Bursaspor teknik direktörü Hikmet Karaman, takımına bugün yaptırdığı antrenmanda savunma oyuncularını uyardı, "Defansta oynayan ayakta kalır" dedi.
TAKTİK AĞIRLIKLI ÇALIŞMA
Hafta sonunda sahasında Sanica Boru Elazığspor'u konuk edecek Bursaspor, Hikmet Karaman nezaretinde Özlüce Tesisleri'nde bir antrenman yaptı. Antrenman, açma germe hareketleriyle başladı. Yeşil beyazlı ekip topla çalışmanın ardından hücum pres ve taktik ağırlıklı çalışma yaptı. Futbolcularını antrenman boyunca sık sık uyaran Hikmet Karaman, özellikle maç içi iletişimin daha iyi olması gerektiğine vurgu yaptı.

"YIKILMA"
Futbolcularının birbirleriyle konuşmasını isteyen Hikmet Karaman, defans oyuncularına da uyarıda bulundu. Sık sık idmanı kesen Hikmet Karaman, "Arkadaşını ikaz et. Birbirinizle konuşun" dedi. Karaman, defans oyncularına da, "Defans adamı ayakta kalır. Yıkılma" şeklinde uyarılarda bulundu. Antrenman açma germe hareketleriyle sona erdi. 

FERHAT VE ŞENER AYRI ÇALIŞTI
Bursaspor'da sakatlıkları bulunan Ferhat ve Şener, fizyoterapist eşliğinde takımdan ayrı koşu yaptı. Çift sarı kart sınırını dolduran Şener, cezası nedeniyle Elazığspor maçında forma giyemeyecek.

FERDİNAND DÖNDÜ
Hikmet Karaman'dan izin alarak ülkesine giden tecrübeli defans oyuncusu Anton Ferdinand, Bursa'ya döndü. Sabah erken saatlerde tek başına antrenmana çıkan Ferdinand koşu yaptı. 

ŞUT ÇEKTİ
Antrenman sonunda Hikmet Karaman, kaleciler Harun ve Carson'a şut çekti. Harun'un performansını çok beğenen ve her fırsatta dile getiren tecrübeli teknik adam, iyi kurtarışlarında da 2 kalecisine "aferin" dedi.

BAŞKAN YAZICI ANTRENMANI İZLEDİ
Bursaspor Kulübü Başkanı İbrahim Yazıcı, bugünkü antrenmanı izledi. Helikopteriyle tesise gelen ve idmanı izleyen Başkan Yazıcı, çalışma sonunda da Hikmet Karaman'la bir süre görüştü. Başkan Yazıcı, menajer Süha Sidal'dan da bilgi aldı.

Futbol Şube Sorumlusu Erkan Kamat ile Bursaspor Kulübü Hukuk İşleri Başdanışmanı Öztürk Yazıcı da antrenmanı izleyenler arasındaydı.

KAMERALAR İÇİN KULE
Hikmet Karaman'ın isteği üzerine iki antrenman sahası arasına kameraların kayıt alabilmesi için kule yapıldı. Karaman, tüm antrenmanların genel açıdan çekilmiş video kayıtlarını alarak oyuncularına izletecek ve eksik yönleri talebelerine aktaracak.

AZİZ'İN SOYADI DEĞİŞİYOR
Öte yandan Bursaspor'un Avustralya'dan transfer ettiği Aziz Behich'in vatandaşlık işlemlerinin birkaç gün içinde biteceği belirtildi. Yeşil beyazlıların, Behich'in lisansını Elazığspor maçına kadar yetiştirmek istediği ifade edildi. Aziz'in, Avustralya'da kullandığı Behich olan soy ismini KKTC vatandaşı olunca Eraltay olarak değiştirdiği, ailesinin yıllar önce KKTC'de kullandığı adı aldığı belirtildi. 23 yaşındaki futbolcunun Türk kimliğinde de Aziz Eraltay yazacak.