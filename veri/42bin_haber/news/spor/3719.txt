'Batalla ve Serdar'ı kesinlikle satmayacağız'
Bursaspor Teknik Direktörü Ertuğrul Sağlam, Fenerbahçe'nin gündeminde olduğu yönünde iddia edilen Batalla ile Serdar Aziz'i kesinlikle satmayacaklarını söyledi.
 Sezonun ikinci yarısında takımından ümitli olduğunu belirten Sağlam, taraftarlara da çağrıda bulunarak, geçmişe sünger çekilmesini ve kulübün 50. yılının kutlanacağı bu sene şampiyonluk döneminde olduğu gibi kenetlenilmesini istedi.
 Özlüce Tesisleri'nde basın toplantısı düzenleyen başarılı teknik adam, devre arası kampı kendi tesislerinde yapacaklarını ve hazırlık maçı oynamayacaklarını dile getirdi. Kampa katılmayan futbolcular olduğunu belirten Sağlam, şunları ifade etti:
 "Bunların arasında bizden izinli olanlar da vardı. Deniz aşırı ülkelerde böyle. Uçak kaçtı gibi bir çok takımda yaşanan mazaretler bizim de karşımıza çıktı. O yüzden bir kaç arkadaşımızla gelince görüşeceğiz. Şu anda aramızda değiller ama en kısa zamanda burada olacaklarını düşünüyoruz. Bugün Vederson katılacak. Sestak akşam geldi. Forsell'in problemi var. Geçerli mazeret. Onun dışında diğer arkadaşlarımız da herhalde yola çıktılar. En kısa zamanda da aramızda olmalarını bekliyoruz."
 "GEÇMİŞE SÜNGER ÇEKİP, YENİ BİR SAYFA AÇALIM"
 Bu sene kulübün 50. yılının kutlanacağını hatırlatan genç çalıştırıcı, taraftarlara da seslenerek şu çağrıda bulundu:
 "Benim en büyük dileğim, Bursaspor'un 50'nci yılına yakışır birlik beraberliği ve bu dostluk havasını kendi içimizde yaşayıp bunu tüm dünyaya çok güzel bir şekilde sergilememiz olacaktır. Bu sezon başından itibaren yaşadık. Herkesin kendine göre haklı sebepleri vardır. Bizim maçımıza bu sezon devamlı gelenler kadar, gelmeyenlerin de ben çok iyi birer Bursasporlu olduklarını biliyorum.
 2013 yılıyla beraber geçmişe sünger çekip, tüm kırgınlıkların, tüm huzursuzlukların, tüm sıkıntıların, tüm kızgınlıkların ortadan kalkmasını istiyorum. Bursaspor açısından yeni bir sayfa açılıp tüm ülke ve dünyaya Bursasporluluk bilincini çok güzel bir şekilde anlatılabilecek mesajların verilmesini istiyorum."
 "KARAMSAR OLMAK İÇİN SEBEP YOK, GELECEĞE UMUTLA BAKIYORUM"
 Bu yıl saha içi sonuçlar açısından da umutlu olduğunu belirterek, "Karamsar olmak için kimsenin geçerli bir sebebi olmadığını düşünüyorum. Yaşadığımız şanssızlık ve olumsuzlukları ortaya koymadan sadece 3 maçı kendi lehimize çevirseydik bugün 31 puanımız vardı. Ortada farklı bir görüntü olacaktı. Olayı bu şekilde değerlendirmek istiyorum." diyen Sağlam, şöyle devam etti:
 "Çok büyük şanssızlıklar yaşadık. İlk devrenin bizim adımıza büyük şanssızlıklarla geçtiğini söyleyebilirim. Bu kadronun geçmişten ders alarak, gelecekte bunları iyi tecrübeye dönüştüreceklerini düşünüyorum. Arada karamsarlık içine girenler oluyor. Böyle düşünmeye gerek yok. Biz bu filmi bundan önceki 4 senede de çok somut bir şekilde yaşadık.
 Her sezon başında transferle alakalı çok ağır eleştiriler vardı. Ama sezon bittiği zaman bu eleştirileri yapan insanların biz çok erken davranmışız dediğini gördük. Hep de bu insanlar özür dilediler. Bu sene de öyle olacak. Bu takım sezonu çok iyi yerde bitirecektir. Kimsenin şüphesi olmasın. Bu süreci hep beraber yaşayacağız. Takımın sezonu çok iyi bir yerde bitireceğine yürekten inanıyorum."
 "YABANCI TRANSFER KESİNLİKLE YAPMAYACAĞIZ"
 Sağlam, gazetecilerin transfer konusundaki sorusu üzerine yabancı oyuncu kesinlikle almayacaklarını belirterek, şunları kaydetti:
 "Devre arasında yabancı transfer yapmayacağız. Bu işin yüzde yüzü yoktur ama şu an böyle düşünüyoruz. Takımımıza baktığınız zaman, Carson, Basser, Pinto, Alfred, Belluschi, Batalla gibi direk oynatacağımız isimler var. Mevkilerden birine alacağımız yabancı açıklık çıkaracaktır. O yüzden bunun yararlı olmayacağını düşünüyoruz.
 Yerli oyuncu takviyesi yapmaya çalışıyoruz. Şener uzun süredir takip ettiğimiz bir oyuncuydu. Bunun yanında da transfer çalışmalarımız devam ediyor. Bir iki arkadaşımızı gönderebiliriz. Bunların içinde yabancı oyuncular da var. Kiralama da olabilir. Beklediğimiz ücreti bulursak satış da olabilir."
 "YERLİ OYUNCU OLMAK KOLAY DEĞİL"
 Yerli oyuncu almanın da kolay olmadığına dikkat çeken Sağlam, "Şu an oynayanlardan daha iyi bir oyuncuyu koymamız gerekir. Ya da Şener gibi, Ferhat gibi genç, daha alt liglerden oyuncular bulup bunları geliştirip takımımıza adapte etmeye çalışacağız. İkisi de olabilir. Çalışmalarımız devam ediyor. Takımımıza takviye yapmayı düşünüyoruz ama bu konuda kriterler çok önemli. Yerli bir oyuncu koyacaksak kesinlikle hepimizin içine sinen, katkı sağlayacak oyuncu olacaktır. Ülkedeki yerli futbolcuların durumuna baktığınız zaman da kolay bir iş gibi görünmüyor." diye konuştu.
  
 "BATALLA'YI KESİNLİKLE SATMAYI DÜŞÜNMÜYORUZ"
 "Elimizdeki oyuncuların kıymetini bilelim" diyen Sağlam, transfer gündeminde olduğu iddia edilen Gökhan Zan ve Hurşit ile ilgili ise Sağlam, "Hurşut ile ilgilenmiyoruz. Kesinlikle ilgilenmiyoruz. İyi bir futbolcudur ama biraz önce saydığım sebeplerden dolayı ilgilenemiyoruz." diyerek şunları söyledi:
 "Gökhan Zan ile de ilgilenmiyoruz. Batalla'yı kesinlikle satmayı düşünmüyoruz. Kulübü tatmin edecek rakam olsa da düşünmüyoruz. Serdar için de düşüncümüz yok. Faydalandığımız oyuncuları vermeyi düşünmüyoruz. Takıma takviye yapmak için çırpınırken sadece çok iyi para aldığımız için oyuncu vermeyi kesinlikle düşünmüyoruz. Sonra yerine koyamıyorsun. Böyle bir maceraya girmenin mantığı yok."
 SİYASETE GİRECEĞİ İDDİALARINA CEVAP
 Yerel bir gazetede, "Ertuğrul Sağlam AK Parti'nin Mustafa Bozbey'e karşı Belediye Başkanlığa adaylığını sunacak." şeklindeki yazının sorulması üzerine Sağlam, şunları söyledi:
 "Mustafa Bozbey'i çok seviyorum. İyi bir Bursasporlu. Siyasete girmeyi hiç aklımın ucundan geçirmedim. Hayat insana neler yaşatır bunu kestirmek mümkün değil ama yaptığım işten memnunum. Çok güzel bir kulüpte görev yapıyorum. Antrenörlüğü de çok uzun yıllar yapmayı düşünüyorum. Aklımın ucundan bile geçmedi. Tamamen asparagas bir haber."
 "OZAN İPEK'İ İSTEMEYEREK DE OLSA SATTIK"
 Takımda ayrılan oyuncuların sitemkar olması konusunda ise Sağlam, "Hayat devam ediyor ve seneler ilerliyor. Keşke elimizde imkan olsa da şampiyon olan kadroyu dondursak ve devam etsek. Değişim kaçınılmaz. Yönetimlerde de, teknik kadrolarda da oluyor. Bu değişim ve yapmak zorundaydık." diyerek, sözlerini şöyle tamamladı:
 "O kadroya baktığınız zaman iki grup hakimdi. Yaşı ilerlemiş, geçmiş dönemde bu ülkede diğer takımlarda oynamış bir kesim vardı. Bunlarla da biz 38 yaşına kadar oynayamayız. Böyle bir şeyi ortaya koymak doğru değil. 10 sene aynı takımda oynayan birini gösterebilir misiniz? Arada kendi gitmek isteyen oyuncular da oldu. İstemeyerek bir çok oyuncuyla yollarımızı ayırmak zorunda kaldık. Bunlardan biri de Ozan İpek'ti."
 (CİHAN)