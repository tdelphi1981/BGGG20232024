Niang'a ilk teklifi Fenerbahçe yapmış!
 
 Transfer döneminin kapanmasına 2 gün kala ve neredeyse 24 saat içinde tamamlanan transfer sonrası İstanbul’a gelen Niang, dün de İnönü Stadı’nda Beşiktaş’ın Kardemir D.Ç. Karabükspor maçını tribünden izledi.
 
 2010-2011 sezonunda Fenerbahçe forması giyen, 2011 Haziran ayında da Al-Sadd takımına transfer olan Senegalli futbolcu, Katar ekibi ile 3 yıllık mukavele imzalamıştı. Yıllık yaklaşık 4 milyon Euro ücret ile futbol hayatının son dönemini Katar’da geçirmeyi planlayan ve belki de kariyerini Al-Sadd takımında noktalamayı düşünen Niang’ın Beşiktaş’a transferinin perde arkasında dikkat çekici bir durumun olduğu ortaya çıktı. Devre arası transfer sezonunun ilk günlerinde Fenerbahçe’nin yeniden kadrosuna katmak istediği ancak ikinci yarı öncesi Beşiktaş’a transfer olan Niang’ın Siyah Beyazlı formayı giymesinin perde arkası şu şekilde gelişti. 
 İLK TEKLİFİ FENERBAHÇE YAPTI
 
 33 yaşındaki futbolcu için devre arası döneminde ilk teklif Fenerbahçe’den gedi. 5 Ocak'da Fenerbahçe Niang ile temasa geçerek yeniden anlaşmak istediklerini belirtiyor ancak Senegalli oyuncu yıllık 4 milyon Euro olan ücretinin Türkiye şartları için fazla olduğunu, bu rakamı Fenerbahçe’de kazanacağından emin olmadığı cevabını veriyordu. Bu cevap üzerine Sarı – Lacivertli kulüp Niang’a istediği ücreti ödeyebileceklerini söylerken, Al-Sadd yetkilileri ile temasa geçti. Ancak Katar ekibinin yöneticileri Fenerbahçe’ye ‘Teklifiniz için teşekkürler ama Niang satılık değildir. Biz oyuncumuzdan memnunuz ve sözleşmesinin sonuna kadar kulübümüzde kalmasını istiyoruz” cevabını veriyordu. Sarı-Lacivertli kulüp Katarlı yetkililerin bu cevabı üzerine Niang transferinden vazgeçiyor.
 
 EŞİNİN DOĞUM YAPMASI DA ETKİLEDİ
 
 5 Ocak’ta yaşanan bu gelişmeden birkaç gün sonra Niang’ın eşi Laetitia Niang, Paris’de doğum yapıyor ve 33 yaşındaki oyuncu izin alarak eşinin yanına gitmek istiyordu. Ancak Al-Sadd kulübü yetkilileri Niang’ın bu istediğine olumsuz yanıt verdi. Bu durum karşısında morali oldukça bozulan Niang, 2014 yılında sona erecek mukavelesi nedeniyle Katar kulübü yetkilileri ile sorun yaşamamak için konuyu kapatıyordu.
 
 NADIR BELHADJ'A İZİN VERİNCE İLE BAĞLAR KOPTU
  
 Ancak ocak aynın son haftası yaşanan gelişme Niang’ın Al-Sadd kulübü ile arasındaki ilişkileri kopma noktasına getirdi. Eşi Laetitia Niang doğum yaptığı gün kendisine izin vermeyen kulüp yetkilileri, takım arkadaşı Nadir Belhadj’a eşinin doğum yapması nedeniyle izin veriyor ve Cezayirli futbolcu Katar’dan ayrılarak eşinin yanına gidiyordu. Yaklaşık 1 hafta önce yaşanan bu gelişme sonrası Niang, Al-Sadd yetkilileri ile bir araya gelerek artık Katar’da kalmak istemediğini ve Al-Sadd formasını bir daha giymeyeceğini sözlerine ekliyordu. Katarlı yöneticiler Niang ile yaptıkları görüşmeler sonrası oyuncuyu ikna edemiyorlar ve iki taraf arasındaki bağlar kopuyordu.
 
 24 SAATTEN AZ BİR SÜREDE
 
 İşte tam bu dönemde Beşiktaş transfer için harekete geçti. 30 Ocak günü Niang ve Al-Sadd kulübü ile görüşmeleri yoğunlaştıran Siyah-Beyazlı kulüp, 31 Ocak sabahı transferi tamamladı. Niang 24 saatten daha az bir süre içinde Beşiktaş’ın teklifini kabul etti ve ilk aşamada sezon sonuna kadar kiralık olarak yeni kulübü ile mukavele imzaladı.
 
 DHA