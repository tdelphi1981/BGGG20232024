Ağabeyleriyle "dart" atıyor
11 yaşındaki dartçı Emine Dursun, ilk sezonunda büyükler Türkiye sıralamasında 3'üncü oldu ve Avrupa Şampiyonası'nda Türkiye'yi temsil etti 
 Milli sporcu Emine Dursun, 7 yaşındayken kendisi gibi dart sporuyla uğraşan ağabeyi ve babası sayesinde bu sporla tanıştığını anlattı. Emine Dursun, darta yeni başladığı zamanlarda evlerindeki dart tahtasına atış yaparken duvarı çok kez deldiğini itiraf etti.
 
 Yarışmalara katılmaya başladığı 2011-2012 sezonunda çelik uçlu dartta yıldızlar ve gençlerde Türkiye şampiyonu ve büyükler Türkiye sıralamasında 3’üncü olarak milli takıma girmeye hak kazanan Emine Dursun, Akdeniz Şampiyonası’nda milli takım kafilesinde yer almasına rağmen yaşının küçük olmasından ötürü organizasyon komitesinin, başvurusunu kabul etmediğini anlattı. Emine Dursun, aynı şekilde Avrupa Şampiyonası’na da gitmeye hak kazandığını fakat başvurunun, yine yaşı gerekçe gösterilerek geri çevrildiğini kaydetti.
 
 Emine, elektronik dart kategorinde ise yıldızlar ve büyüklerde Türkiye 2’ncisi olarak milli takıma seçildiğini belirterek, "Avrupa Şampiyonası’nda elektronik dartta yıldızlar ve büyüklerde Türkiye’yi temsil ettim. Derece yapamasam da çok önemli bir tecrübe oldu" diye konuştu.
 
 İngiltere’de düzenlenen dünyanın en önemli dart şampiyonası Lakeside’da yarışmanın en büyük hedefi olduğunu dile getiren Emine Dursun, "Büyükler ile yarışmak nasıl hissettiriyor ?" sorusuna, "Büyüklerle yarışmak daha eğlenceli oluyor. Bazen kura sonrası yine mi Emine çıktı diye söyleniyorlar. Yaşıtlarımla oynarken onları arkadaşım gibi görüyorum. Büyüklerle oynamak beni motive ediyor" cevabını verdi.
 
 Emine, dartın herkes tarafından oynanmasını istedi ve ekledi:
 "Dart oynarken yalnızca nişan almıyorsun, aynı zamanda zihinsel cimnastik de yapıyorsun. Dört işlem yapmak gerekiyor. Böylece matematiğe de faydası dokunuyor. Okullar arası dart şampiyonalarının, matematiği geliştirmede yardımcı olacağını düşünüyorum." 
 TÜRKİYE'DE BİR İLK
  
 Emine Dursun’un, Bocce Bowling ve Dart Federasyonu Merkez Hakem Kurulu Başkanı babası Fikret Dursun, kızının henüz minikler kategorisindeyken elde ettiği başarıların önemini vurgulayarak, "11 yaşında bir çocuğun büyükler kategorisinde yarışması alışılagelmiş bir durum değil. Dünyada emsali var mıdır bilmiyorum ama Türkiye’de bir ilk" ifadesini kullandı.
 
 Dursun, Türkiye’de uluslararası şampiyonaların yılda bir veya iki kez yapıldığını dile getirdi ve Türkiye’deki sporcuların, dünyadaki rakipleriyle rekabet edebilmek için Dünya Dart Federasyonu’nun (WDF) açtığı turnuvalara katılmaları gerektiğini, ancak imkanların el vermediği belirterek, "Avrupa’daki sporcular, her hafta turnuvaya katılıyor. Sporcularımız, kendi imkanlarıyla gidemediği için sponsor desteğiyle uluslararası turnuvalara katılmaları lazım. Aksi takdirde Avrupa ve dünya şampiyonalarında rakipleriyle mücadele etmeleri çok zor" diye konuştu.
 
 Federasyonun kurulduğu zaman "ayaklı satranç" ismini verdiği dartın, hiperaktif ve dikkat eksikliği olan çocuklarda tedavi amaçlı kullanıldığı bilgisini veren Dursun, "dart oynarken bir hedefe konsantre olunduğu, bir yandan da hesap yapmak gerektiği" için odaklanmaya yardımcı olduğunu söyledi.
 
 AA