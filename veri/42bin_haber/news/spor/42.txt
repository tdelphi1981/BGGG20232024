Aybaba Ozan İpek için ne dedi?
Beşiktaş Teknik Direktörü Samet Aybaba, Bursaspor'da kadro dışı bırakılan Ozan İpek'in iyi futbolcu olduğunu, koşulların uygun olması halinde takımında görmek isteyebileceğini söyledi.
 Aybaba, BJK Nevzat Demir Tesisleri'nde gerçekleştirilen antrenman sırasında basın mensuplarıyla yaptığı sohbette, Ozan İpek ile ilgili bir soruya, ''Ozan İpek iyi futbolcu, koşullar uygun olursa, neden olmasın'' diye yanıt verdi.
 Ozan İpek'in menajerinin, bu futbolcu kadro dışı kalmadan önce kendisini aradığını belirten Aybaba, ''Ozan'ın Bursaspor'da sorunlar yaşadığını ve isteyip istemeyeceğimizi sordu. Ben de 'Koşullara göre' yanıtını vermiştim. Bu bizim değil yönetimin işi'' ifadelerini kullandı.
 -Devre arası transferleri-
 Aybaba, devre arası transferleriyle ilgili bir soruya da ''Devre arası için daha lig başlamadan çalışmalarımız vardı ve sürüyor da. Herkes sol kanada transfer yapacağımızı yazıyor. Böyle bir şey yok. Sola İsmail Köybaşı dönecek ve bu bölge için bir çalışmamız yok'' diye yanıt verdi
 Deneyimli teknik adam, sakatlığı süren İsmail Köybaşı'nın ligin 12. haftasına kadar takıma dönebileceğini kaydetti.
 ''Forvet transferi olabilir mi?'' sorusu üzerine de Aybaba, ''Olabilir'' dedi.
 Ligde son haftalarda skor olarak istediklerini alamadıklarını anlatan Samet Aybaba, ''Trabzonspor maçında bunu değiştirmek istiyoruz'' diyerek sözlerini tamamladı.
 AA