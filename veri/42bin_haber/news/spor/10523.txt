Anadolu Efes kaldığı yerden devam
THY Euroleague Top 16 (E) Grubu 10. maçında Anadolu Efes, deplasmanda Almanya'nın Alba Berlin takımını 91-86 yendi. 
Grubunda geçen hafta Panathinaikos'a yenilerek ikinci mağlubiyetini alan Anadolu Efes, Alba Berlin'i yenerek galibiyet sayısını sekize çıkardı. 
Karşılıklı 3 sayılık atışlarla başlayan karşılaşmada Anadolu Efes, 10-3 öne geçen Alba Berlin karşısında farkı çabuk eritti: 10-9. İlk periyodun son iki dakikasına 20-20 berabere girildi. Lucas, Sinan Güler ve Savanovic ile sayılar bulan Anadolu Efes, periyodu 28-24 önde kapadı.

Çekişmeli geçen ikinci periyodun ilk 5 dakikasında Anadolu Efes farkı 9'a çıkardı: 33-42. Thomson, Djedovic ve Ibdihi ile sayılar bulan ve 11-2'lik bir seri yakayan Alba Berlin, devrenin bitimine 1,5 dakika kala skoru eşitledi: 44-44.

Savanovic ve Barac ile karşılık veren Anadolu Efes, devreyi 50-46 önde tamamladı.

Üçüncü periyodun başında Semih Erden ile etkili olan Anadolu Efes karşısında ev sahibi ekip, özelikle Traore, Wood ve Djedovic'in basketleriyle seri yakalayarak 4 dakika içinde 60-58 öne geçti. Anadolu Efes, Kerem Tunçeri ve Sinan Güler'in basketleriyle toparlanırken, Alba Berlin Wood ve Ibdihi ile sayılar buldu. Son bölümde her iki ekip de top kayıpları yaşarken, 3. periyot 68-68 eşitlikle geçildi.

Son periyodun başında oyuncular sayı üretmekte zorlandı. Her iki takım da savunmasını sertleştirirken Anadolu Efes, Sinan Güler, Barac ve Kerem Gönlüm ile sayılar üretti ve maçın son 5 dakikasına 77-73 önde girdi. Çekişmeli geçen son bölümde Alba Berlin, Kerem Tunçeri ve Savanovic'in sayılarına Woods Traore'nin üç sayılık atışlarıyla yanıt verdi ve 81-81'lik eşitliği yakaladı. Ev sahibi takımın çabaları yetersiz kaldı ve Anadolu Efes sahadan 91-86 galip ayrıldı.

Mahmudi: "Agresif oyuna karşılık verdik" 
THY Avrupa Basketbol Ligi'nde Top 16 (E) Grubu 10. maçında deplasmanda Alba Berlin'i 91-86 yenen Anadolu Efes'te, antrenör Oktay Mahmuti, "Alba Berlin agresif oynadı, biz de buna karşılık verdik" dedi. 

Karşılaşmadan sonra Türk basınına maçı değerlendiren Mahmuti, "Alba Berlin'in agresif oynadığını, kendilerinin de buna karşılık verdiğini" belirterek, "İyi hücum ettiğimizi düşünüyorum. Sadece üçüncü periyotta bir bölümde biraz duraksadık" diye konuştu.

Son periyotta farkı biraz açtıklarını, Alba Berlin'in tekrar zor atışlarla geri geldiğini ifade eden Mahmuti, şöyle devam etti:

"Alba Berlin zor atışları iyi değerlendirdi. Oldukça yüksek bir yüzdeyle hücum ettiler. Belki de onların baskı altında olmaması ve rahat oynamalarından dolayı maç sürekli dengede gitti. Bizim için önemli olan galip gelmekti. Gruptaki tüm maçlarımızı kazanmak istiyoruz. Önümüzde Bamberg maçı var, ona hazırlanacağız."

Mahmuti, dörtlü finallerle ilgili yöneltilen bir soruya ise "Hedef her zaman en yukarısı, her zaman bunu zorluyoruz. Dörtlü finallere kalırız ya da kalmayız, bunu bilemem ama bunu zorlarız" diye cevap verdi.