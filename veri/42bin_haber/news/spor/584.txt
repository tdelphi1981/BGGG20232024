Samsunspor geleceğe umutla bakıyor
PTT 1. Lig ekiplerinden Samsunspor'un futbol şube sorumlusu Ali Kemal Gedikli, Takımın ligde bulunduğu durumdan dolayı karamsar değiliz dedi.Gedikli, yaptığı açıklamada, takım olarak iyi futbol oynadıklarını ancak bir türlü galibiyet alamadıklarını söyledi.

Oyuncuların ve teknik yönetimin, alınacak bir galibiyetle morallerinin yükseleceğini belirten Gedikli, şunları kaydetti: Takımın ligde bulunduğu durumdan dolayı karamsar değiliz. Oynadığımız futbol ortada. Oyuncularımıza bu konuda gerekli desteği veriyoruz. Futbolcularımızın da üzüntüsü sonsuz. İlk gün hangi noktadaysak bugün de aynı yerdeyiz. Kazanamamanın oyuncular üzerinde oluşturduğu psikolojik baskı da yok. Bununla ilgili sıkıntı da yok. Ancak galibiyet almayı çok istiyoruz. Bir şekilde futbolumuzun karşılığını alacağız. Özveriyle çalışan takımımız var. Kısmetsizlik, şanssızlık gibi mazeretleri ürettik. Başka bir sıfat bulamıyoruz. Artık galip gelme zamanıdır.

Bu arada kırmızı-beyazlılar, hafta sonu deplasmanda karşılaşacağı Manisaspor maçının hazırlıklarına Nuri Asan Tesisleri'nde devam etti.

Oyuncular, teknik direktör Erhan Altın yönetiminde yaklaşık 1,5 saat düz koşu, kültür fizik ve taktik çalışması gerçekleştirdi. Antrenmana sakatlıkları bulunan Nsumbu ve Musa Sinan katılmadı. Hafif sakatlığı bulunan Turgay ise düz koşu yaptı.