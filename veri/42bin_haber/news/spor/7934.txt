Emin Kar yeniden başkan seçildi
PTT 1. Lig ekiplerinden Samsunspor'un olağan Genel Kurulu'nda Emin Kar yeniden başkanlığa seçildi.
Canik Kültür Merkezi'nde yapılan genel kurul, divan başkanlığının seçimi ile başladı. Faaliyet raporları, mali raporların okunmasının ardından ibrası gerçekleştirildi. Yönetim Kurulu üye sayısının 20'den 15'e indirilmesi için tüzük değişikliği yapılan genel kurulda mevcut başkan Emin Kar, tek liste halinde girdiği seçimde delegelerin tamamının oyunu ayarak yeniden başkanlığa getirildi.
 
Kongrede bir konuşma yapan Samsun Valisi Hüseyin Aksoy, Samsunspor'un yerinin Süper Lig olduğunu söyledi. Kulüpte yaşanan ekonomik sıkıntıların giderilmesi gerekli çalışmaları yürüttüklerini anlatan Vali Aksoy, şunları kaydetti: Bugün ligde bulunduğumuz nokta hepimizin bildiği gibi arzu ettiğimiz bir nokta değil. Ama ara transferde Samsunspor daha üst sıralara çıkmak için iyi bir kadro oluşturdu. Temennimiz odur ki, bu hafta Boluspor maçını kazandığımızda Play-off'a çıkma noktasında önemli bir fırsat yakalayacağız. Kulübün zor süreci içinde bir çok kişinin önemli katkıları oldu. Özelikle bazı iş adamlarımıza, milletvekillerimize ve Gençlik ve Spor Bakanımız Suat Kılıç'a çok teşekkür ediyoruz. Kendilerine başvurduğumuzda hiç bir zaman 'hayır' cevabı almadık. Samsunspor'un daha iyi bir noktaya gelebilmesi adına bu destekler verildi.

6.5 aylık başkanlık sürecinde 9 kilo verdim
Göreve geldikleri günden itibaren aynı çizgide durduklarını belirten Kar, Göreve geldiğimiz günden itibaren Samsunspor ocağını söndürmemek için elimizden geleni yaptık. Ama eksikliklerimiz oldu. Yanlışlarımız oldu fakat kötü niyetimiz hiç olmadı. Takımımız kötü gittiğinde uykusuz geceler geçirdik, galip geldiğimizde sevinç gözyaşları döktük. Bir taraftar gibi biz de aynı duyguları yaşadık. Çok eleştirildik, bunları doğal karşıladım. Başkanlık çok yorucu bir makam. 20 Ocak 1989 yılındaki trafik kazasından bu yana 24 yıl geçti 1 kilo bile vermemiştim. 6.5 aylık başkanlık sürecinde 9 kilo verdim diye konuştu.

Yönetim Kurulu şu isimlerden oluştu:
Recep Hun, Mehmet Pank, İbrahim İnan, Erdem Eynel, Mustafa Kar, Mehmet Yılmaz, Nilşah Alptekin, Tayfun Yüce, Ruşen Aslan, Selahattin Süleymanoğlu, Hayati Ergör, Duran Yaşar Cengiz ve Doğan Atlı.