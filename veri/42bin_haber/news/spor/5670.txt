Hagi olmaya geldim
Hagi'yle kıyaslanmak onur verici. Çok önemli bir isim. Çok büyük bir oyuncu ve camiaya ne kadar önemli hizmetler verdiğini biliyorum
 ŞAFAK KAYARLAR
 Aslan'ın süper starı Sneijder dün Arena'yı gezdi. Burada bulunan GSTV stüdyosuna giden Sneijder'a, İkinci Başkan Ali Dürüst ve CEO Lutfi Arıboğan'ın yanı sıra GSTV Genel Yayın Yönetmeni Bahri Havadır da eşlik etti. GSTV'nin çalışanları onu 14 numaralı Sneijder formalarıyla karşıladı. Alkışlar ve tezahüratlar arasında stüdyoya giren Sneijder burada çalışanlarla fotoğraf çekildi. Eşi Yolanthe Cabau da ilgi odağıydı. Sürekli yüzü gülen ve mutluluğu gözlerine yansıyan Sneijder daha sonra imza töreni için hazırlanan platformda yerini aldı. İmzayı attıktan sonra da soruları cevapladı. İşte o sözler:
 HAVAALANINDA BÜYÜKLÜĞÜ GÖRDÜM
 'ÖNCELİKLE hepinize teşekkür ediyorum. Buraya geldiğiniz için sevinçliyim. Çok mutlu olduğumu dile getirmek istiyorum G.Saray gibi büyük bir camiaya geldiğim için. Havaalanına geldiğimde G.Saray'ın ne kadar büyük bir kulüp olduğunu daha iyi anladım. Sağlık kontrolünde gösterilen ilgiden de bunu anladım. Arkadaşlarımla, hocamla tanıştım. Bir an önce bu güzel statta ilk karşılaşmama çıkmak istiyorum. Böyle bir camiaya hizmet edeceğim için çok mutluyum, gururluyum.
 HOCA OYNATIRSA BEŞİKTAŞ'A HAZIRIM
 PAZAR günü çok önemli bir maçımız olduğunu biliyorum. Ben de oynayabilecek durumdayım. Fiziksel olarak da hazır durumdayım. Sakatlığım geçeli epey zaman oldu. Antrenmanlarıma kendi başıma da hep devam ettim. Kendim bireysel olarak da hiç boş durmadım. Her- hangi fiziksel bir sıkıntım yok. Hocamız da takdir ederse Beşiktaş'a karşı oynamak isterim.
 HAGİ'YLE KIYASLANMAK ÇOK GÜZEL
 ÖNCELİKLE Beni Hagi'yle mukayese edenlere, çok teşekkür ediyorum. Hagi'yle karşılaştırılmak her oyuncu gibi bana onur verir. Çok önemli, çok iyi bir isim. Çok büyük bir futbolcu ve bu camia için ne kadar önemli olduğunu biliyorum. O çok önemli bir efsaneydi. Ben de buraya efsane olmaya geldim.
 48 SAAT İÇİNDE KARARIMI VERDİM
 ŞU konuya açıklık getirelim. Karar vermem uzun sürmedi. Öncelikle İnter'den ayrılmadan önce önemli yıllar geçirdim, güzel arkadaşlıklar edindim. Başkan Moratti'yle de çok iyi ilişkilerimiz vardı. Öncelikle İnter'le olan kısmını halletmek istedim. İnter'le hallettikten sonra G.Saray'a gelmek uzun sürmedi. 48 saatte bitti. Karar çabuk gelişti. Onu da açıklıkla söylemek lazım.
 YAPILAN EN İYİ TEKLİFİ KABUL ETTİM
 TABİİ Kİ teklifler aldım. Ama baktığınız zaman bunun en iyisini seçmeniz gerekir. En iyi adım G.Saray'da olacaktı. G.Saray gözümde en üst seviyelerdeki kulüplerden biri. Bana gelen en iyi teklif G.Saray'dandı. Hala Şampiyonlar Ligi'nde oynayan bir G.Saray var. Mutlaka bazı takımlardan teklif aldım ama kariyerim için en iyi kulüp G.Saray olacaktı. Ben de onu seçtim. 
 SİZİN de belirttiğiniz gibi 2009-2010 sezonu benim kariyerime baktığınız zaman en iyi sezon. Ondan sonra gelen bir düşüş ama bu sadece benim adıma kaynaklanan bir düşüş değil. Birçok unsurun bir araya gelmesi lazım. 2010'dan sonra bir çok hoca değişti. 6-7 tane hoca değişti. Farklı pozisyonda oynuyorsunuz ve her hocanın futbola bakışı, mentalitesi farklı.'
  