'Galatasaray'ı Madonna yaktı'
Galatasaray -Cluj maçında yağış nedeniyle milyon dolarlarca para harcanan Türk Telekom Arena'nın futbol oynanacak halden çıkması, gündemin başına oturdu.
 Yaklaşık 3 saat süren yağmur, Arena'nın zeminini göle çevirirken Galatasaray'ın oyununu fazlasıyla etkiledi. Konu hakkında Radyospor'da Senad Ok ile Haber Merkezi'ne konuşan Galatasaray Eski Yöneticisi Işın Çelebi, zeminin neden bu hale geldiğini anlatırken, yönetimi eleştirdi.
 Stadyumun çatısının mutlaka yapılmasını savunan  Çelebi, "Birinci sorun çatının yapılmaması. Çatının geçen yıl bitirilmesi gerekiyordu. Çatının yapımı için bazı şirketlerle anlaşmıştık ama bitirilmedi. İkinci büyük sorun drenaj. Arena'nın drenajı son derece iyi yapıldı ama yaz aylarında stadyumda yapılan konserler ve kongreler nedeniyle hasarlar oluştu ve o hasarlar giderilmedi. Stadyumun çimi değiştirildi ama çim ile drenaj uyuşmadı. Özetle konser ve kongreler var olan sorunların kökleşmesine neden olurken, sorun çözülmedi. Arena'nın çatısı mutlaka yapılmalı. Koltuk satıp para kazanıyorsanız stadyuma yatırım yapacaksınız" dedi.
 Yönetim sorunları gidermedi
 Yönetimin stadyum ve zemin konusunda ağır davrandığını düşünen Çelebi, sözlerine şöyle devam etti, "Arena'da yollar tamamlandı. Çevresi için gerekli önlemler alındı ama geçen yıldan kalan hasarlar tamamlanmadı ama çatı bir türlü hayata geçirilmedi. Eğer o hatalar giderilseydi Arena bugün bu halde olmazdı. Bazı sorunları gidermek için etrafınızla iyi geçineceksiniz. Para ve başarı kazanmak istiyorsanız stadyumunuza iyi bakacaksınız."