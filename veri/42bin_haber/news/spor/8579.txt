İpek Şenoğlu Cup Türkiye'ye yayılacak
Milli tenisçi İpek Şenoğlu'nun organize ettiği TEB İpek Şenoğlu Veteran Tenis Turnuvası İstanbul'da sürüyor.
Akatlar Club Sporium'ta 11 Şubat'ta başlayan ve 24 Şubat Pazar günü sona erecek turnuva ile ilgili Kiki Ortaköy'de düzenlenen basın toplantısında bilgi veren İpek Şenoğlu, organizasyonu daha da büyütmeyi ve önümüzdeki yıllarda Türkiye'nin farklı şehirlerinde de düzenlemeyi amaçladıklarını söyledi. Şenoğlu, kariyeri boyunca veteran tenisinin gelişmesi gerektiğine inandığını belirterek, Kendi gözetimimde bir turnuvayı her zaman istiyordum. Kupa mücadelesi başladı. Sponsorumuzun desteğiyle organizasyonun adı 'TEB İpek Şenoğlu Cup' oldu. Uzun yıllar süreceğine inanıyorum dedi.

Organizasyona 780 kişinin kayıt yaptırdığını anlatan İpek Şenoğlu, Önümüzdeki yıllarda bu sayının bini geçeceğine inanıyorum ifadesini kullandı. Milli tenisçi, 16 Şubat Cumartesi günü ana sponsor TEB'in Genel Müdür Yardımcısı Gökhan Mendi ile birlikte gösteri maçı yapacaklarını sözlerine ekledi.

Basın toplantısına katılan Türk Ekonomi Bankası (TEB) Bireysel ve Özel Bankacılık Genel Müdür Yardımcısı Gökhan Mendi ise 2 yıl önce tenise destek vermeye başladıklarını ifade ederek, şunları söyledi: 

WTA'i Türkiye'ye getirdik. Bu yıl son kez bu organizasyonu düzenleyeceğiz. Ancak tenise yatırımlarımız devam edecek. Tenis Federasyonu ile 5 yıllık sponsorluk anlaşması imzaladık. Milli gururumuz İpek Şenoğlu'nun turnuvasına sponsor olmaktan mutluluk duyuyoruz. Bundan sonra da umarım farklı projelerde kendisiyle birlikte olacağız.

Akatlar Club Sporium'da 11 Şubat'ta başlayan TEB İpek Şenoğlu Cup'a eski futbolcular Metin Tekin ve Ümit Davala'nın yanı sıra Ferhat Göçer, Behzat Gerçeker, Ömer Ars, Helin Avşar, Ömür Gedik gibi ünlü isimler de katılıyor. TEB'in ana sponsoru olduğu, destekçileri arasında BankPozitif, Sarar, Lassa, Coca Cola, Wilson, Activar, Bürosit, ETİ ve Acıbadem'in de yer aldığı turnuva, 24 Şubat Pazar günü sona erecek.