Yıldırım Demirören Nyon'da
Türkiye Futbol Federasyonu (TFF) Başkanı Yıldırım Demirören, İsviçre'nin Nyon kentinde düzenlenen FIFA Tüzüğü Değişim Toplantısı'na katıldı.
UEFA'nın genel merkezinde gerçekleştirilen toplantıda başkan Demirören'e, TFF Başkan Vekili Servet Yardımcı ve TFF Genel Sekreteri Prof. Dr. Emre Alkin eşlik etti. FIFA üyesi federasyonların temsilcilerinin katıldığı toplantıda, FIFA kongresi tarafından FIFA Yönetim Kurulu Üyeleri'nin teyidi, FIFA Yönetim Kurulu oluşumu, FIFA Başkanı'nın seçimi, Görev süresi, Yaş sınırı, FIFA'daki ilgi gruplarının daha güçlü temsili, FIFA Dünya Kupası yeri üzerine adaylık süreci/karar, FIFA statülerinde çeşitli açıklamalar ve belirlemeler ve FIFA başkan adaylığını düzenleyen kurallar konularında görüşmeler yapıldığı bildirildi.
 
Federasyon temsilcilerinin ayrıca, FIFA organizasyonuna ilişkin kuralların açık ve anlaşılır olması, Komite ve kurulların nasıl çalışacağının ayrıntılı olarak belirlenmesi, CAS yargısı, Ticari gelirlerden verginin kaldırılması gibi konularda görüşlerini aktardığı ifade edildi. TFF'den yapılan açıklamaya göre, toplantıda karara bağlanan tekliflerin yarın UEFA İcra Komitesi'ne sunulacağı belirtildi.