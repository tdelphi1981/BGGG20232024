Drogba geliyor
 
 Sneijder’den sonra Galatasaray’ın ikinci bombası Didier Drogba, bugün İstanbul’da... Afrika Kupası’ndan sonra kısa bir izin kullanan yıldız golcünün akşam saatlerinde Başkan Ünal Aysal’ın özel uçağı ile Atatürk Havalimanı’na iniş yapacağı belirtildi. Burada Sarı-Kırmızılı taraftarlarca karşılanacak olan Fildişi Sahilli oyuncu, ardından kulüp yetkilileri tarafından Florya Metin Oktay Tesisleri’ne götürülecek. Burada teknik direktör Fatih Terim, yöneticiler ve yeni takım arkadaşlarıyla tanışacak olan Drogba için gece de bir organizasyon tertip edilecek. Boğaz’da Başkan Ünal Aysal’ın da katılması beklenen yemekte asrın transferine İstanbul ve takım hakkında bilgiler verilecek.
 
 ÖZEL TEDBİRLER ALINACAK
 
 Bu arada yönetimin bilgilendirmesi paralelinde İstanbul polisi de Drogba alarmına geçti. Sneijder’in gelişinden daha kalabalık bir taraftar topluluğunun önce  havaalanına sonra da Florya’ya gideceğini öngören emniyet yetkilileri, bu bölgelerdeki polis sayısını artırdı.             
 
 Gelişte
 
 Sneijder’deki aksaklıklar ortadan kalkacak.
 Özellikle Florya’da güvenlik artırılacak.
 Drogba taraftarı selamlayıp basınla tanıştırılacak.
 
 Statta
 
 Maç öncesi Drogba tribünleri dolaşacak.
 Dev ekranda yıldızın golleri gösterilecek.
 Tribünlerde özel pankartlar hazırlanacak.
 
 Metin Karabaş/Fanatik