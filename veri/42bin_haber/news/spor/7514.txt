Yeni düzen geliyor!
 
 Ve Galatasaray’da ezber bozuluyor, sistem yeniden başlatılıyor... Wesley Sneijder ve Didier Drogba transferleri nedeniyle 4-4-2’den vazgeçmek zorunda kalan teknik direktör Fatih Terim, son Bursaspor deplasmanının ardından verdiği sistem değiştirme mesajını uygulamaya koydu. Sarı-Kırmızılı futbolcular, dün Florya Metin Oktay Tesisleri’nde gerçekleşen antrenmanda, 4-2-3-1 düzenini öğrenmeye başladı.
 
 ALTERNATİF BELİRLENDİ
 
 Teknik patron Terim, bu sistemin inceliklerini öğrencilerine tek tek anlatırken, saha üzerinde de uygulamalı olarak gösterdi. Yeni düzende özellikle kanatlarda oynayan futbolcuların performansının çok önemli olduğuna dikkat çeken tecrübeli hoca, bu bölgede şimdilik Amrabat ve Umut’u kullanmayı planlıyor. Drogba geldiğinde en ileri uca geçecek ve Burak’ı sağ ön tarafa kayma ihtimali mevcut. Sneijder ise forvet arkasında serbest rol alacak. Orta sahanın ortasında şimdilik Selçuk-Hamit ikilisi oynayacak gibi görünüyor. Cezası bittikten sonra Melo, rotasyona göre Yekta da burada şans bulabilir.
 
 GERİDE SEÇENEK YOK
 
 Öndeki üçlüdeki değişkenlere Emre Çolak, Engin Baytar ve Aydın da dahil olacak. Ancak ön tarafta bu kadar çok seçenek varken, geri dörtlüde buna benzer hiçbir rotasyonun yapılamıyor olması can sıkıyor. Sol bek Riera, sağ bek Eboue’ye emanet. Stoperlerden Dany ile Semih’ten biri olmadığında ise gözler Gökhan Zan’a çevrilecek. Sakat Ujfalusi’nin takıma ne zaman döneceği de tam bir muamma.
 
 Metin Karabaş/Fanatik
  