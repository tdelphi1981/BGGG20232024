Ergin Ataman eski takımına karşı
Beko Basketbol Ligi'nde yarın derbi müsabakasında Beşiktaş'ı konuk edecek olan Galatasaray Medical Park'ın başantrenörü Ergin Ataman, bu sezon eski takımı ile ilk kez bir resmi maçta karşı karşıya gelecek olmanın heyecanını yaşıyor.
Beşiktaş'ın başında geçen sezon Türkiye Kupası, FIBA EuroChallenge Kupası ve Beko Basketbol Ligi şampiyonluğuna ulaşan tecrübeli başantrenör, siyah-beyazlı takım ile yapacakları karşılaşmanın kendisi açısından anlamlı olduğunu dile getirdi.

AA muhabirine açıklamada bulunan Ataman, geçen sezon Beşiktaş'ta çok güzel günlerinin geçtiğini belirterek, 'Yarınki karşılaşma, derbinin ötesinde, benim için anlamlı bir maç. Geçen yıl Beşiktaş'ta çok güzel günlerimiz geçti. Şimdi de ligde ilk kez rakip konumdayız. Bunlar profesyonellikte olağan. Ancak güzel bir derbi olacağı kesin. Çünkü iki takım da çok formda. Biz ligde namağlup lider durumdayız. Beşiktaş da çok moralli, THY Avrupa Ligi'nde Top 16 turuna kalmayı başardılar. Güzel bir maç olacağını düşünüyorum' diye konuştu.

Beko Basketbol Ligi'nde oynadıkları bütün maçlarını kazandıklarını ve lider durumda bulunduklarını anlatan Ataman, 'Tabii bu maçın havası farklı olacak. Beşiktaş bu sezon özellikle Avrupa Ligi'nde hedef maçlarını kazandı. Deplasmanda Barcelona Regal'i bile zorlamış bir takım. O açıdan rahat bir maç olacağını düşünmüyorum. Lider olmamız nedeniyle favori gösteriliyor olabiliriz ama sonuçta çok çekişmeli bir maç bizi bekliyor' ifadelerini kullandı.

Ergin Ataman, karşılaşmada sarı-kırmızılı taraftarlardan centilmenlik çerçevesinde takımlarını desteklemelerini beklediğini vurgulayarak, şöyle konuştu:

'Beklentim taraftarlarımızın Lokomotiv Kuban maçında olduğu gibi burayı cehenneme, yani çok sıcak bir ortama çevirmesi. Aynı şekilde o maçta olduğu gibi fair-play çerçevesinde, centilmence, Beşiktaş takımına, yönetimine, oyuncularına hiçbir şekilde hakaret etmeden sadece takımlarını desteklemeleri. Sonuçta bir spor müsabakası yapacağız. Biz Galatasaray olarak geçen yılın şampiyonuna karşı oynayacağız. Kazanmak istiyoruz, bunu da sahada kazanacağız. Taraftarımızın da bize destek olmasını bekliyorum.'

-'Beşiktaş yönetimiyle herhangi bir sorunumuz yok'-
Beşiktaş'tan ayrılması nedeniyle bazı siyah-beyazlı taraftarlardan tepki alan Ergin Ataman, Beşiktaş Kulübü yönetimiyle herhangi bir sorununun olmadığını dile getirerek, şunları kaydetti:

'Sayın Fikret Orman ile geçen gün bir restoranda karşılaştık. Çok yakın davrandı, hatta mahcup oldum o kadar yakın davranmasına. Oturup, sohbet ettik. Sayın Abdullah Sözer ile çok sık sohbet ediyoruz. Hepsi dostlarımız, arkadaşlarımız. Beşiktaş'ın başında da çok sevdiğim, saydığım değerli Erman Kunter var. Oyuncuların hepsi kardeşimiz. Bazı fanatik taraftarlar yüzünden maçta belki bazı gerginlikler yaşanabilirdi, ancak o da olamaz çünkü maç bizim sahamızda.'

Beşiktaş yönetiminin mevcut imkanlar çerçevesinde, Erman Kunter'in önderliğinde iyi bir takım kurduğunu belirten Ataman, siyah-beyazlı camia ve taraftarın takımlarını desteklemeleri gerektiğini söyledi.

-'Önemli olan kalıcı bir sponsor bulunması'-
Tecrübeli başantrenör, siyah-beyazlı takımın kalıcı bir sponsor bulması gerektiğini anlatarak, sözlerini şöyle sürdürdü:

'Geçen yıldan önce de Beşiktaş'ta çalıştım. Maalesef bu dönem zarfında Beşiktaş camiasında bir bölünme olduğunu gördüm. Geçen sezon başında da biz Beşiktaş'ta çok zor durumdaydık. Takım dağılmak üzereydi. Son anda Milangaz sponsor oldu. Geçen yıl şampiyon olmuş, dünyanın dikkatini çekmiş bir kulüp, bu sezon Avrupa Ligi'nde oynuyor ve çok da başarılı. Hala gelip destek olmuyorlar. Bence bunun sorgulanması gerekiyor. Burada benim haklı çıkmam önemli değil, önemli olan Beşiktaş'ın kalıcı bir sponsor bulması. Bu konuda ben Fikret Orman'ı da son derece sıkıntılı gördüm. Sadece bir kişinin bir kulübü taşıması beklenemez. Müesseselerin Beşiktaş'a sahip çıkması gerektiğini düşünüyorum.'

-'Mücadele ettiğimiz her kupaya talibiz'-
Ergin Ataman, Galatasaray Medical Park olarak mücadele ettikleri bütün kulvarlarda şampiyonluğu hedeflediklerini dile getirerek, 'Her maçımızı kazanmak için oynuyoruz. Kazandığımız her maçı kumbaraya attığımız para gibi düşünüyoruz. Sonunda bu birikimle de kupaları almaya çalışacağız. Mücadele ettiğimiz her kupaya talibiz. Çok uzun bir yol var önümüzde. Maç maç ilerlemeye çalışıyoruz' diye konuştu.

-'Nocioni ile temastayız'-
Sarı-kırmızılı başantrenör, ABD'li oyuncuları Henry Domercant'ın çok ciddi ve talihsiz bir sakatlık geçirdiğini aktararak, 'Maalesef Domercant sezonu kapattı gibi gözüküyor. Bu durumda tabi biz yönetimle bazı görüşmeler yapacağız. Onun yerine yerine oyuncu alıp, almayacağımız önümüzdeki günlerde belli olacak. Bize şu anda dünyanın her yerinde oyuncu teklif ediliyor. Onların için de Arroyo da var. Şu an da Andres Nocioni ile temastayız. Ancak henüz bu konuda yönetimden bir olur almış değiliz' ifadelerini kullandı.