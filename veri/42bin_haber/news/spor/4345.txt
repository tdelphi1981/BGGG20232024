Galatasaray'dan tatsız prova
Galatasaray, hazırlık maçında Alman takımı Vfr Aaalen'e 1-0 mağlup oldu.
Devre arası kamp çalışmaları için Antalya'da bulunan Galatasaray, kamp döneminin son gününde Almanya'nın 2. Lig takımı Vfr Aaalen ile Mardan Stadı'nda karşılaştı.

Sağanak yağış nedeniyle 10 dakika geç başlayan mücadeleye sarı-kırmızılı takım, Muslera, Dany, Gökhan, Riera, Sabri, Hamit, Felipe Melo, Selçuk, Emre, Burak, Elmander 11'i ile başladı.

İlk yarıda rakibine göre daha etkili olan Galatasaray, Burak ve Elmander ile bulduğu gol pozisyonlarını değerlendiremedi. İlk yarı 0-0 sona erdi.

Orta saha mücadelesi şeklinde geçen ikinci yarıda ise Alman ekibi, 86. dakikada Cidimar'ın ayağından bulduğu golle 1-0 öne geçti. Bu dakikadan sonra başka gol olmayınca mücadele, 1-0 Alman ekibinin üstünlüğüyle sona erdi.

Öte yandan ikinci yarının başlarında sahaya giren iki köpek, görevliler tarafından saha dışına çıkartıldı.