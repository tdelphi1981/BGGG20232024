Bağırır, çağırır işleri yoluna koyarım
Trabzonspor Kulübü Başkanı Sadri Şener, yönetim kriziyle ilgili bir sorun kalmadığını ifade ederek, "Yönetimde kriz yok. Benim olduğum yerde kriz olmaz. Sıkıntı her zaman var. Burada sevilen bir şey krizin olması ama bizde öyle bir şey yok. Ben öyle bağırır çağırırım ama sonra işleri yoluna koyarım" dedi.Bugün öğle saatlerinde Trabzon'a gelen Sadri Şener, yönetim kurulu ve teknik direktör Şenol Güneş'le ayrı ayrı iki toplantı gerçekleştirdi. Şener, daha sonra Mehmet Ali Yılmaz Tesisleri'nde basın mensuplarının karşısına çıkarak son gelişmelerle ilgili değerlendirmelerde bulundu ve soruları yanıtladı. Şener, "Bir hafta önce yönetimde sıkıntı yaşanmıştı. Tatlıya bağlandı mı? Trabzonspor kötü gidiyor. Masaya yatırdığınız konular oldu mu?" şeklindeki soruyu yanıtlarken, şunları söyledi:  "Daha önce ben burada yokken siyasi partinin buraya ziyareti konusunda serzenişte bulunmuştum. Tartışmasız haklıydım yani. Tartışmaya bile açmayacağım bir konu. Çünkü İstanbul'da yaşıyorum. Çok Fenerli arkadaşımla ailece görüşürken görüşmüyoruz artık. Çok Galatasaraylı arkadaşımla yine transferden dolayı ailece görüşürken görüşmüyoruz. Böyle bir mücadele veriyorum. Bu mücadelenin bir bacağı kırılırsa, bilerek ya da bilmeyerek ben orda sıkıntıya kalıyorum. O ziyaretin benden habersiz olmaması gerektiğini söylemeye çalıştım. Yoksa bizim bir siyasi partiye tavrımız falan yok. Ama onların bize var olduğu belli. O konuda bir çıkışta bulundum. Tatlıya bağlandı mı? Benim her zaman böyle çıkışlarım olur ve her zaman tatlıya bağlanır. Bir sıkıntı olmaz. Yönetimde kriz yok. Benim olduğum yerde kriz olmaz. Sıkıntı her zaman var. Burada sevilen bir şey krizin olması ama bizde öyle bir şey yok. Ben öyle bağırır çağırırım ama sonra işleri yoluna koyarım." 

"BUNUN ÇAMURU VAR, KARI VAR" 

Sadri Şener, saha sonucu olarak Trabzonspor'un iyi gitmediğinin belli olduğunu ifade ederek, şunları söyledi:  "Saha sonucu olarak Trabzonspor'un iyi gitmediği belli. Fakat elimizdeki kadroyu tek tek incelerseniz hepinizin ister istemez onay vereceği isimlerden oluşuyor. Bazı mevkilerde 2 - 3 tane oyuncumuz var. Yedek kulübesine baktığınızda ikinci takımı çıkaracak gücümüz var. 

Yabancı sayısının düşürülmesini istiyor hoca. Ocak ayında bunu yapmaya çalışacağız. Hocayla bugün konuştuk. Bir demoralizasyon var. Hem futbolcuda hem hocada. Daha 10 maç oldu. Daha 24 maç var. Bu kadro bunu düzeltecek boyuttadır. Önümüzde Türkiye Kupası var. Çamur var, kar var. Uzun bir maraton. İnşallah hallederiz. Sıkıntı olmaz.". 

"TEK SIKINTIMIZ SAHA SONUÇLARI" 

Şener, Aralık ayındaki kongre öncesinde kafasının rahat olup olmadığıyla ilgili bir soruyu şöyle yanıtladı:  "Ben başkanlık yaptığımda hiçbir sıkıntıdan kendimi çekmem geriye. Her türlü kavgaya girerim, düşünmem. Hatta bazı kavgalara girerim, sonra sorarım; 'niye dövüş çıktı?' diye. Mali genel kurul var diye 'ben bunu böyle yapayım' diyecek boyutta bir başkan değilim. Mali genel kurul gayet demokratik olacak. Herkes sorusunun cevabını alacak. Bugün kulübün bir başkanı ve yönetimi var. Kendi aramızda bazen fikir çatışmaları olsa bile bir sıkıntı yok. Aynı tempoda çalışmaya devam edeceğiz. Bir sıkıntımız da yok. Tek sıkıntımız saha sonuçları ama onun da düzeleceğine inanıyorum". 

"BAŞBAKAN FENERBAHÇE'Yİ ZİYARET EDİP FORMA ALMADI" 

Şener, "3 Temmuz şike sürecinde Fenerbahçe ve siyasi camianın yaptığı ortada. CHP liderini eleştiriyorsunuz ama Başbakan'a serzenişiniz yok mu bu süreçte?" sorusuna da şu yanıtı verdi: "Kılıçdaroğlu'nun yaptığını kesinlikle tasvip etmiyoruz. Sayın Genel Başkan ısrar ediyor; 'Aziz beye yapılan haksızlık var' diyor. Bir de ısrar ediyor. Burada bu kadar ortalığı ayağa kaldırdık. Yine ısrar ediyor. Bunu Başbakan'a da sordum bunu. 'Çok sert demeç veriyorsun, biraz yumuşat bunu' dedi. Ben de, 'benim halkım böyle ben de böyle. Yapacak bir şeyim' yok dedi. Sonra ülkenin Başbakan'ı. Başbakan bu kulübe gelip ziyaret etti. Trabzonspor'un aleyhine bir şey söylemedi. Ya da Fenerbahçe kulübünü ziyaret edip forma almadı. Onu ayıracaksın birbirinden. Öbür genel başkan gidip forma aldı, bir de haksızlığa uğradığını söyledi. Bizimkiler de burada ziyarette soru soramamışlar." 

"16 KASIM'DA RANDEVUMUZ VAR" 

Şener, "Başbakan'ın Platini'ye etkilediğine inanıyor musunuz?" sorusunu yanıtlarken de, "O bir varsayım. Diğeri eylem. Platini'ye biz de müracaat ediyoruz ayın 16'sında. Sonra CAS'a. 'Benim hakkımı ver' diyeceğiz. 16 Kasım'da UEFA'da tecrübeli İsviçreli bir avukatla randevumuz var. Dosyalar zaten onda.  Başarılı olacağını bilmeze işi alacak bir avukat değil. Onunla son bir görüşme yapıp dilekçeleri vereceğiz. İyi bir sonuç bekliyoruz çünkü haklıyız. Sahaya yansımamış şahıslar yapmış diye bir tarif yok dünyada.Kulübün eli yok, ayağı yok. Gidip bankadan nasıl çeksin kulüp. Gidip birisi yapacak o işi. Bunu da başkan yapar yönetim yapar. Onlar da ceza almış. Avrupa İnsan Hakları Mahkemesi de değişik bir format. 'Türkiye'deki yargılama adil değil' diye başvuruyoruz. Ben çok sayıda avukat soruyorum bu işleri. Trabzonspor'u bir adım geriye getirmeyiz" ifadesini kullandı. 

"GÜNEŞ'LE İSTERSE YARIN DA ANLAŞIRIZ" 

Başkan Sadri Şener, "Şenol Güneş her toplantıda transferi kendisinin yapmadığını söylüyor. İyiler gitti diye cümleler de kullanıyor. Bu konuda yorumunuz nedir?" sorusunu yanıtlarken de şunları söyledi:  "Transfer benim yetkimde. Hocaya soruyoruz. Yönetimin ve hocanın haberi var. Amcamızın oğlunu transfer etmiyoruz. Janko dediğiniz, Emerson dediğiniz adamı kime sorsanız 'alın' der. Bize de parasını bulmak kalıyor. Biz de gidip alıyoruz. Güneş'le 3 yıllık anlaşma yaptığımız yönündeki haberler doğru değil. Yıl sonu bitiyor anlaşmamız. Ama yarın yaparız isterseniz. Güneş yabancı değil. Bizim arkadaşımız. İsterse yaparız tabi. Benimle görevi bırakma konusunda bir görüşmesi olmadı. Morali bozuk. Şunu söylüyor; 'bu kadroyla 13 değil, en az 20 puan civarında olmamız lazımdı'. Kendisi çözümünü bulacaktır. O kadar oyuncu var elinde. Mesela geçen hafta Adrian'ı koydu. Herhalde bu hafta yine onu oynatır".