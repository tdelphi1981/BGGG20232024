Bayrağı Rio'ya da dikeceğim
Özel Sporcular Spor Federasyonu başkanlığına yeniden aday olan Gürdal Gümüş, kendisine 2011'de emanet edilen bayrağı İngiltere'ye götürerek, Londra'ya diktiğini, yeniden seçilmesi durumunda da bayrağı 2016'daki paralimpik olimpiyatlarda Rio'ya dikeceğini söyledi.Gürdal Gümüş, Anadolu Ajansı spor haberleri Editörlüğü'nü ziyaretinde yaptığı açıklamada, 18 Kasım'da yapılacak seçimde ortaya koydukları hizmetler, çalışmalar nedeniyle iddialı olduklarını belirterek, Tahmin ediyorum delegelerimiz bizi yine takdir edecektir. Bana 2011 yılının Mart ayında teslim edilen bayrağı,Paralimpik Olimpiyatları'na kadar götürdüm ve Londra'ya diktim. Yeniden seçilirsem, aynı bayrağı onur ve gururla bu sefer Rio'ya dikeceğim diye konuştu.

Başkanlık yaptığı 20 aylık süreçte ulusal ve uluslararası alanda yaptıkları çalışmaların ses getirdiğini ifade eden Gümüş, Özel Sporcular Spor Federasyonu, eğitim ve spor alanında büyük başarılara imza attı. Kendi hakem ve antrenörlerini yetiştiren, tarihinde ilk defa 2 tane dünya şampiyonası icra eden ve önümüzdeki dönemde 3 tane dünya şampiyonasını Türkiye'ye getiren bu federasyondur dedi.

Mart ayının ilk haftasında dünya zihinsel engelliler kayak, 3'üncü haftasında atletizm ve 2013 Kasım ayında da basketbol şampiyonalarının Türkiye'de gerçekleştirileceğini dile getiren Gümüş, şöyle devam etti:
Çalışmalarımız sonucunda uluslararası federasyonun göz bebeği olduk. Türkiye, 2012 yılında dünya bisiklet ve kayak şampiyonalarını yaptıktan sonra Uluslararası Zihinsel Engelliler Spor Federasyonu (INAS) Avrupa Genel Kurulu'nu geçen hafta İstanbul'da gerçekleştirdi. Genel kurul sonrası Avrupa'da 7 asil üye arasında artık biz de varız. Avrupa Yönetim Kurulu üyeliğine seçildim. Eren Yılmaz da basketbol dünya teknik kurullar başkanı oldu. Bu başarılar camiamız tarafından da olumlu olarak değerlendirildi ve 'devam' mesajı geldi ve biz de adaylığımızı koyduk.

Brezilya'nın Rio kentinde 2016 yılında yapılacak olimpiyatlarda atletizm, masa tenisi ve yüzme branşlarında en az 15 sporcuyla Türkiye'yi temsil etmek için yapılan hazırlıkların tamamlanmak üzere olduğunu kaydeden Gümüş, 2013'ün sonuna kadar isimlerin netleştirileceğini ve Çin modeliyle olimpiyatlara kadar çocukların kamplarda çalıştırılacağını belirtti.

-Projeler-

Gürdal Gümüş, Aile ve Sosyal Politikalar Bakanlığı ile birlikte bir çalışma yaparak, bakanlık bünyesindeki 86 rehabilitasyon merkezinde 70 kulüp kurarak, 2013'ün sonuna kadar bin sporcu yetiştireceklerini söyledi.
Yapılan çalışmayla şu ana kadar 86 merkezden 22'sinde kulüp kurduklarını kaydeden Gümüş, Doğu Karadeniz Bölgesi'ndeki zihinsel engellilerde sporun yaygınlaştırılmasına yönelik Doğu Anadolu Kalkınma Ajansı ile birlikte Özel Sporculara Özel Sporlar adı altında bir projeyi tamamladıklarını devam ederlerse Aralık'tan itibaren hayata geçireceklerini bildirdi.

Futbolda lig başlattıklarını ve maçların 3 haftadır devam ettiğini bildiren Gümüş, sözlerini şöyle tamamladı:
Selçuk Yula, Rıza Çalımbay, Hami Mandıralı ve Cüneyt Tanman bize 'yüz' oldular. Biz de futbolun 'gülen yüzü' olduk. Futbol hepimizin çok sevdiği ama çok da acılar çektiği bir branş. Kavgalar, gürültüler... Bizde kavga olmayacak futbolun gülen yüzü olacağız. 6 bin 500 aktif 11 bin lisanslı sporcumuz var. Önümüzdeki yıl voleybol ve basketbolda da lig başlatacağız.