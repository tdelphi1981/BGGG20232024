Trabzonspor, Elazığ'a gitti
Spor Toto Süper Lig'de yarın deplasmanda Sanica Boru Elazığspor ile karşılaşacak Trabzonspor, Elazığ'a gitti.
Mehmet Ali Yılmaz Tesisleri'nde basına kapalı olarak yaptığı çalışmayla hazırlıklarını tamamlayan bordo-mavililer, daha sonra özel uçakla Elazığ'a hareket etti.

21 futbolcudan oluşan kafilede Afrika Uluslar Kupası'na katılan Fildişi Sahili Milli Takım Kampı'nda bulunan Zokora, Bamba, kalp rahatsızlığı nedeniyle bir süre dinlendikten sonra takımla birlikte yeni çalışmalara başlayan Giray, sakat olan Tolga, Janko ile Emre Güral yer almadı.

-Galibiyet özlemi-
Ligde son 4 haftadır 2 mağlubiyet, 2 beraberlik alarak galip gelemeyen Trabzonspor, Sanica Boru Elazığspor'u yenerek ligde kötü gidişatına son vermeye çalışacak.

Ligin 15. haftasında Kayserispor ile sahasında 1-1 berabere kalan, ligin 16. haftasında deplasmanda İstanbul Büyükşehir Belediyespor'a 2-1 yenilen, ligin 17. haftasında sahasında Galatasaray ile golsüz berabere kaldıktan sonra ligin 18. haftasında sahasında Kardemir Karabükspor'a 3-1 mağlup olan bordo-mavililer, yarınki maçla galibiyet özlemine son vermenin hesabını yapıyor.

-Hasan Yener-
Havalimanında basın mensuplarının sorularını yanıtlayan kulüp genel sekreteri Hasan Yener, Sanica Boru Elazığspor maçında kazanmaktan başka çarelerinin olmadığını söyledi.

Yener, Sanica Boru Elazığspor ile çok önemli bir karşılaşma oynayacaklarını belirterek, şöyle konuştu:

'Kazanmaktan başka çaremiz yok. Futbolcular da bu maçın önemini biliyor. Gereken 3 puan için sahada mücadele vermeleri lazım. Futbol mücadele edilerek kazanılan bir oyun. Kaliteniz ne kadar olursa olsun mücadele etmeden kalite farkını ortaya koymanız mümkün değil. Trabzonspor kaliteli bir takım, kaliteli oyunculardan kurulu ama mücadele etmeden maç kazanması da mümkün değil. Umuyorum iyi mücadele ederiz ve 3 puan ile ayrılırız.'

Yener, Kardemir Karabükspor maçındaki hakem kararlarına ilişkin ise, 'Kardemir Karabükspor maçının kıdemli yardımcı hakemi Bahattin Duran ki bugün Türkiye'nin en iyi hakemi, Avrupa'nın, dünyanın en iyi yardımcı hakemlerinden biri, iki büyük hatası var. Yediğimiz ilk golde bariz ofsaytı görmedi. Vittek'e yapılan penaltıda ise orta hakemi uyarıp penaltıyı çaldırması gerekirken bunları görmemezlikten gelmesi üzücü' ifadelerini kullandı.

Hüseyin Avni Aker Stadı'nın saha zeminin Trabzonspor'a yakışmadığını ifade eden Yener, 'Bunun için çalışmalarımız, araştırmalarımız var. Şartlar uygun olursa zemini değiştirmeyi düşünüyoruz' diye konuştu.

Bordo-mavili takımın Sanica Boru Elazığspor maçına Onur, Serkan, Mustafa, Celustka, Emerson, Colman, Sapara, Adrian, Olcan, Volkan ve Vittek 11'i ile çıkması bekleniyor.