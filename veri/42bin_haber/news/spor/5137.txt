Beşiktaş'ta yeni dönem!
Beşiktaş'ta bugün Nevzat Demir Tesisleri'nde gerçekleşen Sinan Kurumuş ve Gökhan Süzen imza töreninde siyah beyazlı kulübün Futbol İdari Direktörü Semih Usta'nın kameralar karşısında yer alması dikkat çekti.
Daha önceki yıllarda yönetim kurulu üyelerinin hatta bazen de kulüp başkanlarının imza törenlerinde basın mensuplarına bilgi vermesi ve kamuoyuna açıklamalarda bulunması normal karşılanan bir durum olarak görülüyordu. Yapılan transferlerde idari işleri halleden ve kulüplerde profesyonel olarak görev alan isimler ise kamerelar karşısına çıkmayarak, sorumlu oldukları konularla ilgilenmenin ötesine geçmezlerdi. Ancak bugün Futbol Komitesi Başkanı Tamer Kıran töreni izleyenler arasında yer alırken, Semih Usta kameralar karşısında açıklama yapan isim oldu.

İmza töreni sonrası Siyah Beyazlı kulübün Futbol İdari Direktörü Semih Usta'nın futbolcularla beraber kamuoyunun karşısına çıkması durumunu Futbol Komitesi Başkanı Tamer Kıran değerlendirdi. Basın mensupları ile sohbet eden Kıran, kurumsallığın gerekliliğini yerine getirdiklerini belirtirken, şunları söyledi. 

"Yönetim kurulu olarak göreve geldiğimiz günden bu yana kulübümüzün kurumsal bir yapıya oturması konusunda çalışmalar yapıyoruz. Bugün basın toplantısında da oluşturma çalıştığımız yapının bir parçası gerçekleşti. Semih Usta kulübümüzde Futbol İdari Direktörü olarak görev yapan bir isim. Kendisi tüm transfer çalışmalarımızın içinde yer alıyor. Biz de bugün yapılan imza töreninde açıklamanın kendisi tarafından yapılmasını uygun gördük."

"ÜLKE FUTBOLUMUZ SPORTİF DİREKTÖR KAVRAMINA HENÜZ HAZIR DEĞİL"
Kıran oluşturulan yeni yapıda sportif direktör kavramının henüz yer almadığını, Semih Usta'nın görevinin futbol idari direktörü olduğu ifade etti.

"Sportif direktör kavramı henüz ülkemizde tam yerleşmedi. Bazı kulüpler bu yapıyı oturtmaya çalıştı ancak olumlu bir sonuç alınamadı. Paris Saint Germain kulübünde Leonardo Araujo veya Anzhi Mahaçkale kulübünde Roberto Carlos'un yaptığı sportif direktörlük henüz ülkemizde uygulanamıyor. O kulüplerde sportif direktör takım ile ilgili her kararı alabiliyor. Futbolcudan, teknik direktörün kim olacağına kadar karar verebiliyorlar. Bu yapı belki ilerleyen yıllarda ülkemizde olabilir ama şu an buna hazır olduğumuzu sanmıyorum."

"SANIRIM LYON BAŞKANI OYUNCUSUNU BİZE SATMAK İSTİYOR"
Tamer Kıran transfer çalışmaları ile ilgili sorulara da yanıt verdi. Kıran, Fransız kulübü Lyon'un Başkanı Jean-Michel Aulas'ın geçtiğimiz günlerde Jimmy Briand konusunda Beşiktaş ile anlaştıkları açıklamasının hatırlatılması üzerine şu ifadeleri kulland:

"Ben de gelişmeleri basından takip ediyorum. Bizim Lyon'da forma giyen Jimmy Briand konusunda hiç bir resmi girişimimiz olmadı. Transfer dönemi başladığı günden bu yana bize bir çok isim önerildi. Bazı oyuncular konusunda araştırma yaptık ama resmi bir temasımız olmadı. Sanırım Lyon başkanı oyuncusunu bize satmak istiyor."

"TRANSFER YAPMAK İÇİN YOĞUN BİR ÇABA İÇİNDE DEĞİLİZ"
Tamer Kıran, ayrıca şu an için transfer konusunda beklemeye geçtiklerini ve yabancı forvet oyuncusu konusunda aceleci davranmadıklarını sözlerine eklerken şöyle konuştu:

"Teknik direktörümüz Samet Aybaba ile bu konuda görüştük. Şu anda transfer yapmak için yoğun bir çaba içinde değiliz. Ancak lig başladıktan ve ilk iki maçı oynandıktan sonra gereklilik doğarsa transfer yaparız. Bu konuda transfer sezonunun son gününe kadar zamanız var."