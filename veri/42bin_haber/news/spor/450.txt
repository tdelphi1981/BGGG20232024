Hentbolda kura heyecanı
Hentbolda Erkekler Türkiye Kupası 2. tur kurası ile bayanlar çeyrek final kuraları çekildi.Hentbol Federasyonu Genel Merkezi'ndeki kura çekimine erkeklerde 16, bayanlarda ise 8 takım katıldı. Federasyon Genel Sekreteri Barbaros Mutlu Kadıoğlu, kuraların tüm kulüplere hayırlı olmasını diledi.

Bayanlarda çeyrek final karşılaşmaları iki maç üzerinden oynayacak. İlk maç 15-17 Ocak 2013 tarihlerinde yapılacak. Rövanş karşılaşmaları ise 28-29 Ocak 2013 tarihlerinde oynanacak.

Erkeklerde Türkiye Kupası 2. Tur müsabakaları tek maç eleme usulü ile gerçekleştirilecek. Karşılaşmalar 26-28 Aralık'ta yapılacak.

Bayanlar Türkiye Kupası Çeyrek Final müsabakalarına ilişkin kurada, Çankaya Belediyesi ANKA-Ardeşen Gençlik Spor Kulübü, Üsküdar Belediyesi Spor Kulübü-Orduspor Kulübü, Yenimahalle Belediyesi Spor Kulübü- Muratpaşa Belediye Spor Kulübü, Anadolu Üniversitesi Spor Kulübü- Maltepe Belediyesi Spor Kulübü.

ErkeklerTürkiye Kupası 2. Tur eşleşmeleri ise şöyle oldu:
İzmir Büyükşehir Belediyesi Spor Kulübü-Maliye Milli Piyango Spor Kulübü, Göztepe Spor Kulübü-Ankara İl Özel İdaresi Spor Kulübü, Mersin Hentbol Spor Kulübü-Yıldız Teknik Üniversitesi Spor Kulübü, Sinop Eğitim Spor Kulübü-Yeditepe Spor Kulübü, Antalya Spor Kulübü-Çankaya Belediyesi ANKA Spor Kulübü, Trabzon Spor Kulübü-Büyükşehir Belediye Ankara Spor Kulübü, Nilüfer Belediyesi Spor Kulübü-Beşiktaş, Selçuklu Belediyesi Spor Kulübü-Kayseri Atlas Eğitim Spor Kulübü.

Yöneticilerin eşleşme ile ilgili görüşleri

Göztepe ile eşleşen Ankara İl Özel İdare Spor Kulübü'nün temsilcisi Dursun Şen, tek eleme usulü olduğu için zorlu bir maç yapacaklarını belirterek, maçı alıp bir üst tura adlarını yazdırmak istediklerini söyledi. Şen, hedeflerinin final oynamak olduğuna işaret ederek, bunu başaracak kadroya da sahip olduklarını belirtti.

Büyükşehir Belediyesi Ankara Spor Kulübü İdari Menajeri Murat Dokuyucu da, rakipleri Trabzonspor ile ligde karşılaştıklarını ve başarılı bir sonuç aldıklarını, ancak yoğun maç temposu içinde deplasmanda olması nedeniyle kendileri için bir handikap oluşturduğunu dile getirdi. Dokuyucu, turu geçip dörtlü finale kalmak istediklerini kaydetti.

Çankaya Belediyesi ANKA Spor Kulübü adına kuraya katılan Mustafa Koçoğlu ise ekreklerde Antalyaspor, bayanlarda ise Ardeşenspor ile eşleştiklerini ve iyi bir kura çektiklerini ifade etti. Koçoğlu, Çankaya Belediyesi olarak spora iyi bir yatırım yaptıklarını ve finale çıkacağımızı umduklarını söyledi.

Maliye Milli Piyango temsilcisi Ali Pektaş ise İzmir Büyükşehir Belediyesi Spor Kulübü ile eşleştiklerini anımsatarak, güçlü bir rakiple maç yapacaklarını ve maçın ortada olduğunu, iyi olanın kazanacağını belirtti.