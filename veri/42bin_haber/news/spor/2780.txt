MP Antalyaspor'da hdef yerine istikrar
Medical Park Antalyaspor Kulübü Başkanı Hasan Akıncıoğlu, Herhangi bir hedef belirlemiş değiliz, hem kupada hem de Süper Lig'de elimizden gelenin en iyisini yapacağız dedi.Hasan Akıncıoğlu, Beşiktaş'a karşı geçen hafta aldıkları 2-1'lik galibiyetin kendilerini son derece memnun ettiğini belirterek, Uzun yıllardır Beşiktaş'a karşı kazanamıyorduk. Beşiktaş'ı yenerek hem Ziraat Türkiye Kupası'nda gruplara kaldık hem de uzun yıllardır yenemediğimiz Beşiktaş'a karşı galibiyet almış olduk diye konuştu.

Bu sezon birçok ilklere imza attıklarını, atmaya da devam edeceklerini ümit ettiğini dile getiren Akıncıoğlu, bu yıl takımın teknik kapasitesi, inancı, ahengi, teknik heyetle olan çalışması, yönetimin uyumu ve taraftarın desteğinden son derece memnun olduklarını söyledi.

Süper Toto Süper Lig'de bulundukların yerin iyi olduğunu, takımın iyi bir ivme kazandığını vurgulayan Akıncıoğlu, Süper Lig'de ilk yarıyı yine ilklere imza atarak, çok iyi bir yerde bitirmeyi arzu ettiklerini kaydetti.
Süper Toto Süper Lig'de 5 gol atan Ömer Şişmanoğlu'nu performansını değerlendiren Akıncıoğlu, Ömer'in teknik kapasitesi yüksek genç futbolcularından biri olduğunu, kendisine çok güvendiklerini söyledi.
Sezon öncesi kamp eksikliği nedeniyle biraz geriden başladığını, ancak bugün performansının kendilerini mutlu ettiğini belirten Akıncıoğlu, şöyle dedi:

Tabi ki Ömer gibi başka futbolcularımız da var, bu bir takım oyunu. Ömer takıma çok güzel bir şekilde ayak uydurdu. Antalyaspor camiası olarak, attığı gollerden memnunuz. Medical Park Antalyaspor'un bu yılki hedefi Süper Lig'de kalıcı bir sistem oturtup, kadro kurmaktır. Bu yıl hedefimizden şaşmadık. Ancak başarının gidebildiği yere kadar kovalayacağız. Herhangi bir hedef belirlemiş değiliz, hem kupada hem de Süper Lig'de elimizden gelenin en iyisini yapacağız. Futbolcu arkadaşlarım, teknik heyet, taraftarımızla ve yönetimimizle buna inandık. Bir sistem oturtup, kadro kurup, altyapıya önem verip ligde kalıcı olmak en büyük hedefimiz. Biz kendi kapasitemizi, limitlerimizi ve ne yapabileceğimizi biliyoruz. Her müsabakayı kazanmak için sahaya çıkıyoruz. Hedef koyma konusunda temkinliyiz ve istikrarlı olmaya gayret gösteriyoruz.

"Bütçemize uygun futbolcular

Akıncıoğlu, takımın mali yapısının hiçbir zaman spekülasyona açık ve yüksek bedelli transfer yapmaya elverişli olmadığını vurgulayarak, bunu açık yüreklilikle söylemek zorunda olduğunu, ancak geniş bir ekip oluşturduklarını, transfere yönelik yurt içi ve yurt dışında ciddi bir takip yaptıklarını anlattı. Hasan Akıncıoğlu, şöyle konuştu:

Bütçemize uygun futbolcuları tespit edip, gerekli şartları oluşturduğumuz zaman transfer yapabiliriz. Yapacağımız transferler uzun vadeye yönelik genç ve bütçemize uygun oyuncular olacaktır. Şu anki kadromuzdan çok memnunuz. Takımımızın gidişatı iyi. Ancak kadro derinliği büyük hedefler için önemli. Bunun için belli mevkilerde belli takviyeler yapılabilir.