Beşiktaş, Maccabi Electra'yı konuk ediyor
Beşiktaş Basketbol Takımı, THY Avrupa Ligi Top 16 turu (F) Grubu'ndaki 6. hafta maçında İsrail temsilcisi Maccabi Electra'yı ağırlayacak.

Top 16 turunda oynadığı 5 maçta henüz galibiyetle tanışamayan siyah-beyazlı ekip, Maccabi Electra karşısında taraftarının da desteğiyle ilk galibiyetini almaya çalışacak. Maccabi Electra'nın ise yaptığı 5 karşılaşmada 1 galibiyeti bulunuyor.

Beşiktaş-Maccabi Electra mücadelesi, Abdi İpekçi Spor Salonu'nda yarın saat 20.00'de başlayacak.

-Yıldırım: 'Kazanmak için elimizden geleni yapacağız'-
Beşiktaş Erkek Basketbol Takımı Genel Menajeri Haluk Yıldırım, AA muhabirine yaptığı açıklamada, grupta henüz galibiyetleri olmadığını hatırlatarak, 'İlk galibiyetimizi almak istiyoruz. Son 2 maçtır mücadelemiz arttı ve daha iyi savunma yapıyoruz. Geçen hafta Montepaschi Siena karşısında neredeyse galip geliyorduk. Maccabi Electra maçında kazanmak için elimizden geleni yapacağız' ifadelerini kullandı.

Taraftar desteğine büyük ihtiyaçları olduğunu dile getiren Yıldırım, bir uyarıda da bulunarak, 'THY Avrupa Ligi'nde 3 kez ceza yedik. Sahaya atılan en küçük maddeye dahi ceza kesiliyor. Taraftarımızın sağduyulu olacağına inanıyoruz' dedi.

Haluk Yıldırım, sakatlıktan çıkan Tutku Açık'ın Maccabi Electra maçında kadroda olacağını, Muratcan Güler'in durumunun ise yarın netleşeceğini sözlerine ekledi.

-(F) Grubu'nda puan durumu-
Beşiktaş'ın yanı sıra Türkiye'den Fenerbahçe Ülker'inde yer aldığı (F) Grubu'nda geride kalan 5 maçın ardından sıralama şöyle: Takımlar O G M A Y P Av. 1-Montepaschi Siena 5 5 0 396 366 10 30 2-Caja Laboral 5 4 1 406 360 9 46 3-Barcelona Regal 5 4 1 404 362 9 42 4-Khimki 5 3 2 404 374 8 30 5-Olympiakos 5 2 3 369 373 7 -4 6-Maccabi Electra 5 1 4 374 389 6 -15 7-Fenerbahce Ülker 5 1 4 403 468 6 -65 8-Beşiktaş 5 0 5 306 370 5 -64