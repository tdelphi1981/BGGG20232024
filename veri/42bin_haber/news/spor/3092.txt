Aziz Yıldırım da katıldı
1907 Fenerbahçe Derneği'nin kuruluşunun 20. yılı kutlaması ve Yeni Yıl Kokteyli, Dernek Başkanı Ali Y. Koç'un ev sahipliğinde Levent'te bulunan Dernek Lokali'nde gerçekleştirildi.
Geceye Fenerbahçe Spor Kulübü Yüksek Divan Kurulu Başkanı Yüksel Günay, Fenerbahçe Spor Kulübü Başkanı Aziz Yıldırım, Fenerbahçe Spor Kulübü ve 1907 Fenerbahçe Derneği  Yönetim Kurulu Üyeleri, Şube Sorumluları, Dernek Üyeleri ve misafirleri ile birlikte Fenerbahçe Camiasının önde gelen isimleri katıldı.  
DJ Gaydar'ın canlı performansları ve Fenerbahçe Bandosu ile renklenen gecede kısa bir konuşma yapan 1907 Fenerbahçe Derneği Başkanı Ali Y. Koç, Kulübün yaşadığı tüm zorluklara rağmen sevenlerinin desteğiyle daha da güçlü olarak yoluna devam ettiğini belirtti. 2013'ün Fenerbahçe Camiası için altın bir yıl olmasını dileyen Ali Y. Koç, Dernek Üyelerine koşulsuz desteklerinden ötürü teşekkürlerini iletti 
Ali Y. Koç'un ardından söz alan Fenerbahçe Spor Kulübü Başkanı Aziz Yıldırım, yeni yılın herkese mutluluk sağlık ve başarı getirmesi temennisinde bulundu. Tüm Fenerbahçelilerin birlik ve beraberlik içinde verdikleri katkılardan ötürü teşekkür eden Aziz Yıldırım, "Bu destekle her sabah daha güçlü olarak yaşamımıza devam ediyoruz" diye konuştu. 
Fenerbahçe Spor Kulübü Yüksek Divan Kurulu Başkanı Yüksel Günay da 2013'ün Fenerbahçemiz ve tüm Dünya için iyi geçmesini temenni ettiğini vurgulayarak şöyle konuştu: "Ben 6 gün sonra Fenerbahçeye kaydımın 54. yılını yaşayacağım. 1907 Fenerbahçe Derneği de 20. yılını kutluyor. Onları da tebrik ediyorum. 2013ün Fenerbahçemiz için, dünya için iyi geçmesini temenni ediyorum. Ama özellikle benim için ayrı bir yeri olan Sayın Başkanımız Aziz Beyin de çok mutlu olmasını istiyorum. Allah yaşatılanları bir daha yaşatmasın. Tabi ki adalet, adalet diyoruz. Hepinize iyi yıllar diliyorum. Hoşça kalın, şen olun, rahat olun, gönlünüz ferah olsun, sağ olun" 
Yapılan konuşmaların ardından Yeni Yıl pastası kesildi ve Dernek Başkanı Ali Y. Koç tarafından Aziz Yıldırım ve Yüksel Günay'a özel olarak hazırlanmış hediyeler kendilerine takdim edildi. 
Fenerbahçe Camiasının bir araya gelerek sohbet etme ve özlem giderme fırsatını bulduğu gece hep bir ağızdan söylenen Fenerbahçe Marşları eşliğinde geç saatlere kadar devam etti.