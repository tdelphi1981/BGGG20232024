Real Madrid'de iç savaş
İspanyol futbol gazetesi MARCA Real Madrid yönetimiyle çekişmeye girdi.
Real Madrid'e yakın olarak bilinen gazete, Real'in bazı oyuncularının teknik direktör Mourinho'yu istemediğini ileri sürmüş, kulüp başkanı da bunu yalanlamıştı.

MARCA bu yalanlama ardından geri adım atmak yerine tartışmayı sürdürüyor.

MARCA'nın haberine göre, başta Iker Casillas ve Sergio Ramos olmak üzere bazı oyuncular, geçen Salı günkü toplantıda yönetime Mourinho ile kendileri arasında seçim yapmasını söyledi.

Dün bir basın toplantısı düzenleyen Başkan Florentino Perez ise bu iddiaları reddetti.

Casillas veya Ramos tarafından kendilerine her hangi bir ültimatom verilmediğini kaydeden Perez, Casillas hakkında açıklamada bulunmayı da redetti.

Basın toplantısını Mourinho ile görüşmeden kendi kararıyla düzenlediğini belirten Perez 'kimse Real Madrid üzerinden oyun oynayamaz' dedi.

Bugün MARCA bu açıklamalara yanıt verdi.

'MARCA yalan söylemez' başlığı altında Iker Casillas ve Sergio Ramos'un yönetime 'ya Mourinho ya biz' dedikleri vurgulanıyor.

Gazete delil olarak da, kendilerine gönderilen cep telefonu mesajını gösteriyor.

Gönderenin kimliğinin gizlendiği mesajda, 'sadece biz böyle düşünmüyoruz, başkaları da var' deniliyor.