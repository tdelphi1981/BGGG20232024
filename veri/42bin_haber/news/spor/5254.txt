Agnieszka Radwanska yine set vermeden
Dört numaralı seribaşı Agnieszka Radwanska, genç Britanyalı Heather Watsonı 6-3/6-1 ile geçerek dördüncü tura yükseldi.
Avustralya Açık öncesi iki turnuva kazanan ve 11 maçtır set dahi kaybetmeyen Radwanska, deneyimsiz rakibi karşısında da iki sette galibiyeti elde etti. Karşılaşmaya iki tenisçi de servis oyunlarına tutunarak başladı. Kilidi beşinci oyunda çözen Polonyalı raket oldu. Üst üste iki kez servis kırarak 5-2yi bulan ve seti için servis kullanan Radwanska, bu oyunu Watsona kaptırdı. Ancak hemen bir sonraki oyunda tekrar rakibinin servisini çalan dünya 4 numarası, ilk seti hanesine yazdırdı. 
Watson ikinci sete daha iyi başladı ve ilk oyunda servis kırma şansı buldu ancak Polonyalı geçit vermedi. Oyunun kontrolünü elinden bırakmayan Radwanska, skoru 4-0a getirdiğinde düşmeye başlayan yağmur damlaları nedeniyle kortun üstü kapatıldı. 15 dakikalık aradan sonra tekrar başlayan maçı Polonyalı raket rahat kazandı. 
Dört numaralı seribaşının dördüncü turdaki rakibi Ana Ivanovic oldu. 
 