Beşiktaş eksik çalıştı
Beşiktaş, Sanica Boru Elazığspor ile 9 Şubat Cumartesi günü deplasmanda oynayacağı Spor Toto Süper Lig 21. hafta maçının hazırlıklarını sürdürdü.
Teknik direktör Samet Aybaba yönetiminde BJK Nevzat Demir Tesisleri'nde basına kapalı olarak gerçekleştirilen antrenmanda siyah-beyazlı futbolcuların, 10 istasyondan oluşan parkurda dayanıklılık ve kuvvet çalışmaları yaptığı bildirildi.

Antrenmana milli takımlarında olan; Necip Uysal, Allan McGregor, Oğuzhan Özyakup, Tomas Sivok ve Veli Kavlak ile tedavilerine devam edilen; İsmail Köybaşı, Hugo Almeida, Uğur Boral ve Dentinho'nun katılmadığı, Ersan Gülüm'ün takımla çalıştığı, Mustafa Pektemek'in ise takımdan ayrı olarak özel programına devam ettiği kaydedildi.

Siyah-beyazlılar, bu akşam yapacakları antrenmanla Sanica Boru Elazığspor ile oynayacağı maçın hazırlıklarına devam edecek.

Bu arada BJK Esenler Futbol Okulu öğrencilerinin siyah-beyazlı takımın antrenmanını izlediği ifade edildi. Öğrencilerin, antrenman sonrasında futbolculara, üstünde teknik direktör Samet Aybaba ve futbolcular İbrahim Toraman ile Manuel Fernandes'in maketlerinin yer aldığı bir pasta hediye ettikleri kaydedildi.