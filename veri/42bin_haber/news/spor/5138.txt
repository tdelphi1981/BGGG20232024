Yılın futbolcusu Alex!
 
 Şans oyunları sitesi Bilyoner.com’un “2012’nin En’leri” anketi sonuçlandı. Türkiye’de ve dünyada 2012’nin en iyilerini seçen anketin genel toplamında taraftarların büyük çoğunluğu yılın futbolcusu olarak Alex De Souza’yı seçti. Yılın takımında Galatasaray zirveye otururken, bu kategoride Antalyaspor’un sürpriz çıkışı ve Beşiktaş’ı geride bırakarak üçüncü sıraya yerleşmesi dikkat çekti.
 
 Genel toplamda taraftarlar, yüzde 26’lık oranla Fenerbahçe’nin eski golcüsü Alex De Souza’yı yılın futbolcusu seçerek zirveye taşıdı. Alex’i sırasıyla Selçuk İnan, Manuel Fernandes, Burak Yılmaz, Moussa Sow ve Pablo Batalla takip etti. Bu kategoride “en iyi” seçilen 6 oyuncudan dördünün yabancı olması dikkat çekti.
 
 Fenerbahçe taraftarları da yılın futbolcusu olarak Alex’i seçti ve golcü oyuncuyu unutmadıklarını kanıtladılar. Beşiktaşlılar, geçtiğimiz senenin adından söz ettiren oyuncusu Manuel Fernandes’i 2012’nin en iyi futbolcusu yaparken, Galatasaraylı taraftarlara göre ise bu isim Selçuk İnan oldu. 
 
 YILIN TEKNİK ADAMI TERİM
 
 Yılın teknik direktörü olarak genel orana bakıldığında taraftarların yüzde 49’u Fatih Terim’i seçti. Bu kategoride ilginç bir sonuç göze çarptı. Uzun yıllar Beşiktaş’ta top koşturan ve şu an Antalyaspor’un teknik direktörlüğünü yapan Mehmet Özdilek, genel toplamda ikinci sıraya yerleşti. Özdilek bu sonuçla Samet Aybaba, Aykut Kocaman, Şenol Güneş gibi isimleri geride bıraktı.
 
 Galatasaraylılar yüksek bir oy oranıyla Fatih Terim’i geçtiğimiz senenin en iyi teknik direktörü seçti. Samet Aybaba ise Beşiktaşlıların tercihi oldu. Fenerbahçelilerin de büyük bir kısmı Aykut Kocaman’ı geçtiğimiz senenin en iyisi olarak gördü.
 
 Yılın takımı kategorisinde kullanılan oylar ise Galatasaray’ın hakimiyetini gözler önüne serdi. Genel toplama bakıldığında tüm taraftarların yüzde 45’i ve sarı-kırmızılı taraftarlar Galatasaray’ı 2012’nin iz bırakan takımı olarak birinciliğe taşıdı. Beşiktaşlı ve Fenerbahçeli taraftarlar ise bu kategoride kendi takımları için oy kullandılar.
 
 Burada sürpriz yine Antalyaspor’dan geldi. Genel toplamda taraftarlar, yılın takımı olarak Galatasaray ve Fenerbahçe’nin ardından Antalyaspor’u seçti. Beşiktaş’ı geride bırakan Antalyaspor böylece bir kez daha üç büyüklerin hakimiyetini bozmuş oldu.
 
 YILIN GOLÜ STOCH'DAN
 
 2012’ye damgasını vuran gol ise Miroslav Stoch’tan geldi. Slovak futbolcunun Fenerbahçe-Gençlerbirliği maçında attığı ve FIFA Puskás Ödülleri’nde de yılın golü seçilen gol, genel toplamda yüzde 39 oy alarak birinciliğe yerleşti. Stoch’un golünü Fenerbahçe taraftarları da yılın golü seçti.
 
 Beşiktaşlıların favori golü ise Manuel Fernandes’ten geldi. Fernandes’in Beşiktaş-Manisaspor maçında attığı gol, taraftarların seçimi oldu. Galatasaraylıların tercihi ise Necati Ateş’in Sivasspor-Galatasaray maçında attığı gol oldu.
  
 DÜNYANIN EN İYİSİ MESSI
 
 Dünya futbolunda yılın futbolcusu olarak tüm taraftarlar tek bir isimde birleşti. Genel toplamda taraftarların büyük çoğunluğunun oyunu alan Lionel Messi yılın en iyisi seçildi.
 
 Bu başlıkta yılın teknik direktörü olarak ise Borussia Dortmund’dan Jürgen Kloop oyların çoğunluğuna ulaştı.
 
 Türk taraftarlara göre dünya futbolunda yılın takımı da Lionel Messi’nin top koşturduğu Barcelona oldu.
 
 Dünyada yılın golü kategorisinde ise Zlatan Ibrahimovi? tüm taraftarların favorisi oldu. İsveçli golcünün İngiltere maçında attığı efsane gol, geçen senenin unutulmazları arasına girdi. 
 
  