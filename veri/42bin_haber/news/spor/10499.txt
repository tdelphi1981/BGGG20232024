Necip Uysal: Her maç final
Beşiktaşlı futbolcu Necip Uysal, Fenerbahçe derbisini kazandıkları için çok mutlu olduklarını, ancak artık önlerindeki Trabzonspor maçını düşündüklerini söyledi.
Necip Uysal, Kale Outlet Center'daki Kartal Yuvası mağazasının açılışı sırasında basın mensuplarına yaptığı açıklamada, Fenerbahçe karşısında güzel bir galibiyet aldıklarını belirterek, şunları kaydetti:

'Abartmamıza gerek yok. Önümüzde Trabzonspor maçı var. Onu düşünüyoruz. 10 karşılaşmaya daha çıkacağız. Her maç final. Ayaklarımızın yere sağlam basması lazım. İyi hazırlanmalıyız. Tek tek maçlara bakıyoruz ve hepsini kazanmak istiyoruz.'

Fenerbahçe maçında aldıkları sonucun kendilerini çok sevindirdiğini kaydeden siyah-beyazlı futbolcu, 'Zaten maçtan sonraki sevincimizi herkes gördü' dedi.

Sakatlık süreciyle ilgili de bilgi veren genç oyuncu, 'Bir aydır takımda değilim. Bir haftadır da takımla çalışıyorum. Eksiklerim var. Ama kendimi toparlayıp en iyi şekilde takımdaki yerimi almak istiyorum' ifadelerini kullandı.

Cumartesi günü oynayacakları Trabzonspor maçına değinen Necip, 'Trabzon deplasmanı her zaman zor olmuştur. Bunun bilincindeyiz. Çalışmalarımızı o yönde sürdürüyoruz. Trabzon'a gidip en iyi oyunu sergileyerek kazanmak istiyoruz' diyerek sözlerini tamamladı.