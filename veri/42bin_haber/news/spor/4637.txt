Belhanda'dan Fenerbahçe açıklaması
Fenerbahçe'nin gündemindeki futbolcu Faslı Yunus Belhanda, Afrika Milli Kupası için bulunduğu Güney Afrika'da yaptığı açıklamada, Fenerbahçe'ye transfer olduğu iddialarını yalanladı.
Fransa'nın Montpellier takımında oynayan 22 yaşındaki Faslı yıldız Yunus Belhanda, Johannesburg'ta milli takımı ile kaldığı Hilton otelinde, Fas Royal Futbol Federasyonu Medya sözcüsü Dounia Lahrech aracılığıyla Cihan Haber Ajansı'nın (Cihan) sorularını cevapladı. 

Belhanda, "Fenerbahçe'ye transferiniz gerçekleşti mi?" sorusuna, "Şu anda Fas Milli Takımı'nı temsil ediyorum ve AFCON'a konsantre oluyorum. Kulüpler kendi aralarında görüşüyor. Henüz kesin bir şey yok." cevabını verdi.

Lahrech ise "Türk medyasında, 'Belhanda sakatlandı, AFCON'da oynayamacak' haberleri yer aldı, ne düşünüyorsunuz?" sorusu üzerine, "Türk medyasını anlamak zor. Belhanda perşembe günü Johannesburg Üniversitesi Stadyumu'nda antremanda sakatlandı. Tedavisi yapıldı. Doktorunun iyileştiğine dair açıklaması federasyonumuzun internet sayfasında var. Belhanda Afrika Kupası maçlarına katılacak. Basına açık olan antreman olursa size haber vereceğiz, lütfen gelin görüntüleyin." ifadelerini kullandı.

Ayrıca, Faslı bir gazeteci de "Türk medyasında Belhada hakkında çok fazla haber çıkıyor. Nereden bilgi alıyorsunuz. Hatta bir televizyon kanalınız sahte Belhanda bulmuş, onunla röportaj yapmış." iddiasında bulundu.