İnönü'de bir 'Messi' hikayesi...
Olcay Şahan, Fenerbahçe karşısında attığı 'hayati' golle hem taraftarla barıştı hem de Samet Aybaba'nın yüzünü kara çıkartmadı.
Spor Toto Süper Lig'de Beşiktaş'ın Fenerbahçe'yi 90+3. dakikada Olcay Şahan'ın attığı golle 3-2 mağlup etti. Trabzonspor maçında kaçırdığı gollerle siyah-beyazlı taraftarların ve spor oto otoritelerinin hedef tahtası haline gelen Olcay, Fenerbahçe karşısında attığı 'hayati' golle hem taraftarla barıştı hem de Samet Aybaba'nın yüzünü kara çıkartmadı.

Transfer olduğu günden bu yana Olcay Şahan'a sürekli forma veren Aybaba, genç futbolcudan da her fırsatta övgü dolu sözler ile bahsediyordu. 

Aralık ayında yaptığı açıklamada Olcay'ın performansından memnun olduğunu dile getiren Aybaba, kendisine yöneltilen "Olcay mı, Messi mi?" sorusuna "Tabii ki Olcay" yanıtını vermişti.

Olcay'ın Beşiktaş'ın en önemli futbolcularından biri olduğunu vurgulayan Aybaba, "Kanatlardan bir çok şeyi yapıyor, alan boşaltıyor pozisyonlara giriyor. Bir de gol yapsa, zaten Real Madrid'de oynar." şeklinde konuşmuştu.

BEŞİKTAŞ'IN EN GOLCÜ YERLİSİ
Olcay Şahan bu sezon Beşiktaş'ın en golcü yerli oyuncusu oldu. Bu sezon 24 lig maçında oynayan ve 8 gol atan Olcay Şahan kariyerinin en golcü sezonuna ulaştı. Olcay daha önce Duisburg takımında 1 sezonda (2010-11 sezonunda) 7 gol atmıştı.

TÜM FUTBOLCULARI DA SOLLADI
Beşiktaş'ın sezon başında transfer ettiği Olcay Şahan bu sezon takımının oynadığı 24 lig maçında da görev yaptı. Olcay Şahan hem Beşiktaş adına hem de üç büyükler içinde 24 haftada da maça çıkan tek isim oldu. 

Galatasaray takımında en çok maça çıkan isimler Muslera (23 maç), Fenerbahçe takımında en çok maça çıkan isimler Kuyt ve Sow (23 maç) oldu. Olcay bu sezon 24 maçta 2011 dakika sahada kaldı ve 8 gol attı 2 asist yaptı.

(Sporx)