Sadri Şener: Transfer yapmaktan çekiniyorum
Trabzonspor, gözünü transfer çalışmalarına çevirdi. İstanbul'da yapılan üçlü zirvede, "Kasadan para çıkmadan transfer" kararı alındı. Mali kongrede kulübün 130 milyon liraya yaklaşan borcu nedeniyle yoğun eleştirilen Trabzonspor Başkanı Sadri Şener, "Camiadaki 'borç' korkusu nedeniyle transfer yapmaya çekiniyorum" dedi.Trabzonspor Başkanı Sadri Şener, Asbaşkan Nevzat Şakar ve Teknik Direktör Şenol Güneş arasında dün İstanbul'da yapılan üçlü zirveden, kasadan para vermeden transfer yapma formülü çıktı. Özellikle yabancı oyuncu alınmasına sıcak bakmayan Teknik Direktör Şenol Güneş'in, "Elimizdeki yabancıları takasta kullanabiliriz" sözü üzerine yönetim bu formül üzerinde çalışmaya başladı. Güneş'in "Gönderilebilir" raporu verdiği Cech, Barış Özbek, Vittek, Henrique'nin yurt içinde alınması düşünülen yerli futbolcular için takasta kullanılabileceği vurgulandı. Ayrıca Adrian'ın üstün formu nedeniyle yedek kalmaya başlayan ve takımdan ayrılabileceği konuşulan Sapara'nın da gönderilme olasılığı olan futbolculardan olduğu belirtildi. 

"BORÇ ARTAR KORKUSU FREN YAPTIRIYOR" 

Trabzonspor Başkanı Sadri Şener'in, Aralık ayı başındaki Mali Genel Kurul'da kulübün 130 milyon liralık borcu nedeniyle aldığı sert eleştiriler sonucu ara transfer döneminde temkinli davrandığı belirtildi. Şener, şöyle konuştu: 
"Her fırsatta "Borçsuz Trabzon mu, başarılı Trabzon mu istiyorsunuz?" diye soruyorum. Hem başarı hem de borçsuz Trabzon olmaz. Borç düşsün diye Trabzonspor'u küçük hedefler peşinde koşturamayız. Ama camiada öyle bir borç korkusu var ki transfer yapmaya bile çekiniyorum. Herkes 'aman borç var' diyor."