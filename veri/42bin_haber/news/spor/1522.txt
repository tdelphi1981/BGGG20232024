Orduspor, saldırı olayı için yardım istedi
Orduspor, Trabzonspor maçından sonra futbolcularının içinde bulunduğu otobüse yapılan taşlı saldırıyı gerçekleştirenlerin bulunması için polise yardımcı olunmasını isterken başına 5 dikiş atılan Arjantinli Monje, hastaneden taburcu edildi.Orduspor Basın Sözcüsü Levent Yıldırım, pazartesi akşamı, 2-1 kaybettikleri Trabzonspor maçından sonra takım kafilesini tesislere götürmek üzere yola çıkan otobüse Ordu Atatürk Bulvarı üzerinde 22.30 sıralarında yapılan taşlı saldırıylab ilgili olarak bir açıklama yaptı. Taşlı saldırıyı şiddetle kınadıklarını belirten Levent Yıldırım, saldırının büyük üzüntü yarattığını ifade ederken şunları söyledi:

"Ordusporu, Orduyu seven herkese sesleniyoruz. Saldırıyı gerçekleştirenleri tanıyorsanız, emniyete bildiriniz. Emniyet Müdürlüğümüz konunun başından beri çalışıyor. Taraftarımızın emniyete bilgi vermesinde büyük fayda var. Bu konu Orduyu ilgilendiriyor. Bu tür hadiselerle Ordumuzun adı karalanıyor. Mutlaka faillerin bir an önce yakalanmasını istiyoruz."

15 KİŞİNİN BİLGİSİNE BAŞVURULDU

Ordu Emniyet Müdürü Hakan Kırmacı ise olayla ilgili soruşturmanın çok yönlü devam ettiğini ve 15 kişinin bilgisine başvurulduğunu söyledi. Emniyet Müdürü Kırmacı, "Bilgisine başvurulan 15 kişi var. Şu an itibariyle taşı atıpta gözaltına alınan kimse yok. Soruşturma savcının kontrolü, bilgisi doğrultusunda çok yönlü devam ediyor" diye konuştu.

MONJE TABURCU OLDU

Öte yandan taşlı saldırıda otobüsün camının kırılması sonucu başından yaralanan ve tedavi gördüğü özel hastanede 5 dikiş atılan Arjantinli Alfredo Monje, dün akşam taburcu oldu. Evinde dinlenen Monjenin sağlık durumunun iyi olduğu, birkaç gün sonra yapılacak doktor kontrolünden sonra antrenmanlara katılabileceği bildirildi.

KASIMPAŞAYA HAZIRLANDILAR

Bu arada Orduspor, Arjantinli teknik direktör Hector Cuper, gözetiminde Durugöl Tesislerinde antrenman yaptı. Bu hafta deplasmanda oynayacakları Kasımpaşa maçına hazırlanan mor beyazlı takım, 15 dakikalık teknik toplantının ardından antrenmana başladı. Antrenmana sakatlığı süren Selçuk Şahin, evde istiharette olan Alfredo Monje katılmadı. Sakatlığı geçen David Barralda antrenmanlara katılarak takımdan ayrı çalıştı.

CUPER YORUM YAPMADI

Hector Cuper, antrenman öncesinde gazetecilere yaptığı açıklamada saldırı olayına değinmeden sadece Kasımpaşa maçını değerlendirdi. Cuper, Kasımpaşanın zor bir deplasman olacağını vurgularken şöyle konuştu:

"Ligde toplayabildiğimiz kadar puan toplamamız gerekiyor. Önemli olan her hafta 3 puan toplamamız. Geçen hafta puan alamadık, ondan önceki hafta da alamadık. Kasımpaşadan 1 puan alırsakta çok iyi değil ama pozitif sonuç. Bu maçtan puan ve puanlar almak için çalışacağız."