Bakan Kılıç'tan Fatih Terim'e ceza yorumu
Gençlik ve Spor Bakanı Suat Kılıç, Galatasaray Teknik Direktörü Fatih Terim'e 3 maç ceza verilmesiyle ilgili, '18 aydır federasyon kararları üzerine şu ya da bu yönde bir yorum yapmadık. Doğru kararları vardır, yanlış kararları vardır. Nihayetinde haklı olduğuna inananlar gidip müracaat edecektir, itiraz edecektir. Kendi hakkını sonuna kadar arayacaktır. Fatih Terim'in de yapması gereken budur; ki savunmasını da uzun uzadıya yapmıştır' dedi.
Bakan Kılıç, çeşitli programlara katılmak üzere geldiği Adana'da havalimanında Vali Hüseyin Avni Coş, Büyükşehir Belediye Başkan Vekili Zihni Aldırmaz ve diğer ilgililer tarafından karşılandı.

Kılıç, gazetecilerin Spor Toto Süper Lig'deki Orduspor maçında tribüne gönderilen Galatasaray Teknik Direktörü Fatih Terim'e 3 maç ceza verilmesiyle ilgili sorusu üzerine, bu konuda Profesyonel Futbol Disiplin Kurulu'nun ortaya koyduğu bir karar ve kanaatin olduğunu belirterek, her kurul kararı üzerine yorum yapılmaya kalkışılması durumunda Türkiye'de her şeyin hallaç pamuğu gibi birbirine karışacağını ifade etti.

İstanbul'da, UEFA'nın Fenerbahçe'ye verdiği cezayla ilgili yaptığı açıklamaların farklı özellik taşıdığını kaydeden Kılıç, şunları söyledi:

'Orada seyircisiz oynanan bir maçta yaşanan problem var. İkincisi bir Türk takımının Avrupa kupalarında karşı karşıya kaldığı karamsar bir tablo var ortada. Bunun üzerine bir yorum yaptık orada da. Ama Türkiye'de kendi federasyonumuz, kendi futbol adamımız, onların ortaya koyduğu bir karar var. Bunların üzerine Gençlik ve Spor Bakanı konuşmaz, beni tanımış olmanız lazım. 18 aydır federasyon kararları üzerine şu ya da bu yönde bir yorum yapmadık. Doğru kararları vardır, yanlış kararları vardır. Nihayetinde haklı olduğuna inananlar gidip müracaat edecektir, itiraz edecektir. Kendi hakkını sonuna kadar arayacaktır. Fatih Terim'in de yapması gereken budur; ki savunmasını da uzun uzadıya yapmıştır. Temenni ederim ki, onun da en doğru şekilde anlaşılması, hakkında en doğru nihai kararın ortaya çıkması.'

Bu arada, karşılama töreni sırasında Gençlik Merkezi öğrencileri Bakan Kılıç için yazdıkları bir şarkıyı seslendirdi.