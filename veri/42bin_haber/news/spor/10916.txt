Beşiktaş'ta Fernandes şoku
Trabzonspor maçında sakatlanan Beşiktaşlı oyuncu Manuel Fernandes'in 2-3 hafta takımdan uzak kalacağı açıklandı. 
Spor Toto Süper Lig'de Trabzonspor ile 0-0 berabere kalarak Galatasaray ile puan farkını 4'e indiren Beşiktaş'ta Manuel Fernandes şoku yaşanıyor. 
Kulüp doktoru İsmail Başöz, Trabzonspor maçında sakatlanan Portekizli oyuncunun 2-3 hafta takımdan uzak kalacağını açıkladı. 
Dr. Başöz, kulübün internet sitesine yaptığı açıklamada, Trabzonspor karşılaşmasında sol uyluk arka adalesinde ağrı oluşan Fernandes'in gerçekleştirilen muayenesinde adalesinde zorlanmaya bağlı ödem ve küçük bir alanda kanama olduğunun tespit edildiğini belirtti. Açıklamasında Başöz'ün, "Oyuncunun tedavisine başlanmıştır. Fernandes'in 2-3 hafta takımdan uzak kalacağı öngörülmektedir" ifadelerine yer verdi. 
İsmail Başöz, aynı karşılaşmada sakatlanan Ersan Adem Gülüm'ün durumu ile ilgili de, "Yine aynı maçta sakatlanarak oyundan çıkan Ersan Adem Gülüm'ün sol ayak bileği iç yan bağlarında zorlanma ve kemik ödemi tespit edilmiştir. Oyuncunun yaklaşık 1 hafta sonra takımla çalışmalara başlayabileceği düşünülmektedir" açıklamasını yaptı.