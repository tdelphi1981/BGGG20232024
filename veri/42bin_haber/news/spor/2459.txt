Atletico Madrid "Türkler"den memnun
İspanya 1. Ligi (La Liga) takımlarından Atletico Madrid'in Başkanı Enrique Cerezo, Arda ve Emre transferlerinde iyi seçim yaptıklarını söyledi. 
İspanya 1. Ligi (La Liga) takımlarından Atletico Madrid'in Başkanı Enrique Cerezo, bu sezonki hedeflerinin "gelecek sezon Şampiyonlar Ligi'ne kalmak, Kral Kupası'nı almak ve UEFA Avrupa Ligi şampiyonluğumuzu yinelemek" olduğunu söyledi.

Arda Turan ve Emre Belözoğlu'nun formasını giydiği La Liga ekiplerinden Atletico Madrid'in başkanı Enrique Cerezo, Noel nedeniyle takımı izleyen basın mensuplarına kokteyl verdi. Kokteyl sonrası AA muhabirinin sorularını yanıtlayan Cerezo, ligde Barcelona'nın 6 puan arkasında 2. sırada yer alan Atletico Madrid'in şampiyon olmasının, pek de gerçekçi olmadığını ancak ligin sonuna daha çok zaman bulunduğunu belirterek, "Hedef, Şampiyonlar Ligi'ne kalmak, Kral Kupası'nı almak ve UEFA Avrupa Ligi şampiyonluğumuzu yinelemek" dedi.

Cerezo, takımın şu ana kadar gösterdiği performanstan memnun olduğunu ve yeni yılda da aynı şekilde devam etmek istediklerini dile getirerek, "Büyük bir takıma ve büyük bir teknik direktöre" sahip olduklarını bildirdi. Cerezo, taraftarın, yıl boyunca takımla mükemmel bir uyum yakaladığını, futbolcuların da
taraftarın yakınlığını hep hissettiğini ifade ederek, geleceğin kendileri için parlak olduğunu söyledi.

-"Arda ve Emre'de iyi seçim yapmışız"-

Cerezo, Atletico Madrid'in iki Türk futbolcusu Arda ve Emre ile ilgili övgü dolu sözler sarf ederek, "İki mükemmel Türk futbolcuya sahibiz. Arda ve Emre'de iyi bir seçim yapmışız. İkisi de iyi çıktı. İnsan olarak çok iyiler, sahada da futbolcu olarak muhteşemler. Onlardan çok memnunuz" diye konuştu.

Cerezo, Arda ve Emre'yi izlemenin büyük keyif olduğunu ifade ederek, "Türk olmaları da çok iyi. Türkiye'yi seviyoruz" dedi.

Cerezo, Arda'nın Atletico Madrid'deki geleceğiyle ilgili soruya, "Arda, Atletico Madrid'in bir futbolcusu. Falcao ve diğer futbolcular gibi onun da bizimle sözleşmesi var. Aksi olmadığı sürece takımdaki tüm futbolcular bizim ve bu takımı muhafaza etmek istiyoruz" cevabını verdi.

Kolombiyalı yıldız futbolcu Radamel Falcao ile 3 yıllık daha sözleşmeleri bulunduğunu hatırlatan Cerezo, "Falcao'ya büyük bir teklif gelirse tutumunuz ne olur?" sorusunu ise "Henüz gelen bir teklif yok. Bekleyelim bakalım ne gelecek. Giden gelen futbolcular diye çok konuşuluyor. Ama biz rahatız" diye yanıtladı.

Geçen sezon Fenerbahçe forması giydiği dönemde Trabzonsporlu Zokora'ya ırkçı söylemlerde bulunduğu gerekçesiyle savcılık tarafından 6 aydan 2 yıla kadar
hapsi istenen Emre ile de ilgili konuşan Cerezo, şunları söyledi: 

"Bunun, kulübümüz ile Emre arasındaki ilişkileri etkileyeceğini sanmıyorum. Tam tersine Emre'nin bu olası ırkçı söylemle ilgili davadan tamamen beraat edeceğine inanıyorum."