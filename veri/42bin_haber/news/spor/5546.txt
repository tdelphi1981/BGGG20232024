Ertuğrul Sağlam: Mutlu günler yakın
Bursaspor teknik direktörü Ertuğrul Sağlam, "Takımımızın taraftarlarımıza mutluluk yaşatacağı günler yakın" dedi.
Ertuğrul Sağlam, yardımcı antrenörler, futbolcuları ve Nilüfer Belediye Başkanı Mustafa Bozbey, Bursaspor'un kalecisi Yavuz Özkan'ın sahibi olduğu restoranın açılışında bir araya geldi. Açılış sonrası basın mensuplarının sorularına cevap veren Ertuğrul Sağlam, artık sadece çarşamba günü Ziraat Türkiye Kupası'nda deplasmanda oynayacakları Fenerbahçe maçını düşündüklerini söyledi. Gruptan çıkma iddialarını devam ettirebilme açısından kendilerine yarayan bir sonuç almaları gerkektiğini belirten Ertuğrul Sağlam, şöyle devam etti:

"Bizim herefimiz öncelikle çarşamba günü oynayacağımız kupa maçı. Gruptan çıkma iddiamızı devam ettirebilme açısından kendimize yarıyan sonucu çıkarmamamız gerekecek. Önce bunu düşünüyoruz. Ligde de güzel bir konuma geldik. Zirveyle aramızda çok fazla puan farkı da kalmadı. Her maçı final maçı olarak oynayıp yine Bursaspor'u ligin zirvesi için mücadele eden, son 4 senede olduğu gibi artık Türk futboluna renk katıp, belli bir yere gelmiş bu takımın bu sene de ligin üst sıralarında olup taraftarına mutluluğu yaşatacağı günler yakın."

"BİZİ SEVMEYEBİLİRSİNİZ"
Taraftarlarla alakalı mesajları her fırsatta dile getirdiklerini hatırlatan Ertuğrul Sağlam, bu konuda şunları söyledi:

"Bu zorlu mücadele içerisinde herkesin desteğine ihtiyacımız var. Bursaspor'u seviyorlarsa bu desteği bizden esirgemesinler. Burada şahıslar çok önemli değil,. Başkandı, yöneticiydi, hocaydı. Bizi sevmeyebilirsiniz. Ama ortada Bursaspor gerçeği var. Başarısı için herkes katkı koymak zorunda. Bu sezonu iyi bir yerde bitirmek için bu bütünlüğü çıkarmamız gerekiyor."

"CEZANIN GEREKSİZ OLDUĞUNU ORTAYA ÇIKARACAĞIM"
Fenerbahçe maçında hakem Yunus Yıldırım'ın kendisini tribüne göndermesini de değerlendiren Ertuğrul Sağlam, sözlerini şöyle sürdürdü:

"Raporu gördüm. Yaşanan olayla rapor birbirine örtüşmüyor. Bu konuda sonuna kadar hakkımı arayacağım. Cezayı yedik. Bu konunun sonuna kadar takipçisi olup verilen cezanın gereksiz olduğunu ortaya da çıkaracağım. Bunu da hukuksal anlamda mücadelemizi devam edeceğiz. Raporda el kol hareketi diyor. Ama dün de maçları izledik. Hakemler çok farklı muamelede bulunuyor."

"TRANSFER ÇALIŞMALARIMIZ SÜRÜYOR"
Transfer çalışmalarını sürdürdüklerini ve takıma takviye yapılacağını söyleyen Ertuğrul Sağlam, "Takviye yapmayı düşünüyoruz. Bu konuda da yöneticiler bir iki gün içinde ciddi anlamda mesafe katedip takıma oyuncu katacaklar. Fernidand da olabilir başkası da olabilir. Zaten siz bizden önce isimleri alıyorsunuz. Birşey söylemek gizlemek şansımız kalmıyor. Bu konuda da sizi tebrik ediyoruz" dedi.

KALECİ YAVUZ KEBAPÇI AÇTI
Restoranın açılışında konuşan kaleci Yavuz Özkan, Bursa'ya geleli 7 yıl olduğunu ve artık kendisini Bursalı olarak gördüğünü ifade ederken şunları söyledi:

"Tam bir Bursalı oldum diyordum. Bunu da bu iş yerini açrak kanıtlamış oldum. Bugün buradayım, yarın olmayabilirim. Ama kardeşlerim devamlı buradalar. Ben de dönüp dolaşıp buraya geleceğim. Bursa halkının hizmetine sunduk. İyi bir iş yaptığımızı düşünüyorum."

İdmanda arka adelesinde yırtık olduğunu ve 4 haftadır tedavisinin devam ettiğini sözlerine ekleyen Yavuz, "Görüştüğüm takımlar var ama tüm takımlar sezon başında kadro kurdukları için devre arası sıkıntı yaşıyorum. Sonuçta profesyonel bir iş ben bırakmadan sonuna kadar savaşmaya devam edeceğim" diye konuştu. 

Yavuz, takım arkadaşları ve teknik heyetle birlikte yeni restoranının önünde fotoğraf çektirdi.