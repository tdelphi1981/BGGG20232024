Mersin İY hakemlere ateş püskürdü
Mersin İdmanyurdu Kulüp Başkanı Ali Kahramanlı, Mersin İdmanyurdu ligden düşmeyecek, ligden de çekilmeyecek. Mersin İdmanyurdu üzerinde oynanan oyunların amacı Mersin'i ligden düşürmekse biz kendimiz düşürürüz. O sorumluluğu da alırım, ama bunun zamanı değil dedi.
Kahramanlı, düzenlediği basın toplantısında, birçok karşılaşmada haklarının yendiğini ve bu nedenle sezon başından beri 13 puandan olduklarını iddia etti. Hiç bir zaman kimsenin hakkını yemediklerini ve kimsenin hakkında da gözlerinin olmadığını belirten Kahramanlı, şunları söyledi: Mersin İdmanyurdu'nun hakkı yendi. Bu hakkı yiyenler başta hakemlerdir. Kayserispor maçına iyi başladık, iyi de mücadele ettik. Ama hakemin yaptığı hatalardan dolayı 8 sarı kart, 1 kırmızı kart yedik, 2 penaltımız verilmedi. O hakem değildi, faciaydı, bombaydı. Hazırlanmış ve talimat alıp oraya gelmiş. Dün resmen bizim hakkımız gasp edildi. Saha dışında top çeviren çocuklar bile topu geç içeri attılar, dışarda top tutular. Bizim futbolcular bu duruma tepki gösterdi. Hakem bizim futbolcumuza kırmızı kart gösterdi. Saha dışarısında Culio top tutan çocuğu topu çok bekletmemesi konusunda uyarıyor. Güvenlik görevlisi futbolcumuza hakaret ediyor. Hakem ikinci sarı kartı gösterip oyuncumuzu oyun dışında bırakıyor. Bunlar Türk halkının önünde yapılan şeylerdir.
 
Kayseri'de hakarete uğradıklarını da ifade eden Kahramanlı, Galip geliyorsunuz, bize saldırıyorsunuz, futbolcumuza, yönetime saldırıyorsunuz. Küfür edip dövmeye kalkıyorsunuz. Sizin bu hıncınız, hırsınız nedir, ne istiyorsunuz? Biz buraya gelenleri en iyi şekilde ağırlıyoruz. Dün bize yapılanları hak etmedik. Federasyon temsilcileri de oradaydı. Bundan dolayı Kayserispor, hakem ne tür ceza yiyecek göreceğiz. Federasyon ve hakem kurulu başkanlarına sesleniyorum, federasyonda yer alan arkadaşlarımız görevini en iyi şekilde yapmalı diye konuştu.

Takım ligden çekilmeyecek
Mersin İdmanyurdu üzerinde oyun oynandığını öne süren Kahramanlı, şöyle devam etti: Eğer bunların amacı bu takımı düşürmekse, ki öyle görünüyor. Hiç kimsenin Mersin İdmanyurdu üzerinde oyun oynamaya hakkı yok. Biz çok zor şartlarda buraya geldik. Bu yapılanların hiçbirini hak etmedik. Gelen hakemler elini vicdanına koyup gelmeliler. O hakemlerde vicdan yok. Onlarda vicdan olsa o çocukların hakkını yiyemezler. Bu takıma, şehre, taraftara yazık değil mi? Ama bu takım sahipsiz değil herkes bilsin. Her şey bitmiş değil. Birileri gelip de bile bile elimizden maçı alıp başkasına verecekse ona söyleyecek sözümüz yok.
 
Kahramanlı, bir gazetecinin Takımın ligden çekilmesi söz konusu mu? şeklindeki sorusu üzerine, Mersin İdmanyurdu ligden düşmeyecek, ligden de çekilmeyecek. Mersin İdmanyurdu üzerinde oynanan oyunların amacı Mersin'i ligden düşürmekse biz kendimiz düşürürüz. O sorumluluğu da alırım, ama bunun zamanı değil. Gece gündüz 24 saat mücadele edeceğiz dedi.