Kaukenas Fenerbahçe'ye, Carlos Arroyo da Galatasaray'a
Hem Fenerbahçe Ülker ve hem de Galatasaray Medical Park, kadrosunu yeni isimlerle güçlendirdi. Sarı-lacivertli takım, JR Bremer'i gönderdi, yerine getirilecek isim ise Simone Pianigini'nin eski öğrencisi Rimantas Kaukenas... Sarı-kırmızılı ekip ise oyun kurucu mevkiindeki boşluğu Beşiktaş'ın eski oyuncusu Carlos Arroyo ile dolduruyor...Euroleague'de A Grubu'nu 15 puanla 4 sırada tamamlayarak Anadolu Efes ve Beşiktaş ile birlikte TOP 16'ya yükselen Fenerbahçe Ülker, kadrosunu güçlendirmeye devam ediyor...   JR BREMER GÖNDERİLDİ   JR Bremer'den istediği performansı alamayan Fenerbahçe Yönetimi, ABD'li basketbolcu ile yollarını ayırdı. Onun yerine Zalgiris Kaunas'ın 35 yaşındaki yıldız oyuncusu Rimantas Kaukenas ile anlaşıldı. Sarı-lacivertliler ile Litvanya ekibi her konuda anlaştı. Transferin 1-2 gün içerisinde açıklanması bekleniyor.    PIANIGIANI ONAY VERDİ    Transfer öncesinde oyuncunun yaşı akıllarda soru işareti bıraktı ancak Fenerbahçe Antrenörü Simone Pianigiani, "Kaukenas 35 yaşında olabilir ama çok tecrübeli ve yetenekli bir oyuncu. Takımda 2 numara pozisyonunda oynayacak" dedi.    GALATASARAY, CARLOS ARROYO İLE ANLAŞTI      Transferde hareketli saatler yaşayan bir diğer takım ise Galatasaray Medical Park. Sezon başında Unics Kazan'dan transfer edilen Henry Domercant'ın yaşadığı sakatlıklar nedeniyle bir türlü istenilen rotasyonu yapamayan Ergin Ataman, Beşiktaş'tan eski öğrencisi olan Arroyo'nun transfer edilmesini istedi. Bu talep üzerine harekete geçen sarı-kırmızılı yönetim ise oyuncu ile her konuda anlaştı. Bir aksilik yaşanmazda bu transferin de kısa süre içinde resmi siteden açıklanması bekleniyor. Arroyonun takıma katılmasından sonra Jaka Lakovicle de yolların ayrılması bekleniyor.    BEŞİKTAŞ'IN BORCUNU GALATASARAY ÖDEYECEK   Beşiktaş'ın, geçtiğimiz sezon kadrosunda olan Carlos Arroyo'ya 170 bin Dolar'lık borcu var. Galatasaray, siyah-beyazlı takımın bu borcunu kendi cebinden verecek. Oyuncuya ise yıllık 1 milyon Dolar ödenecek.     FENERBAHÇE'NİN KAPISINDAN DÖNDÜ   Geçtiğimiz haftalarda Carlos Arroyo'nun menajeri İstanbul'a gelerek Fenerbahçe Yönetimi ile görüştü. Ancak Porto Riko'lu oyuncu İlk 5de oynama garantisi isteyince Fenerbahçe oyuncunun transferinden vazgeçti.