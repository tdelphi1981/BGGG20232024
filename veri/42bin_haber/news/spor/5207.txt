McLaren'da endişesi kalmadı
Sergio Perez, bu sene McLaren'la, sönük sıralama performansını geride bırakacağından hiçbir şüphesi olmadığını ifade etti.
Sıralamalar, bu yıl McLaren'ın muhtemel zayıf noktalarından biri olarak değerlendiriliyor. Ayrıca ne Perez, ne de Jenson Button, Lewis Hamilton gibi tek turda başarılı bir isim olarak görülmüyor. 
Perez, Formula 1'den önce de, Formula 3 ve GP2'de de sıralama turlarındaki eksikliğini yarışta telafi etmek zorunda kalıyordu. 
Perez geçtiğimiz yıl Sauber'le üç kez podyuma çıkmasına rağmen, bu başarılarını Sepang, Montreal ve Monza'da sırasıyla 9, 15 ve 12. ceplerden start aldığı yarışlarda kaydetti. 
Meksikalı pilot yaptığı açıklamada, "Sıralamalarda çok daha fazla saldırmak ve araçtan mümkün olan en iyi performansı çıkarmalıyız. Bu da tabi ki geliştirilmesi gereken birşey" dedi. 
Perez, "Bu, pole pozisyonunda olacağınız bir araca geçmeye benzemiyor. Yapacak işler var. Ancak sıralama hızından endişeli değilim. Herşeyi doğru yaparsam araçtan azami performansı çıkarabilirim. Bir pilot için en önemli şey de budur" yorumunda bulundu.