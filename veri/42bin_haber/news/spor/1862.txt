Fener'in gazabı
Euroleague'deki temsilcimiz ilk yarıda 17 sayı fark atıp, 2. yarıda bunu korudu. Sakatlıktan sonra McCalebb'in dönüşü ve Bogdanoviç'in süper form tutması sevindirdi
 THY Avrupa Ligi A Grubu'nda, F.Bahçe Ülker Sloven U.Olimpija'yı 17 farkla yenerek, grupta 4.galibiyetini aldı. F.Bahçe, maçın hemen başında 0-4 geri düştükten sonra, Bogdanovic ile skor üreterek, 5.dakikada 8-7 öne geçti ve her geçen dakika Bogdan ile basketler yazarak, farkı açtı. Bu periyotu McCalebb'in fast-break basketi ile 22-12'lik skorla ve 10 farkla önde tamamladı. McCalebb ve Preldzic'in de skor yollarında devreye girmesiyle 15.31'i 36-21 lider geçen Sarı-Lacivertli takım, devreyi 17 farkla 43-26 önde tamamlamayı başardı. 
 SLOVENLER BUNALDI!
 3. periyota da Emir'in üçlüğü sonrası 25.dakikaya 50-33 ile 18 farkla giren F.Bahçe Ülker, McCalebb, Andersen ve Ömer'den gelen sayılarla bu periyotu 64-48 ileride tamamladı. Son çeyrekte F.Bahçeli oyuncuların farkı koruma çabaları yeterli oldu. Slovenler sadece serbest atışlardan skoru biraz geliştirebildi ve F.Bahçe 85-68 kazandı.
 Kritik bir adım attık
 KOÇ Pianigiani kritik bir dönemde önemli bir galibiyet aldıklarını söyledi.İtalyan hoca maçla ilgili şu değerlendirmeyi yaptı: 'İleri doğru adım atma açısından önemli bir maçtı. Sezon başından itibaren tam kadro çalışamadık. Zor bir gruptayız. Takım oyununu sahaya yansıtırsak başarılı olacağız. Bu mücadeleden şikayet edeceğim herhangi bir şey yok.''
  