Ibrahimovic'e göre dünyanın en iyisi...
Arjantin maçı öncesinde açıklamalarda bulunan Ibrahimovic, Messi'nin dünyanın en iyi futbolcusu olduğunu belirtirken, Arjantin'i sorunlu bir takım olarak niteledi.
İsveç Milli Takımı'nın kaptanı Zlatan Ibrahimovic, Arjantin ile oynanacak maç öncesi Lionel Messi'yi göklere çıkardı.

Maç öncesi basın toplantısına katılan Ibrahimovic, Messi'nin sorulması üzerine "Messi inanılmaz bir oyuncu. Bireysel yeteneklere bakınca, belki de dünyanın en iyisi. Zaten kazandığı ödüller de bunu ortaya koyuyor." sözleriyle Arjantinli yıldız hakkında övgü dolu sözler sarf etti.

Zlatan Ibrahimovic, maç hakkında ise "Güçlü bir rakibe karşı önemli bir sınav vereceğiz. Fakat rakibimiz için daha da önemli bir maç. Takım olma konusunda henüz başarılı olabilmiş bir ekip değiller. Dahası forma için savaşan yıldız sayıları fazla olduğu için işleri çok da kolay değil." diyerek Arjantin'in henüz takımdaki isimlerin potansiyellerini yansıtamayan bir takım olduğunu ifade etti.

Zlatan Ibrahimovic, 2009-10 sezonunda Barcelona'da forma giydiği dönemde Messi ile aynı takımda oynamış; bu dönemin ardından yazdığı biyografisinde Pep Guardiola'yı "Messi'yi herkesin önüne koyup, takımı sadece Messi temelli oluşturmakla" suçlayınca dikkatleri üzerine çekmişti.

İlk kez 2001'de milli takıma çağrılan Ibrahimovic, 12 sene boyunca 85 kez İsveç Milli Takımı'nın formasını giydi.