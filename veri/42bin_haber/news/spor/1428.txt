F.Bahçe'de ilk imza geliyor!
Fenerbahçe, sözleşmesi bu sezon sonunda sona erecek olan 17 yaşındaki Recep Niyaz'in sözleşmesini ara transfer döneminde uzatmak istiyor.
 Fenerbahçe Teknik Direktörü Aykut Kocaman'ın en çok güvendiği genç isimlerden biri olan ve bu sezon bazı maçların son bölümlerinde yer verdiği Recep Niyaz U18 Milli Takımı'nda büyük bir patalama yaptı.
 Hollanda'da Hollanda ile oynanan özel maçta rakibini 4-1'lik skorla mağlup eden U18 Milli Takımı'nda Recep Niyaz attığı 3 golle maça damga vurdu. Attığı gollerin yanı sıra oynadığı futbolla da izleyenleri kendisine hayran bırakan Fenerbahçe'nin 17 yaşındaki futbolcusu, teknik direktör Hakan Tecimer'in de büyük övgüsünü aldı.
 Sezon başında Galatasaray'ın da transfer gündemine geldiği iddia edilen ancak sarı-kırmızılı kulübün ikinci başkanı Ali Dürüst tarafından kesin bir dille yalanlanan Recep Niyaz'ın son dönemde gösterdiği başarılı performans Fenerbahçe Yönetimi'ni de harekete geçirdi.
 2010 yılında Denizlispor'dan Fenerbahçe'ye transfer olan Recep Niyaz için Avrupa'dan bazı takımların kulübün kapısını çalması ve teknik direktör Aykut Kocaman'ın da isteği ile kolları sıvayan sarı-lacivertli yönetim, sözleşmesi bu sezon sonunda sona erecek olan Recep'e 6 yıllık yeni bir sözleşme teklif edecek.
 Denizlispor'dan Fenerbahçe'ye transfer olduğu dönemde 200 bin TL, bir ev ve bir de araba alan Recep Niyaz'ın yıllık ücretinde de artış yapmaya hazırlanan sarı-lacivertli yönetimin, genç futbolcunun menajeri Erdil Arpacı ile el sıkıştığı ve resmi imzaları da ara transfer döneminde atacağı belirtildi.
 DOĞUŞTAN FENERBAHÇELİ
 Denizlispor'da daha 12 yaşında profesyonel olan ve Milli Takım'ın alt yaş kategorilerinde oynadığı futbolla herkesin dikkatini çeken Recep Niyaz rengini çok önceden belli etmişti.
 Denizlispor altyapısında oynarken başta G.Saray ve Fenerbahçe gibi birçok önemli takımın transfer listesine giren Recep Niyaz, 2009 yılında yaptığı bir açıklama ile Fenerbahçeli olduğunu söylemişti.
 Recep, "Herkesin küçüklükten beri tuttuğu bir takım vardır. Benimki de Fenerbahçe. Hem ağabeyim hem de babam da Fenerbahçeli. Ailemde bir tek annem ve kardeşim Galatasaraylı. Küçüklükten beri Fenerbahçe'yi tuttuğum için en büyük hayallerimden biri Fenerbahçe'de oynamak. Ama tabii profesyonel olmak istediğim için önceliğim, futbol kariyerim için iyi olacak bir takıma gitmek" sözleri ile henüz 15 yaşındayken cesur açıklamalarda bulunmuştu.
 MİLLİ TAKIMIN DA YILDIZI!
 Türk Milli Takımı'nın birçok yaş kategorisinde görev alan Fenerbahçe'li futbolcu Recep Niyaz, aynı zamanda U15'te oynarken kaptalık pazubandını da takmıştı.
 Şu an U18 Milli Takımı'nda oynayan Recep Niyaz, geçtiğimiz günlerde sona eren ve ay yıldızlı gençlerimizin üçüncü olarak tamamladığı Valentin Granatkin Turnuvası'nın en iyi oyuncusu seçildi. Rusya'nın St. Petersburg şehrinde düzenlenen turnuvayı U 18 Milli Takımı, Rusya'yı 3-1 yenerek üçüncü olarak tamamlarken Recep Niyaz maçın adamı ilan edildi.
 -sporx-