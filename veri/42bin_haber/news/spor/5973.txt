Halil Mutlu'dan istifa değerlendirmesi
Avrupa, dünya ve olimpiyat şampiyonu milli halterci Halil Mutlu, Halter Federasyonu Başkanı Hasan Akkuş ve yönetim kurulu üyelerinin istifasına ilişkin, 'Bir yönetimin bu şekilde gitmesi hoş değil tabii, camiam adına çok üzgünüm' dedi.
Mutlu yaptığı açıklamada, Avrupa 23 Yaş Altı Şampiyonası'nda 5 Türk sporcunun dopingli çıkması nedeniyle Akkuş ve yönetim kurulunun istifa etme kararı almasını üzüntüyle karşıladığını anlattı.

Türk haltercilerin aile olması gerektiğini vurgulayan Mutlu, 'Bir yönetimin bu şekilde gitmesi hoş değil tabii, camiam adına çok üzgünüm. Bunda da bir hayır vardır. Bu şekilde görevden gitmelerini istemezdim. Ben de son seçimde adaydım, dolayısıyla rakip olsak da çok üzüldüm' diye konuştu.

Mutlu, doping konusunda en masum kesimin sporcular olduğunu vurgulayarak, şöyle devam etti:

'Sporcuların dopingli çıkmasından herkes suçludur. Eğer Türk halteri federasyonsa doping konusunda en masum olanlar sporculardır. Topyekun tüm yönetici ve antrenörlerin suçu vardır burada. Sporcu da suçludur muhakkak ama en masumu da bu sporcu kardeşlerimizdir. Büyüklerin görevi bu gençleri dopingden uzak tutmaktır.'

Son seçimlerde federasyon başkanlığı için aday olduğunu anımsatan Mutlu, başkanlığa her zaman talip olduğunu söyledi.

'10 yaşından beri halter camiasının içindeyim' diyen Mutlu, '25 yıl sporcu olarak Türk halterine hizmet verdim. Dün ne söylediysem hala arkasındayım. Ömrümün sonuna kadar Türk halterine hizmet edeceğim. Halter benim için yaşam tarzımdır. O nedenle her zaman federasyon başkanlığı görevine talibimdir' şeklinde konuştu.