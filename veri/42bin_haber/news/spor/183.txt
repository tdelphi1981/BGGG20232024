O şimdi monşer
Dirk Kuyt, F.Bahçe'ye transfer edildiğinde bütün dünya ayağa kalkmıştı... Bu adam kariyerinin en güzel döneminde Liverpool'u nasıl bırakır diye herkes birbirine sormuştu. Böyle değerli bir dünya markasını F.Bahçe ikna etmiş, üstelik bonservisine de sadece 1 milyon euro ödemişti. Kuyt'ın transfer görüşmesinde Aykut Kocaman bile yer almış, Ali Koç da özel uçağını gönderip İstanbul'a getirtmişti.
 İŞTE dünya markası Dirk Kuyt, 6 Kasım'da çok önemli bir milli gurur yaşayacak. F.Bahçe'nin Hollandalısı Ankara'da Başbakan Erdoğan tarafından Türkiye ile Hollanda ilişkilerinin 400. yıl dönümü nedeniyle konutta vereceği resmi yemeğe katılacak. Hollanda Başbakanı Mark Rutte onuruna verilecek yemekte Sarı-Lacivertli futbolcu onur konuğu olarak yer alacak. 
 PEKİ Dirk Kuyt tarihe geçecek bu onura nasıl layık görüldü? İşte o anlamlı hikayenin detayları:
 KOYU BİR DİRK KUYT HAYRANI
 TÜRKİYE ile Hollanda arasında 400 yıl önce Lale Devri'nde başlayan ilişkiler 4-7 Kasım'da özel bir organizasyonla kutlanacak. Bunun için Hollanda Başbakanı 80 işadamı ile İstanbul ve Ankara'da görüşmelerde bulunacak. Koyu bir Kuyt hayranı olan Rutte, bu ziyarette bu sezon F.Bahçe forması giymeye başlayan Hollandalı yıldızın da bulunmasını ve yemeğe katılmasını istedi. 
 BUNUN için Hollanda elçiliğini harekete geçirdi. Elçilik hemen F.Bahçe Kulübü'ne başvurup Kuyt'ı bu tarihi yemeğe davet etti. Oldukça heyecananlanan Hollandalı oyuncu da kulübünden izin alarak teklifi 'Büyük onur duyarım, çok sevindirici bir görev' sözleriyle hemen kabul etti..  
 RUTTE ÖZEL UÇAKLA GÖTÜRECEK
 HOLLANDA Başbakanı maç programının yoğunluğunu da düşünerek Kuyt'ı hiç yormamak için özel uçağına davet etti. Yani Kuyt, 6 Kasım günü Hollanda Başbakanlığı'na ait özel uçakla ve tarihi heyetle Ankara'ya gidecek. Görüşmelere ve yemeğe katılıp aynın günün gecesinde İstanbul'a gittiği özel uçakla dönecek. Kuyt'ın bu ziyaretinde F.Bahçe'den bir temsilci de yer alacak.
 İKİ BAŞBAKAN'A BİRER FORMA
 PEKİ Kuyt cephesinde hazırlıklar neler? Onu da anlatalım. Hollandalı müthiş şekilde heyecanlı ve 6 Kasım'ı iple çekiyor. Bunun için kulüple tüm çalışmaları yürütüyor. Yemekte iki Başbakan'a birer forma verecek. Hollanda Başbakanı Mark Rutte'ye ismi yazılı özel tasarlanan bir F.Bahçe formasını hediye edecek. Yine Başbakan Recep Tayyip Erdoğan'a da arkasında ismi yazan Hollanda Milli Takımı'nın formasını takdim edecek.
 KUYT'IN MAÇLARINI DA İZLİYOR
 BU arada Hollandalı yıldız Dirk Kuyt'a çok değer veren Mark Rutte, Süper Lig maçlarını da kaçırmıyor. F.Bahçe'nin özellikle Avrupa'da çıktığı maçları E Tv'de izleyen Hollanda Başbakanı, uzun zamandır F.Bahçeli Kuyt'ı sıkı takip ediyor. 
 ÖTE yandan Kuyt, son AEL maçında GSP Stadı'nda büyük ilgi görmüştü. Limassol maçının öncesinde ve sonrasında stat görevlisinden diğer kişilere de bir çok kişi Kuyt'la el sıkışıp merhabalaşmış ve büyük ilgi göstermişti. Hatta maçın Hollandalı direktörü de Dirk Kuyt'ı kulüp yetkililerine sormuş, ardından da kısa sohbet etmişti.
 Olimpiyat elçisi
 BU arada Kuyt'ın böylesine önemli bir görevde bulunacak olması akıllara 2020 Olimpiyat yüzlerini getirdi. Başbakan Erdoğan bilindiği gibi Alex, Hagi başta yurt içinde forma giymiş efsane futbolcuları olimpiyat yüzü olarak kullanmak için çalışma başlatılmasını istemiş ve Alex'le de bu konuda bir görüşme yapmıştı. Bu kez uluslararası bir marka olan Kuyt'a da Hollanda-Türk dostluğuna katkıları nedeniyle bir görev verilme olasılığı gündemde.
 Lale devri cocukları
 1612 yılında 1. Ahmet Dönemi'nde Cornelis Haga'nın, Osmanlı İmparatorluğu'na elçi olarak atanmasıyla başlayan iki ülke ilişkilerinin 400. yılı kültürel, sportif, sanatsal ve ekonomik etkinliklerle kutlanıyor. Lale çiçeği de İstanbul ve Hollanda arasındaki önemli bir motif haline gelmiştir. İki ülkenin daha da yakınlaşması için tasarlanan etkinlikler 1 Kasım'dan itaberin yeniden başlıyor. ww.nltr400.nl/nl/tr/ adresindeki internet sitesinden etkinlikler öğrenilebilir.
 Saltanatı yıktı
 Halk için Özgürlük ve Demokrasi Partisi Başkanı olan Mark Rutte, 14 Ekim 2010'da Hollanda Başbakanı oldu. Rutte, 1918 yılından bu yana Hristiyan Demokrat veya Sosyalist olmayan Hollanda'da ilk başbakan oldu. 92 yıllık saltanatı yıkan Rutte, daha önce Sosyal İşlerden Sorumlu Devlet Bakanı'ydı. Rutte, bu nedenle Kuyt'ın sosyal sorumluluk projelerine destek veriyor.
 RUTTE ÖZEL ÖNEM VERİYOR
 Hollanda Başbakanı Mark Rutte, Türkiye'yle ilişkilere büyük önem veriyor. Bu bağlamda Kuyt'ın sportif ilişkilerin gelişmesinde özel bir yeri olduğuna inanıyor. Rutte'nin İstanbul'da da bir dizi programı bulunuyor.
 ÖZEL MİSAFİR
 Daha önce F.Bahçeli Alex'i ülkesine gitmeden önce kabul eden Başbakan bu kez bir başka Fenerli yıldız Kuyt'ı yemeğinde ağırlayacak.
 Ailesi balıkçı
 DİRK Kuyt balıkçı kasabası Katwijk aan Zee'de doğdu. Kuyt, eğer profesyonel futbolcu olmasaydı babası gibi balıkçı olacaktı. Kuyt, balıkçılık ile futbolculuk arasındaki tercihini 12 yaşındayken futboldan yana kullandı. Onun enerjik ve mücadeleci futbolunun temelinde de bu yatıyor. Utrecht'te parlayan Kuyt, 2003'te Feyenoord'a transfer oldu. 2005'te Hollanda'da yılın futbolcusu seçildi. 2006'da Liverpool'a geçti, 
 6 sezon oynadı.
  