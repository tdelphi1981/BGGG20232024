Genç raketler Bursa'da buluşuyor
Bursa'nın ev sahipliği yapacağı, 16 Yaş Uluslararası Avrupa Takımlar Tenis Şampiyonası, 1 Şubat Cuma günü başlayacak.Üç gün sürecek turnuvada Türkiye, Hırvatistan, Çek Cumhuriyeti, Slovakya, İspanya, Ukrayna ve Hollanda'dan 32 sporcu mücadele edecek. Şampiyonaya ilişkin basın toplantısı, Acemler Tenis Kafe'de yapıldı.

Bursa gibi potansiyeli yüksek olan bir kentte daha önce yapılması gereken organizasyonların geç de olsa başlatılmasının sevindirici olduğunu belirten Bursa Gençlik Hizmetleri ve Spor İl Müdürü Süleyman Şahin, desteği dolayısıyla Vali Şahabettin Harput ile Büyükşehir Belediye Başkanı Recep Altepe'ye teşekkür etti.

Şahin, turnuvanın gerçekten önemli ve tüm ülkelerin ciddiye aldığı bir organizasyon olduğunu kaydetti. 16 yaşın uluslararası olimpiyatlarda hedef kategoride yer aldığını vurgulayan Süleyman Şahin, Bursalı tenis tutkunlarının, 3 gün boyunca güzel maçlar izleyeceğini ifade etti.

Büyükşehir Belediyespor Kulübü Tenis Şube Sorumlusu Ercan Özel de 1-3 Şubat tarihleri arasında tenisin kalbinin Bursa'da atacağını ifade ederek, 7 ülkeden gelecek sporcuları en iyi şekilde ağırlayacaklarını söyledi.
16 Yaş Tenis Milli Takımı Antrenörü Serdar Sütçü, 4 sporcu ve 2 antrenörle geldikleri Bursa'da çok iyi ağırlandıklarını vurgulayarak, 8 takımın mücadele edeceği turnuvada ilk 2'ye girip Fransa'da final oynamayı hedeflediklerini söyledi. Toplantının ardından konuklar, şampiyonanın yapılacağı tenis kortlarını gezdi.

Basın toplantısına Bursa Büyükşehir Belediyespor Kulübü Başkan Yardımcısı İlhan Satık ve kulüp müdürü Taha Başparmak da katıldı.