Nuri Şahin: Rodgers’dan kurtuldum
Nuri Şahin sezonun ilk yarısında Anfield’de kiralık olarak geçirdiği mutsuz günlerle ilgili Liverpool teknik direktörü Brendan Rodgers’ı eleştirdi.(Metin Güneş / CNN TÜRK / Londra) -- 
Milli oyuncu sezon başında Real Madrit’ten Liverpool’a kiralık olarak gitmiş ama kulüpte geçirdiği süre boyunca göz dolduramamıştı.

Sadece 12 kez forma giyen Şahin’in bir sezonluk kontratı erken bitirildi ve oyuncu sezonun geri kalan bölümü için Borussia Dortmund’a gitti.

Şahin Merseyside’da zamanını boşa harcadığını belirtip bunun Rodgers’ın suçu olduğunu ileri sürdü. 

Şahin, Rodgers’ın kendisini sadece yanlış yerde oynatmakla kalmayıp aynı zamanda kafasında nasıl bir oyun kurgusu olduğunu anlatamadığını da söyledi.
İspanyol gazetesi AS’a konuşan Şahin, “Brendan Rodgers benim bir 10 numara olarak oynamamı istedi. Ama ben forvetlerin arkasında oynamıyorum. Onunla konuştum ve neden orada oynattığını sordum. Bunun benim gerçek pozisyonum olmadığını söyledim. Patron bana yanıt veremedi...yine de bunun için üzgünüm” dedi.

Anfield’de kırmızı formayla oynamanın fevkalade birşey olduğunu da ekleyen Şahin, “Belki oraya gitmiş olmasaydım, Borussia Dortmund’a dönemeyecektim. Bu nedenle mutluyum” dedi.