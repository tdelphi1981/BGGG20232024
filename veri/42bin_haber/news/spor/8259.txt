Sivasspor'un zorlu periyodu
Sivasspor Kulübü Başkanı Mecnun Otyakmaz, Kasımpaşa, Beşiktaş ve Bursaspor maçlarını en az kayıpla atlatarak, ligdeki çıkışlarını devam ettirmek istediklerini söyledi.
Otyakmaz yaptığı açıklamada, sezonun ikinci yarısına iyi bir başlangıç yapamadıklarını, iç sahada Gaziantepspor ile berabere kalıp deplasmanda Mersin İdmanyurdu'na mağlup olduklarını anımsattı. Sezonun ikinci yarısında ilk iki maçta yaşanan puan kayıplarının, takımın, durumun ciddiyetini daha iyi kavramasına yardımcı olduğunu belirten Otyakmaz, şöyle konuştu: Futbolcu arkadaşlarım bu bilinçle yüksek konsantrasyonla maçlara hazırlandılar ve Fenerbahçe ile Trabzonspor'dan 6 puan almayı başardılar. Bu galibiyetler ligdeki durumumuzu daha iyi bir hale getirdi ve yukarılara tırmanma fırsatı sağladı. Son iki haftada bize iki önemli galibiyet sevinci yaşatan ve taraftarımızı memnun eden teknik heyet ile futbolcuları kutluyorum. Ancak zorlu periyot henüz bitmedi. Kasımpaşa, Beşiktaş ve Bursaspor maçlarını da en az kayıpla atlatarak, çıkışımızı sürdürmek istiyoruz.
 
Mecnun Otyakmaz, Ziraat Türkiye Kupası'nda da yollarına devam ettiklerini ve yarı finale yükseldiklerini aktararak, Son yıllarda kupada başarılı sonuçlar alıyoruz. İnşallah, bu başarıları final oynayarak taçlandırmak ve Sivas'ı yeniden Avrupa kupalarında temsil etmek istiyoruz diye konuştu.