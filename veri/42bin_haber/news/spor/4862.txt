Fenerbahçe ve Trabzonsporluların umudu azaldı
Spor Toto Teşkilat Başkanlığı'nın yasal bayilerinden 'bilyoner.com' isimli internet sitesinin, sezon başında ve devre arasında yaptırdığı iki anketin sonuçlarına göre; Fenerbahçe ve Trabzonspor taraftarlarının şampiyonluk umutları azalırken, Galatasaray ve Beşiktaş taraftarlarının takımlarına olan güvenleri arttı.
Sezon başında yapılan ankette, Fenerbahçeli taraftarların yüzde 85'i takımlarının şampiyon olacağını düşünürken, bu oran ligin ilk yarısı sonrasında yüzde 63'e geriledi. Aynı şekilde Trabzonsporlu taraftarlarının da yüzde 53'ü sezon başında takımlarının şampiyon olacağı yönünde görüş bildirdi. Fakat devre arasında bu görüşü savunanların oranı yüzde 16'ya kadar geriledi.

Galatasaray ve Beşiktaş taraftarlarının şampiyonluk umutları ise takımlarının ilk yarıda gösterdikleri performanstan sonra daha da arttı.

Galatasaray'ın şampiyonluğa ulaşacağına inanan sarı-kırmızılı taraftarların oranı sezon başında yüzde 79 iken, devre arasındaki ankette yüzde 90'a kadar yükseldi. Ligin ilk yarısında taraftarlarına en fazla güven veren takımlardan biri de Beşiktaş oldu. Sezon başında Beşiktaşlı taraftarlardan sadece yüzde 40'ı takımlarının şampiyon olacağı inancını taşırken, devre arasında bu oran yüzde 71'e yükseldi.

Bu arada, Fenerbahçeli taraftarlar arasındaki ankette, Beşiktaş'ın şampiyonluğuna inanların oranının yaklaşık 4 kat, Galatasaray'ın şampiyon olacağını düşünenlerin ise 2 kat arttığı görüldü. Fenerbahçe taraftarlarının sadece yüzde 5'i sezon başında şampiyonluk için Beşiktaş'a şans tanırken, bu oran devre arasında yüzde 19'a çıktı. Galatasaray'ın şampiyon olacağına inanan Fenerbahçeliler'in oranı ise yüzde 8'den yüzde 16'ya yükseldi.

-Tüm üyelerin değerlendirmesi-
İnternet sitesinin tüm üyeler arasında yaptığı ankette ise yine Fenerbahçe ve Trabzonspor taraftarlarının umudu kırılırken, Galatasaray ve Beşiktaşlılar'ın ise arttı.

Ankete göre, sezon başında Fenerbahçe'nin yüzde 40 oranla şampiyon olacağına inanılırken, bu oran yüzde 15 azalarak, devre arasında yüzde 25'e indi. Trabzonspor'un yüzde 3'lük oranı ise yüzde 1'e geriledi.

Anket kapsamında şampiyonluk şansını en fazla arttıran ekip ise Beşiktaş oldu. Şampiyonluk yolunda siyah-beyazlılara sezon başında yüzde 12 şans verilirken, bu oran ligin ilk yarısının bitimiyle yüzde 25'e çıktı. Galatasaray ise sezon başında da yüzde 43'lük oranla şampiyonluğun en büyük favorisi olarak görülüyordu. Fakat ilk devredeki performansının ardından, sarı-kırmızılı takımın şampiyon olacağına inananların oranı yüzde 48'e çıktı.