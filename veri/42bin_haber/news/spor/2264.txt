TBESF'de 2013 yılı faaliyet programı
Türkiye Bedensel Engelliler Spor Federasyonu'nda (TBESF) Demirhan Şeref Başkanlığı'ndaki yeni yönetim kurulu, 2013 faaliyet programını belirledi.Federasyondan yapılan yazılı açıklamada, İstanbul'da yapılan toplantıda Şeref'in yanı sıra yönetim kurulu üyeleri Bülent Yağar, Sinan Kalpakçıoğlu, Uğur Gökhan Sarı, Osman Tanburacı, Kaya Çilingiroğlu, Nurettin Konar, Atilla Bingöl, Erol Ersan, Alpaslan Ünlü, Vedat Soylu, Hulusi Kalender, Ali Duran Karakaya, Hüseyin Ataşer ve denetleme kurulu başkanı Mehmet Dülgerkaraoğlanoğlu hazır bulundu.

Toplantıda, 2013 yılı faaliyet programı belirlenirken şu konular ele alındı: 2012 Londra Paralimpik Oyunları'nda ilk dörde giren sporculara ödül verilmesi için Spor Genel Müdürlüğü'ne ödül teklifinde bulunulması, 2012-2013 sezonu Tekerlekli Sandalye Basketbolu Bölgesel Ligleri'nde mücadele edecek kulüp sayısının belirlenmesi, federasyon bünyesinde bulunan spor branşlarının merkez hakem, teknik ve eğitim kurullarının belirlenmesi, tekerlekli sandalye basketbol lig statülerinin belirlenmesinde yetki verilmesi, Dünya 3'üncüsü olan Ampute Futbol Milli Takımı'na ödül teklifi, bocce branşının kurulması, 2013 Dünya Tenis Şampiyonası'nın Türkiye'de düzenlemesi.