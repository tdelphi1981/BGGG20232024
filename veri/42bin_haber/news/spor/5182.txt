Cangele'nin büyük dramı!
Akhisar Belediyespor'la sözleşme imzalamak üzere bugün Akhisar'a gelen Kayserisporlu Cangele, meme kanseri olan eşinin durumunun ağırlaştığını öğrenince transferden vazgeçip ülkesine dönmek üzere yola çıktı.
Akhisar Belediyespor teknik direktörü Hamza Hamzaoğlu, olayın en az Cangele kadar kendilerini de üzdüğünü belirterek şunları söyledi.

"Menajeriyle tüm konularda anlaştıktan sonra Cangele'yi mukavele için Akhisar'a davet ettik. Yaklaşık 17 saat süren bir uçak yolculuğunun ardından sabaha karşı saat 04.00 sıralarında ilçeye geldi. Bugün öğlene doğru kendisiyle görüştük. Ancak sanıyorum sabah saatlerinde yakınları telefon edip, meme kanseri olan eşinin durumunun ağırlaştığını ve hastaneye kaldırıldığını bildirmiş. Bu durumda eşinin yanında olmak istediğini söyledi ve bizden özür diledi. Kayseri'deki eşyalarını toplayıp hemen Arjantin'e gideceğini biliyoruz. Cangele'ye anlaşmadan vazgeçmemesini, istediği zaman Arjantin'e gitmesi için kendisine izin vermeye hazırdık. Ancak Cangele, son derece dürüst davranıp, (Aklım eşimdeyken size yararlı olamam) dedi. Yapacak bir şey yok. Dileriz eşi en kısa sürede sağlığına kavuşur."