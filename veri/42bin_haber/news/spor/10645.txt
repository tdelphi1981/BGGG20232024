Eşref Apak'a gümüş madalya müjdesi
2004 Atina Olimpiyatları'nda çekiç atmada gümüş madalya alan Belaruslu Ivan Tsikhan'ın dopingli çıkması üzerine IOC, gümüş madalyayı milli atlet Eşref Apak'a verdi.
Türkiye Milli Olimpiyat Komitesi'nin (TMOK), 2004 Atina'da gümüş madalya alan Belaruslu atletin dopingli çıkması üzerine gümüş madalyanın milli atlet Eşref Apak'a verilmesi yönünde Uluslararası Olimpiyat Komitesi'ne yaptığı başvuru sonuçlandı. TMOK'tan Atletizm Federasyonu'na gönderilen yazıda, "Atina 2004 Yaz Olimpiyat Oyunları'nda Atletizm Çekiç Atma dalında ikinci olan Ivan Tsikhan ile ilgili alınan IOC kararı çerçevesinde, sporcumuz Eşref Apak'ın Olimpiyat üçüncülük derecesinin, ikinciliğe alındığını bildirmiştir" ifadeleri yer aldı. Kararın ardından 2004 Atina Olimpiyatları ikincisi ilan edilen milli atlet Eşref Apak'ın da, IOC'ye gönderilmek üzere üçüncülük rozetini iade etmesi istendi. 

DÖRDÜNCÜLÜKTEN İKİNCİLİĞE 

Uluslararası Olimpiyat Komitesi (IOC), 2004 Atina Olimpiyatları'nda dört madalya sahibi atletin doping testlerinin pozitif çıktığını açıklamıştı. 

Dopingli atletler arasında çekiç atmada gümüş madalya alan Belaruslu Ivan Tsikhan da bulunuyordu. Yarışmayı 4. sırada tamamlayan Eşref Apak, altın madalyalı Adrian Annus'ta da doping çıkmasının ardından üçüncü sıraya yükselip bronz madalyayı almıştı. Bu gelişmenin ardından milli atlet, dördüncü olduğu yarışmada madalya alan iki atletin dopingli çıkması üzerine gümüş madalyanın sahibi oldu.