Sarıca: "Bizim için önemli bir galibiyet"
Beko Basketbol Ligi takımlarından Pınar Karşıyaka'nın başantrenörü Ufuk Sarıca, 64-54 galip geldikleri Erdemirspor maçına ilişkin Bizim için önemli bir galibiyet. Zor bir deplasman Ereğli dedi.
Sarıca, maçın ardından düzenlediği basın toplantısında, tuhaf bir maç oynadıklarını, sahada iyi mücadele eden oyuncuların da olduğunu söyledi.
Takımlarının hücumdaki akıcılığının kötü olduğunu belirten Sarıca, şunları kaydetti: Son zamanların en kötü basketini oynadık. Bunların üzerinde çalışmamız gerekiyor. Kötü oynadığımız bir gün burada Fenerbahçe, Banvit gibi takımlara karşı iyi oynayan rakibimizi 54 sayıda tuttuk. Bizim için önemli bir galibiyet. Zor bir deplasman Ereğli. Bu sezon var olan karakterimizi, kazanmayı ortaya koyduk. Müdafaa açısından çok memnunum, hücum ile ilgili sıkıntılarımız var. Bunların üzerine çalışmamız gerekiyor.
 
Pınar Karşıyaka oyuncusu Caner Topaloğlu, ligin en kötü maçlarından birini oynadıklarını ifade ederek, Ama şimdiye kadar ki aldığımız galibiyetlerin en değerlisi belki de buydu. Deplasmanda Erdemirspor'u 54 sayıda tuttuk. Son periyotta iyi mücadele ettik. Kötü bir yüzde ile oynamamıza rağmen kazandık, mutluyum diye konuştu.