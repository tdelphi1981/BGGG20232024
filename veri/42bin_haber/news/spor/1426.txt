2 Aslan formülü!
Danimarka maçı öncesi en çok tartışılan konu G.Saraylı oyuncuların 46 saat sonra çıkacağı Karabük maçıydı! Abdullah Avcı, bu nedenle Sarı-Kırmızılıları yormadı, ilk 11’de sadece Burak ve Semih’e yer verdi.
 A Milli Takım’ın Danimarka ile oynayacağı maç öncesinde gündemin ilk maddesi Galatasaraylı oyuncuların durumuydu! Önümüzdeki salı günü Manchester United ile Şampiyonlar Ligi’nde gruptan çıkma yolunda çok önemli bir maça çıkacak olan Sarı-Kırmızılıların, cumartesi günkü Karabük sınavının 1 gün öne alınması, ilginç bir durumu beraberinde getirmişti. G.Saraylı oyuncular, Danimarka maçının ardından 48 saat bile geçmeden Kardemir Karabükspor karşısına çıkacaktı.
 5 FENERBAHÇELİ GÖREVDE
 Bu konuda ilk olarak muhatap olarak TFF’yi gösteren A Milli Takım Teknik Direktörü Abdullah Avcı, kadro seçiminde frene bastı. Milli Takım’ın 500. sınavında Galatasaray’dan sadece Semih Kaya ve Burak Yılmaz’a ilk 11’de şans veren Avcı, daha önceki maçlarda vazgeçemediği Umut Bulut’u kulübeye çekti. Avcı, Burak Yılmaz’ı da sadece 1 devre oyunda tutarken, ikinci yarıda Selçuk İnan’ı sahaya sürdü. Galatasaray Teknik Direktörü Fatih Terim’in vazgeçilmezlerinden Hamit Altıntop ve Emre Çolak ise, Danimarka karşısında hiç süre almadı.
 Cumartesi günü Eskişehir deplasmanında sahne alacak Fenerbahçe’den ise Bekir İrtegün, Caner Erkin, Gökhan Gönül, Mehmet Topal ve Hasan Ali Kaldırım Danimarka karşısında ilk 11’de yer buldu.