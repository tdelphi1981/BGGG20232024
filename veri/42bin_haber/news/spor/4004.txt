Beşiktaş Gökhan Süzen'i borsaya bildirdi
Beşiktaş, İstanbul Büyükşehir Belediyespor formasını giyen Gökhan Süzen ile ilgili transfer çalışmalarına başlandığını borsaya bildirdi. 
Beşiktaş Futbol Yatırımları Sanayi ve Ticaret A.Ş'nin İstanbul Menkul Kıymetler Borsası'na (İMKB) gönderdiği ve Kamuyu Aydınlatma Platformu'nda yer alan açıklamada, "Futbolcu Gökhan Süzen'in transferi için İstanbul Büyükşehir Belediyespor Kulubü ile görüşmelere başlanmıştır" ifadesi kullanıldı.

İstanbul BB: "Anlaştık"  
İstanbul Büyükşehir Belediyespor Kulübü Başkanı Çağatay Kalkancı, Gökhan Süzen'in transferi konusunda Beşiktaş Kulübü Başkanı Fikret Orman ile anlaştıklarını söyledi.

AA muhabirine açıklamalarda bulunan Çağatay Kalkancı, sol kanat oyuncusu için dün akşam itibarıyla Beşiktaş Kulübü ile anlaşmaya vardıklarını ifade ederek, "Gökhan Süzen'in transferi konusunda başkan Fikret Orman ile anlaştık ve 'hayırlı olsun' dedik. Pazartesi günü işlemleri halledeceğiz. Ondan sonra da Gökhan Süzen Beşiktaş forması giyecek gibi gözüküyor. Tabii Beşiktaş ile oyuncu nasıl anlaştı, ne yaptı? Bu konuyu bilmiyorum" diye konuştu.

Gökhan Süzen'in transferi karşılığında siyah-beyazlı kulüpten 1.1 milyon euro alacaklarını kaydeden Kalkancı, "Gökhan için Beşiktaş'tan 1 milyon 100 bin euro bonservis bedeli alacağız. Bunun haricinde takas veya kiralık oyuncu seçeneği yok" ifadelerini kullandı.

Beşiktaş, sezon başında da Gökhan Süzen'i almak için girişimlerde bulunmuş, ancak kadrosunda yer alan Emre Özkan'ın bu oyuncuya karşılık İstanbul Büyükşehir Belediyespor'a gitmeyi kabul etmemesi nedeniyle bu transfer gerçekleşmemişti.