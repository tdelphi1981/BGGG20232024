Galatasaray, SB Elazığspor maçına hazır
Galatasaray, Spor Toto Süper Lig'de yarın Sanica Boru Elazığspor ile deplasmanda karşılaşacağı maçın hazırlıklarını tamamladı.
Son çalışmasını yapan sarı-kırmızılıların maç için açıklanan 20 kişilik kadrosunda, sakatlığı süren Ujfalusi ile sarı kart cezalısı Selçuk İnan'ın yanı sıra, Çağlar Birinci, Gökhan Zan, Sercan Yıldırım ve Baros yer almadı.

Akşam üzeri uçakla Elazığ'a gidecek Galatasaray'ın, Sanica Boru Elazığspor maçı için belirlenen 20 kişilik kadrosunda şu futbolcular yer alıyor:

Muslera, Ufuk Ceylan, Cris, Dany, Riera, Hakan Kadir Balta, Semih Kaya, Eboue, Sabri Sarıoğlu, Hamit Altıntop, Ceyhun Gülselam, Aydın Yılmaz, Melo, Yekta Kurtuluş, Engin Baytar, Emre Çolak, Amrabat, Elmander, Burak Yılmaz ve Umut Bulut.

-Tek hedef, 3 puan-
Spor Toto Süper Lig'de Mersin İdmanyurdu ile berabere kalıp, Kardemir Karabükspor'a yenilerek son 2 maçını kazanamayan Galatasaray, Sanica Boru Elazığspor deplasmanında tekrar 3 puanla tanışmak istiyor.

Geride kalan 12 haftada 6 galibiyet, 4 beraberlik ve 2 beraberlik alarak 22 puan toplayan sarı-kırmızılılar, 13. haftaya averajla lider girdi. 'Cim Bom', bu sezonki deplasman maçlarında ise 2 galibiyet, 3 beraberlik, 1 yenilgi aldı.

Ligin son sırasında 9 puanla yer alan Sanica Boru Elazığspor ise, kendi sahasında hiç kazanamadı, 4 kez berabere kaldı, 2 kez yenildi.

Elazığ Atatürk Stadı'nda saat 19.00'da başlayacak maçı hakem Özgür Yankaya yönetecek.