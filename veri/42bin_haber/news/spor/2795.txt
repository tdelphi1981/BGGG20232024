Napoli'ye şok!
İtalya'da bir süredir devam eden şike soruşturmasına bağlı olarak, bazı futbolcular ve kulüpler hakkında yeni disiplin cezaları açıklandı 
 Bu seferki kararlar Serie A'da yer alan Napoli'yi sarstı. Takımın 2 puanı silindi, başarılı defans oyuncusu Paolo Cannavaro ise 6 ay sahalardan men edildi.
 
 Daha önce de birçok kulüp ile bazı yetkililer ve oyuncular hakkında cezalar yağdıran İtayla Futbol Federasyonu (FIGC) Disiplin Komitesi, 16 Mayıs 2010 tarihinde oynanan Sampdoria-Napoli ve 29 Mayıs 2011'deki Portogruaro-Crotone karşılaşmalarına yönelik belirlediği cezaları da açıkladı. Sergio Artico başkanlığındaki komite, ligdeki sıralamada 31 puanla 5'inci sırada yer alan S.S.C. Napoli'nin 2 puanının silinmesine hükmederken, kulübe 70 bin Euro da para cezası verdi. 31 yaşındaki defans oyuncusu Paolo Cannavaro 6 ay, Napoli'nin eski yedek kalecilerinden Matteo Gianello da 3 yıl 3 ay men cezası yedi. Silvio Giusti'nin 3 yıl 9 ay, Marco Zamboni'nin 1 yıl 7 ay, Andrea Agostinelli ve David Dei'nin de 1'er ay men cezası aldıkları açıklandı. Üçüncü lig olan Lega Pro'da yer alan Portogruaro'nun da 2 puanının silindiği belirtildi. Disiplin kararları, Napoli'de hayal kırıklığına yol açarken, kararların haksız ve yersiz olduğunu savunan kulübün avukatı Matteo Grassani, gördükleri zarardan dolayı tazminat davası açacaklarını açıklayarak, elde ettiği delillerin tutarsız olduğunu söylediği disiplin kurulunu da sorumsuzlukla suçladı.
 
 DHA
  