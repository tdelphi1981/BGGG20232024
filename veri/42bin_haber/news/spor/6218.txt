Kraliçe Azarenka
Maçta 1-0 geriye düşen Azarenka, Li Na'nın sol ayak bileğinden sakatlanmasını iyi değerlendirerek Avustralya'da mutlu sona ulaştı
 Sezonun ilk 'Grand Slam' turnuvası Avustralya Açık'ta bayanlarda mutlu sona geçen yılın şampiyonu Viktoria Azarenka ulaştı. 1 numaralı seribaşı Belaruslu raket, Melbourne Park'ta 6 numaralı seribaşı Çinli Li Na'ya 4-6, 6-4 ve 6-3'lük setlerle 2-1 üstünlük sağlamayı başardı. 
 HAVAİ FİŞEK ENGELİ
 İKİNCİ setin 5. oyununda sol ayak bileği burkulan ve yere düşen Çinli tenisçi, tıbbi molanın ardından, maça ayağında sargıyla devam etti. Avustralya Günü kutlamaları nedeniyle yakınlardan gelen bir havai fişeğin Çinli Li Na'nın başına isabet etmesi üzerine ise maça 10 dakika ara verildi. Daha sonra tekrar yere düşen 2011 Roland Garros şampiyonu, acil müdahale ve tıbbi molanın ardından maça devam edebildi. 
 İKİ saat 40 dakika süren maç bittiğinde havlusuna kapanıp gözyaşlarına boğulan Azarenka, bu sonuçla Dünya Tenisçiler Birliği'nce (WTA) açıklanan dünya klasmanında liderliğini sürdürdü. 
 23 yaşındaki Azarenka, geçen yıl tek bayanlarda çıktığı maçlarda 6 şampiyonluk elde ederken, bu maçın ardından kariyerindeki 15. tek bayanlar şampiyonluğunu elde etti. Belaruslu raket, Avustralya Açık'a 2011 yılında 4. turda, 2010'da ise çeyrek finalde elendi.