Fenerbahçe'den bilet tepkisi
Sarı Lacivertli yönetim Eskişehirspor'un Fenerbahçe taraftarına dair uyguladığı bilet fiyatı politikası ile ilgili açıklama yaptı.
 Fenerbahçe'de yönetim, kulübün resmi internet sitesi aracılığıyla yaptığı açıklama ile Spor Toto Süper Lig'in 12. haftasında oynanacak olan Eskişehirspor - Fenerbahçe maçı ile ilgili açıklama yaparken Türkiye Futbol Federasyonu'nu da eleştirdi.
 İşte Fenerbahçe'den yapılan o açıklama:
 "Fenerbahçe Spor Kulübü olarak, futbolun bir temaşa oyunu olduğunu ve en temel öğesinin taraftar olduğunu bilerek, bazı Anadolu takımlarının taraftarımıza yönelik bilet politikasını kabul etmediğimizi daha önceleri de belirtmiştik.
 Takımımızın deplasmanda oynadığı / oynayacağı maçlara yönelik taraftarımız için uygulanan bilet politikası spor kamuoyunun malumudur.
 Taraftarımızın mağduriyetine yönelik durumun ortadan kaldırılması adına yaptığımız görüşmelerin sonuçsuz kalması, Türkiye Futbol Federasyonu'nun çok uzun yıllardır süregelen bu adaletsizliğe çözüm bulamaması nedeniyle, taraftarımıza yönelik bu uygulamalara Kulübümüzün de aynı şekilde karşılık vereceğini kamuoyunun bilgisine sunarız.
 Bununla beraber, Kulüpler Birliği Vakfı'nın da bahse konu olan bu durum karşısında bir an önce gerekli adımları atması gereğini ısrarla ve önemle belirtmek isteriz.
 Saygılarımızla,"
 Fenerbahçe Spor Kulübü