Herkes İçin Spor kongresi başladı
Uluslararası Herkes İçin Spor ve Spor Turizmi Kongresi, Antalya'nın Kemer İlçesi'nde başladı.
Gençlik ve Spor Bakanlığı'nın desteğiyle 'Türkiye Herkes İçin Spor Federasyonu' tarafından bu yıl 2'ncisi düzenlenen 'Uluslararası Herkes İçin Spor ve Spor Turizmi Kongresi', Limak Limra Otel'de 18 ülkeden 650 kişinin katılımıyla başladı. 'Sağlıklı Aktif Yaşlanma ve Nesillerarası Dayanışma Herkes İçin Spor Teması'nın ele alındığı kongrenin açılışına, Antalya Vali Yardımcısı Ali Nazım Balcıoğlu, Kemer Kaymakamı Murat Bulacak, çeşitli illerden gelen vali yardımcıları, üniversite rektör ve yardımcıları, gençlik hizmetleri ve spor il müdürleri, spor federasyonları temsilcileri ve çok sayıda sporcu katıldı. 
Kongrenin açılışında konuşan Herkes İçin Spor Federasyonu Başkanı Prof.Dr. Erdal Zorba, Avrupa Birliği'nin 2012 yılını 'Aktif Yaşlanma ve Nesiller Arası Dayanışma Yılı' ilan etmesinin kongrenin önemini daha da artırdığına dikkat çekti. Türkiye'nin 2020 Olimpiyat oyunlarına aday olduğunu hatırlatan Başkan Zorba, sporun her alanında yapacakları lobi faaliyetleriyle sürece katkı sağlayacaklarını söyledi. 
Dünya Herkes İçin Spor Federasyonu Genel Sekreteri Wolfgang Baumann ve Avrupa Herkes İçin Spor Federasyonu Başkanı Peter Barendse'nin de aralarında bulunduğu 10'u yabancı 21 konuşmacının kongrede yer aldığını belirten Başkan Zorba, kongre boyunca, multidisipliner bir yapı gösteren spor bilimlerinin spor sosyoloji, psikolojisi, pedagojisi, felsefesi, yönetimi, tarihi, işletmeciliği, ekonomisi, organizasyonu ve hukuku konularında sempozyum, panel ve çalıştay gibi bilimsel çalışmaların yapılacağını anlattı. Bale ve pilates karşımı yeni bir egzersiz olan 'bar-pi-yo'nun da tanıtımının yapılacağını vurgulayan Başkan Zorba, kongrenin 'Avrupa Herkes İçin Spor Federasyonu Yönetim Kurulu' toplantısına da ev sahipliği yapacağını söyledi. 
Açılış konuşmasının ardından jimnastikçiler çeşitli gösteriler yaparak kongreye renk kattı. Kongre, 11 Kasım'da sona erecek.