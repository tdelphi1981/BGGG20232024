Misafir bulduğunu yer!
F.Bahçe, Avrupa Ligi'nde AEL'i konuk ediyor. Taraftar 3 puanın yanı sıra bol gol bekliyor. Tribünlerin Türk misafirperverliğinden örnekler sergilemesi gerekiyor
 F.Bahçe, AEL ile gruptan çıkma ve misafirperverlik açısından önemli bir sınava çıkıyor. Rumlar, Kıbrıs'ta F.Bahçe'yi çok iyi ağırladı. Tribünlerin bunun altında kalmaması şart.
 TÜRKİYE'nin UEFA klasmanında G.Kıbrıs ile arayı açması için önemli bir fırsat. F.Bahçe kazanırsa 500 puanlık bir katkı daha yapacak. F.Bahçe'de Egemen dışında eksik yok. AEL ise savunmada sıkıntı yaşıyor. Rum ekibinde Junior cezalı üç de sakat oyuncu var. Kıbrıs takımlarına Türkiye'de yenilgimiz yok. Rumlar 10 sarı kartla Avrupa Ligi'nde en çok cezalandırılan 3 takımdan biri durumunda.
 Ya evde yoksan
 F.Bahçe, eski futbolcusu Roberto Carlos'un son maçı olan  2009'daki 1-0'lık Sheriff galibiyetinden sonra Avrupa kupalarında Şükrü Saracoğlu'ndaki 6 maçı da kazanamadı. Young Boys'a 1-0 kaybetti, PAOK, Lille, Vaslui ve Spartak ile oynadığı maçlar 1-1, Marsilya maçı da 2-2 bitti.
 Önce tur sonra bomba
 Ocak ayı yaklaşıyor, Avrupa basını başta Brezilyalı Robinho De Souza ve Diego Ribas olmak üzere birçok yıldızın F.Bahçe'ye transfer olacağını yazıyor. Teknik Direktör Aykut Kocaman da ara transfer döneminde bomba transfer sinyali verdi:
 'HER zaman adım adım gitmekte fayda var. 3 maç sonunda avantaj sağladık. Önce gruptan çıkmayı başarıp sonra eksiklerle ilgili plan yapmak çok daha doğru gözüküyor.
 KAYBETME LÜKSÜMÜZ YOK
 İSTEDİĞİM takım olduğunu söylersem yanıltıcı olur. Skorlar son dönemde fena değil ama sezon başında ligde kaybettiğimiz puanların sıkıntısını çekiyoruz. Kaybetme lüksümüzün az olduğu bir dönem. Benimle, kulüple, takımla ilgili algı, olumsuz. Bunları ancak arka arkaya galibiyetlerle değiştirebiliriz. Anormal olaylar geçti. Çok fazla oyuncu transfer etmiştik, bu oyuncuların kulübü ve birbirlerini tanımaları 1.5 ay alacaktı. Bu oyuncuları herhalde bir Borussia M.Gladbach maçında bir araya getirebildik. Daha sonra çok fazla bir araya gelmediler.  
 HEDEF 10 PUANA ÇIKMAK
 İŞİMİZİN en büyük parçası heyecan, içeride, dışarıda taraftarın önünde ve taraftardan ayrı. F.Bahçe olunca o heyecan artıyor, o heyecan hep var içimde. AEL Limassol maçına özgü az ya da fazla değil, o heyecan hep var.
 AMACIMIZ iyi oyunun yanı sıra 3 puanı alıp 10 puana yükselmek. 10 puan belki de kalan 2 maç öncesi bize 2. tura çıkmak için avantaj sağlayabilir. Egemen dışında bütün oyuncular takıma döndüler. Bu da umutlarımızı, güvenimizi artırıyor.'
 Sınırda gidiyoruz
 'AEL, Kıbrıs'a ayağımızı bastığımız andan itibaren olumsuz bir şeye izin vermedi. Karşılıklılık, hayatın içinde en önemli şeylerden birisi. Sınırda gidiyoruz. Uzun zamandır cezalarla maç oynuyoruz. 
 Bunun Avrupa Ligi'ne de sıçraması bütün F.Bahçeliler için hoş durum değil. Dikkatli olmak gerek.'
 Meireles'e Ordu provası
 Topal, Yobo şu an için hazır. Raul (Meireles) için Ordu maçının da biraz hazırlığı olarak düşünülürse oyunun içine de çok ihtiyaç duyulursa itme olur.
  