İbrahim Kızıl: Dünya düşer, Gaziantepspor düşmez
Gaziantepspor Kulüp Başkanı İbrahim Kızıl, 'İnşallah bu hafta içinde kararımızı vereceğiz. Bize yakışacak bir ekibi buraya getireceğiz. Hiç kimsenin endişesi olmasın; dünya düşer, Gaziantepspor düşmez' dedi.
Kızıl, Gaziantepspor Altyapı Tesisleri'nde gerçekleştirilen 2012 Mali Kongresi'nde, takımın başına geçtiği günden bu yana yaptığı çalışmaları, delegelerle paylaştı.

Yaklaşık 7 yıldan beri takımın başında olduğunu hatırlatan Kızıl, 'Özellikle ilk yıllarda önemli badirelerden geçtik. Takımda elle tutulacak futbolcu yoktu. Vardı, ama Süper Lig'de oynayacak bir tane oyuncumuz yoktu. Biz geldikten sonra sıkıntılara rağmen Gaziantepspor'u 4 büyükten sonra konuşulur hale getirdik. Ama ne yazık ki başımızdan talihsiz olay geçti, bazı sıkıntılar yaşadık' diye konuştu.

Teknik direktör arayışlarının devam ettiğini, bu hafta içinde takım için en iyi kararı vereceklerini beliren Kızıl, 'İnşallah bu hafta içinde kararımızı vereceğiz. Bize yakışacak bir ekibi buraya getireceğiz. Hiç kimsenin endişesi olmasın; dünya düşer, Gaziantepspor düşmez' dedi.

-İsim vermeden Karaman'ı eleştirdi-
İsim vermeden Gaziantepspor'dan ayrıldıktan sonra Bursaspor'la anlaşan Hikmet Karaman'ı eleştiren Kızıl, şöyle devam etti:

'Talihsiz, pervasız açıklamalar oluyordu. Ama bu açıklamalar son 3 aydır oluyordu. Her şeyi sineyi çektim. Niçin? alternatif olmadığı için. Gaziantepspor sorumluluğu olduğu için hepsini yuttum, duymadım, görmedim. Kulüpte talihsiz olaylar yaşanmasaydı, futbolculara moral verseydi, futbolcular demoralize olmasaydı, Fenerbahçe maçı 5-0 biterdi. Trabzonspor maçı 10 dakikada 3-0 olurdu.

Ama biz maç için oynamadık ki, sürekli kendimizle uğraştık. Kendimizi sürekli küçük düşürmeye çalıştık. Niçin? Kaçmak için. Çünkü burası Gaziantep, buranın örf ve adetleri var. Burada istediğini yapamadığı için, buradan kaçmak için. Allah işini gücünü rast getirsin. Bursa, İstanbul'a da yakın, deniz de var.'

Kulübün başına geçmeden önce 'bir tane hap bile içmediğini' vurgulayan Kızıl, takımın başına geçtikten sonra yüksek tansiyon ve şeker hastası olduğunu öne sürdü.

Futbolun stresli bir iş olduğuna dikkati çeken Kızıl, Gaziantepspor'u iyi yerlere getirmek için çalışacaklarını kaydetti.

İdari menajer Mehmet Bilgiç de, kulübün 2012 yılı gelir ve giderlerini okuyarak, 2013 yılının tahmini gelir ve giderlerini delegelerle paylaştı.