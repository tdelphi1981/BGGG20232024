KASKİ tarih yazdı
Basketbol FIBA Kadınlar Avrupa Kupası yarı final rövanş maçında Kayseri KASKİ, Slovak ekibi MBK Ruzomberok'u 73-65 yenerek, finale yükseldi. Maça taraftarının desteğini alarak etkili başlayan Kayseri KASKİ, ilk 5 dakikayı 10-5 önde kapattı. Daha sonra oyunda dengeyi sağlayan konuk ekip bulduğu sayılarla ilk periyodu 16-20 önde tamamlandı.

İkinci periyot da MBK Ruzomberok'un etkili oyununa sahne oldu. Periyodun sonlarına doğru Kayseri temsilcisi öne geçmesine rağmen bunu koruyamadı. Devre konuk takımın üstünlüğüyle sona erdi: 35-36.

Üçüncü çeyreğe iyi başlayan Kayseri KASKİ ilk beş dakikada bulduğu sayılarla 48-40 öne geçti. Periyot iki takımın karşılıklı sayılarıyla 62-53 tamamlandı.

Son periyotta Jones ve Maltsi'nin iyi oyunuyla kontrolü eline alan Kayseri KASKİ, karşılaşmanın son beş dakikasına 69-56 önde girdi. Kalan dakikalarda iki takımın da bulduğu sayılarla karşılaşma 73-65 tamamlandı.

Maçta, MBK Ruzomberok'tan Tetemondova 20, ev sahibi ekipten de Jones ile Maltsi 18'er sayıyla karşılaşmanın en skorer oyuncuları oldular. 

Karşılaşmayı, Kayseri Valisi Şerif Yılmaz ve Kayseri KASKİ Başkanı Ender Batukan'ın da arasında bulunduğu 6 bine yakın basketbol sever izledi.

Fİnaldeki rakip Dinamo Moskova

Basketbol FIBA Kadınlar Avrupa Kupası'nda finale yükselen Kayseri KASKİ, finalde Rusya'dan Dinamo Moskova ile karşılaşacak.

Kupanın yarı final rövanş maçında Slovak ekibi MBK Ruzomberok'u 73-65 yenerek, finale yükselen Kayseri KASKİ'nin finaldeki rakibi, Rus takımı Chevakata'yı eleyerek finale kalan Dinamo Moskova oldu.

Kayseri KASKİ, finalin ilk maçını 7 Mart Perşembe günü Rusya'da, rövanş karşılaşmasını ise 14 Mart'ta Kayseri'de oynayacak.