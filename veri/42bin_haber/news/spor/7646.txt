Ünal Aysal'dan Aziz Yıldırım'ın sözlerine yanıt!
Galatasaray Kulübü Başkanı Ünal Aysal, Fenerbahçe Kulübü Başkanı Aziz Yıldırım'ın açıklamalarıyla ilgili olarak, 'Buna benim verebilecek bir cevabım yok, çünkü zaten bunun arkasında bir gerçek yatmıyor.' dedi.
Ünal Aysal, İktisadi Araştırmalar Vakfı tarafından Levent Büyükdere Plaza'daki Türkiye Sigorta Birliği Konferans Salonu'nda düzenlenen Araştırma ve Tez Değerlendirme Yarışmaları Ödül Töreni ile 'Spor Yönetiminin Sorunları' konulu konferans öncesinde basın mensuplarının sorularını yanıtladı.

Fenerbahçe Kulübü Başkanı Aziz Yıldırım'ın, kulübün aylık resmi yayın organı Fenerbahçe Dergisi'nde yayımlanan 'Ara transfer döneminde takımımıza önemli takviyeler yaptık, bunlarla gurur duyduk, her Fenerbahçeli de bu transferlerle gurur duymalıdır. Tüm Fenerbahçeliler bilmelidir ki, bu transferler, son kuruşuna kadar vergilendirilmiş olup; hiçbir şekilde manipülasyonla elde edilen gelirlere dayandırılmamış; Fenerbahçelinin alın teriyle gerçekleştirilmiştir' şeklindeki sözleriyle Galatasaray'a göndermede bulunduğuna dair değerlendirilmelerin sorulması üzerine, başkan Aysal şunları kaydetti:

'Büyük kulüpleri karşı karşıya getirecek bu tip söz ve söylemlerden hepimizin kendimizi soyutlaması lazım. Bunlar hem mesnetsiz, hem gereksiz söylemler. Buna benim verebilecek bir cevabım yok, çünkü zaten bunun arkasında bir gerçek yatmıyor.'

Ünal Aysal, Galatasaray Kulübü Divan Kurulu Başkanı İrfan Aktar'ın, Fenerbahçe'nin, transfer sürecinde Wesley Sneijder'in aklını çelmek için girişimlerde bulunduğuna yönelik iddialarıyla ilgili olarak da, 'Divan Başkanımız eğer bir söylemde bulunduysa, arkasında bir şey olmadan böyle bir söylemde bulunmamıştır diye düşünüyorum. Ama Divan Başkanımızın ne söyleyeceği, ne söyleyebileceği konusunda da benim fazla bir yaptırımım ve söz hakkım yok' dedi. Aysal, kendisinin bu süreçte Fenerbahçe'nin bir girişiminden haberdar olup olmadığının sorulması üzerine ise 'Ben Galatasaray Kulübü başkanıyım, hiçbir şekilde bu tip spekülasyonlara katılmam. Elimde bilgi de olsa katılmam, olmasa da katılmam' değerlendirmesinde bulundu.