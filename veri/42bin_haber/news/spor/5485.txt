Bakkal tarifesi
Karabük, GS, FB'den sonra Trabzonspor'u da aynı skorla devirdi
 Hakan Özmert'le öne geçen K.Karabük'e Vittek karşılık verdi. Penaltıdan İlhan yine öne geçirdi, Ahmet pimi çekti
 Skoru tahtaya yazdım
 KARABÜK Teknik Direktörü Mesut Bakkal maçtan önce 3-1 kazanacaklarını soyunma odasında taktik tahtasına yazdı. Mesut Bakkal bu olayı, 'Maçın skoru galiba içime doğdu herhalde. Büyük takımlara karşı seri devam ediyor. Bunu istediğim için yazdım, sanırım temenni' dedi. Bakkal maçı da, 'Çok eksiğimiz vardı ama önemli olan sistem. Çocukları tebrik ediyorum. Hak ettiğimiz bir galibiyetti' diye yorumladı.
 Teslim olduk
 Trabzon Teknik Direktörü Şenol Güneş, sahanın bozuk olmasından yakındı. Oyuncularının hırs ve coşkudan uzak olmasına isyan etti:   
 'Rakibin durumunu ve nasıl oynayacağını biliyorduk. Düşündüklerimizi sahada gördük ama bizim eksiklerimiz vardı. Yeteneğimizin ve isteğimizin gerisinde kaldık. Rakip kontratak oynuyordu. İlk golü de öyle buldu, arkasından penaltıyla ikinci golü buldu. Böyle bir oyunda kendi sahamızda top kullanıp, tempo yapmalıydık. Ancak bozuk zeminde bunu yapamayışımız, rakibe avantaj verdi. Tam tersine onlar bizim oyunumuzu bozdu, biz çok pasif kaldık.
 BOĞUŞMADIK
 BASKI yapmakta geç kaldık. Hırs ve kora kor boğuşmalarda rakip daha avantajlıydı. Yediğimiz 3. golden sonra da teslimiyet iyice arttı.'
 Söyleyecek söz yok
 TRABZONLU futbolcular maçtan sonra birbirine sitem dolu mesajlar yolladı: 
 AYKUT AKGÜN: Rakip takımdan daha çok istemedikçe ve mücadele etmedikçe puan alınmayacağını bir kez daha gördük. Bu anlamda Karabük yenilgisi bizim için önemli bir ders oldu.
 OLCAN ADIN: Kupa maçlarını kazandık ancak bir maçımız bir maçımızı tutmuyor. Devre arası iyi hazırlandık. Kupada maçlar kazandık ama 4 gün sonra bu mağlubiyeti yaşadık. Söyleyecek çok bir şey yok. Bir an önce toparlanıp yukarılara tırmanmak istiyoruz.
 Ödül günü ceza!
 BAŞARILI file bekçisi Onur Kıvrak, dün Trabzonporlu taraftarlarca Aralık ayının oyuncusu seçildiği için ödül aldı. Onur Kıvrak'a, 'Onur Ödülü'nü efsane oyunculardan Turgay Semercioğlu verdi. Ancak yediği goller moralini bozdu.