Ceketini çıkardı ve voleybol oynadı
Fatsa İlçe Milli Eğitim Müdürlüğü organizesinde düzenlenen "Öğretmenler Arası Voleybol Turnuvası" Kaymakam Bekir Atmaca'nın ilk servisi ile başladı.
Servis sonrası tribüne çıkması beklenen Kaymakam Bekir Atmaca, ceketini çıkarıp oyuna devam etti. 
Dumlupınar İlkokulu Kapalı Spor Salonu'nda Endüstri Teknik Meslek Lisesi ile Dumlupınar İlkokulu arasında oynanan gösteri maçına Fatsa Kaymakamı Bekir Atmaca ve Fatsa İlçe Milli Eğitim Müdürü Ahmet Gürsel Avcı da katıldı. Maçın ilk servisini Kaymakam Bekir Atmaca atarken, İlçe Milli Eğitim Müdürü Ahmet Gürsel Avcı da karşı takımda yer aldı. Turnuvanın kazasız bir şekilde geçmesini istediğini belirten Kaymakam Bekir Atmaca, "24 Kasım Öğretmenler Günü dolayısıyla okullarımızdaki öğretmenlerimizin arasında voleybol turnuvası düzenlenmektedir. Ben turnuvanın centilmen bir şekilde geçmesini diliyorum ve şimdiden tüm takımlara başarılar diliyorum. İyi oynayan kazansın, diyorum. İnşallah herhangi bir sakatlık meydana gelmeden bu işin de altından kalkarız. Bütün takımlara ve idarecilere teşekkür ediyor, başarılar diliyorum" dedi. 
İlk servis atışından sonra tribüne çıkması beklenen Kaymakam Bekir Atmaca, ceketini çıkarıp kravatını gömleğinin içerisine sokarak voleybol oynamaya devam etti. Maçta karşı taraftan gelen zor bir topa ayakla müdahale ederek takımına avantaj sağlayan Kaymakam Atmaca, tribünden alkış aldı. Kaymakam Bekir Atmaca, ilk setin ardından maçı bir süre daha tribünden izleyerek spor salonundan ayrıldı. 
Spor salonundan ayrılırken basın mensuplarının takım elbise ile oynadığı maç ile ilgili sorularını cevaplayan Kaymakam Bekir Atmaca, "Spora büyük önem veriyorum. Bugün burada Öğretmenler Arası Voleybol Turnuvası'nın ilk maçı yapıldı. İlk maçta temsili olarak bir servis atmamı istediler. Ancak dayanamayıp birkaç servis atacak şekilde oyuna devam ettik. Voleybol, gerçekten her yaşta insanın rahatça oynayabileceği bir spor dalı. Onun için elbiseli de olsa biraz oynadık. Bu defa okullar arası yapılıyor, kurumlar arası yapılırsa takım çıkarmayı düşünürüm" diye konuştu.