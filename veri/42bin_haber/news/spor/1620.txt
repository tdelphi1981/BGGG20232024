27 yıllık özlem!
1985'te Bordeaux'yu deplasmanda 3-2 mağlup eden Fenerbahçe, daha sonra Fransız takımlarıyla oynadığı 10 karşılaşmada 3 puan sevinci yaşayamadı 
 Tarih 18 Eylül 1985. Şampiyon Kulüpler Kupası’nda bir önceki yılın Avrupa Şampiyonu Bordeaux’yla eşleyen Fenerbahçe, deplasmandaki ilk maçta muhteşem bir futbolla rakibini 3-2 mağlup edip, büyük bir başarıya imza atmıştı. İstanbul’daki rövanş maçı golsüz sona erince, Kanarya, turu geçen taraf olmuştu. Deplasmandaki 3-2’lik skor, Fenerbahçe’nin Fransız takımlarına karşı elde ettiği son galibiyet oldu. Daha sonra Fransız takımlarına karşı 10 Avrupa Kupası maçına çıkan Sarı-Lacivertli ekip, bunların 3’ünde berabere kaldı, 7’sinde yenildi ve 3 puan mutluluğu yaşayamadı. Bordeuax zaferi aynı zamanda Fenerbahçe’nin Fransa’da elde ettiği tek galibiyet oldu. Deplasmanda 8 maçta tek galibiyet alan Kanarya, 7 karşılaşmadan ise yenilgiyle ayrıldı. Fransız takımlarına karşı Avrupa’da toplam 16 karşılaşmaya çıkan Fenerbahçe, bunların 3’ünü kazandı, 3’ünde berabere kaldı, 10’unda mağlup oldu.
 
 KOCAMAN'LA İLK PEŞİNDE
 
 Bu maçlarda rakip kalelere 18 gol bırakan Sarı-Lacivertliler, kalelerinde ise 39 gol gördü. Fenerbahçe, bugün Marsilya’yı mağlup etmesi durumunda hem 27 yıllık galibiyet özlemini sona erdirecek hem de Avrupa Ligi’nde gruptan çıkmayı garantileyecek. 28 yıllık Türkiye Kupası özlemine Aykut Kocaman yönetiminde geçen sezon son veren Sarı-Lacivertliler, hocalarıyla bir başarıya daha imza atmanın peşinde.
 
 Fanatik