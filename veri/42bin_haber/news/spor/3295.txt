Arena'da şeytan üçgeni
Tüm periyotlarda üstün olan Dişi Kanaryalar, Cumhurbaşkanlığı Kupası'ndan sonra ligde de rövanşı vermedi. Matovic, Angel ve Pondexter attıkları 56 sayıyla zaferin kahramanları oldu
 Kadınlar Basketbol Ligi'nde yılın son derbisinde, ligde tek namağlup lider olan F.Bahçe, 11. zaferini kazanarak, ezeli rakibi G.Saray'ı 83-67 yendi. Dişi Kanaryalar ilk dakikalarda başarılı hücumlar yaparken, 3.39'da Nevlin'in basketi ile 10-2 öne fırladı. 
 ANCAK savunmasını güçlendiren G.Saray'da, 7.07'de Fowles'ın turnikeden kaydettiği basket 16-11'le farkı 3'e düşürdü. Bitime 7 saniye kala Pondexter'ın üçlüğü, devrenin skorunu ilan etti: 42-30. 
 KUSURSUZ KANARYA
 F.BAHÇE 3. periyotta farkı korumaya çalışırken, Cappy Pondexter, Angel McCoughtry, Nevlin ile skor üretmeye devam etti. Periyodu da 10 farkla 62-52 önde tamamlamayı başardı. Son periyotta, taraftarının da yoğun desteğiyle, skor hakimiyetini korudu. 
 GÜÇLÜ savunmasının yanında, karşılaşmanın en skorer ismi olan Matovic'in yanı sıra Birsel ve Esmeral ile başarılı hücumlar yapan Sarı-Lacivertliler yılın son derbisini 83-67 kazanıp, liderliğini devam ettirirken, yenilgisizliğinin de keyfini sürmeye de devam etti. 
 MAÇ sonunda ise derbiyi kazanan Dişi Kanaryalar, Başkan Aziz Yıldırım, yöneticiler ve taraftarlarla bu zaferi doyasıya kutladı.
  