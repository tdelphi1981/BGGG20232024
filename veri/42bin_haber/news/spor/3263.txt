Sezonun en erken golü Umut'tan
Spor Toto Süper Lig'de 2012-2013 sezonunun ilk yarısında en erken golü Galatasaraylı futbolcu Umut Bulut attı. 
Ligin 15. haftasında, 8 Aralık 2012 tarihinde Sivas'ta yapılan Sivasspor-Galatasaray (1-3) maçında 45. saniyede takımını öne geçiren milli futbolcu, aynı zamanda sezonun en erken golünü kaydetti.

 Bu arada, Mersin İdmanyurdu-Eskişehirspor (1-3) maçında Eskişehirsporlu Kamara 55. saniyede fileleri havalandırdı ve sezonun en erken ikinci golünü atmış oldu.

 -İlk 3 dakikalarda toplam 7 gol atıldı-

 Süper Lig'de ilk yarı boyunca maçların ilk 3 dakikaları içinde toplam 7 gol atıldı.

 Umut Bulut ve Kamara'nın yanı sıra, Ordusporlu Barral ve Gençlerbirliği'nden Petrovic 2. dakikalarda, Gaziantepsporlu Medunjanin, Trabzonsporlu Adrian ve Beşiktaşlı Holosko ise 3. dakikalarda takımları adına gol sevinci yaşadı.

 -En erken goller yabancılardan-

 Süper Lig'de ilk yarının en erken 7 golünden 6'sında yabancı futbolcuların imzası bulunuyor.

 Sezonun en erken golüne 45. saniyede imza atan Galatasaray'ın milli futbolcusu Umut Bulut'un dışındaki diğer 6 golü yabancı oyuncular kaydetti.

 Eskişehirspor'un Fransız futbolcusu Diomansy Kamara, Orduspor'un İspanyol oyuncusu David Barral, Gençlerbirliği'nden Sırp Radosav Petrovic, Gaziantepspor'un Bosna-Hersekli oyuncusu Haris Medunjanin, Trabzonspor'un Polonyalı futbolcusu Adrian Mierzejewski ile Beşiktaş'ın Slovak oyuncusu Filip Holosko, maçların ilk 3 dakikaları içinde fileleri havalandırdı.

 -Akhisar Belediyespor 2 maça adeta yenik başladı-

 Ligin yeni takımlarından Akhisar Belediyespor, sezonun ilk yarısında en erken atılan 7 golden 2'sini kalesinde gören taraf oldu.

 Ege temsilcisi, deplasmanda 3-1 yenildiği Trabzonspor ve Beşiktaş maçlarında henüz 3. dakikalarda kalesinde gol gördü.

 Bu arada, Gaziantepspor ile Orduspor, sezonun ilk yarısında ilk 3 dakikalar içinde hem gol atan, hem de gol yiyen takımlar olarak dikkati çekti.

 -Erken öne geçen kazandı-

 Spor Toto Süper Lig'de sezonun ilk yarısında ilk 3 dakikalar içinde toplam 7 maçta gol atılırken, bu karşılaşmalarda öne geçen taraf maç sonunda da galip geldi.

 Sivasspor-Galatasaray (1-3), Mersin İdmanyurdu-Eskişehirspor (1-3),
Orduspor-Kayserispor (3-2), Gaziantepspor-Gençlerbirliği (2-3),
Gaziantepspor-Orduspor (3-0), Trabzonspor-Akhisar Belediyespor (3-1),

Beşiktaş-Akhisar Belediyespor (3-1) maçlarında ilk 3 dakikalar içinde öne geçen taraf, maç sonunda da 3 puana ulaştı.

 -Sezonun en erken golleri-

 Spor Toto Süper Lig'de 2012-2013 sezonunun ilk yarısında en erken atılan goller şöyle:

 Maç Sonuç Futbolcu Takımı Dakika
 --------------------- ----- ---------- -----------
------
 Sivasspor-Galatasaray 1 - 3 Umut Bulut Galatasaray 1 (45. sn)
 Mersin İdmanyurdu-Eskişehirspor 1 - 3 Kamara Eskişehirspor 1 (55. sn)
 Orduspor-Kayserispor 3 - 2 Barral Orduspor 2
 Gaziantepspor-Gençlerbirliği 2 - 3 Petrovic Gençlerbirliği 2
 Gaziantepspor-Orduspor 3 - 0 Medunjanin Gaziantepspor 3
 Trabzonspor-Akhisar Belediyespor 3 - 1 Adrian Trabzonspor 3
 Beşiktaş-Akhisar Belediyespor 3 - 1 Holosko Beşiktaş 3

 -Rekor Roberts'ın-

 55. sezonunu geçiren lig tarihinde şimdiye kadar bilinen en erken golü ise 2008-2009 sezonunda Denizlispor'un Trinidad-Tobagolu futbolcusu Darryl Bevon Roberts attı.

 Sezonun 13. haftasında, 29 Kasım 2008 tarihinde Eskişehir Atatürk Stadı'nda yapılan Eskişehirspor-Denizlispor (4-3) maçının henüz 12. saniyesinde fileleri havalandıran Denizlisporlu Roberts, aynı zamanda lig tarihinin bilinen en erken golünü kaydetmiş oldu.