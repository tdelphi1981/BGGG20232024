Kafa avcısı John Carew
Beşiktaş'ın eski oyuncularından Norveçli John Carew, verdiği yeni pozlarla yine şaşırttı.
Geçtiğimiz ay, ünlü Rus model Tatiana Shamratava ile kameraların karşısına geçerek çıplak pozlar veren ünlü oyuncu bu kez elinde kesik bir erkek başıyla poz verdi.

Futbola ara veren ve kariyerine fotomodellikle devam ettiren John Carew şimdi de artistliğe soyundu. Anlaştığı film ekibi ile birlikte Kanada'ya seyahat eden Carew, bir korku ve macera filminde rol almaya başladı. Filmdeki rolü gereği elinde kesik erkek başıyla poz veren Carew, resmi Instagram'da yayınladı. Ünlü oyuncunun resmini gören hayranları ise bir kez daha şaşkınlık geçirerek, Carew'in futbol oynamasını tercih ettiklerini söylediler.

Ünlü oyuncu yeni rolüyle ilgili olarak "Yaklaşık 1 ay Kanada'da kalarak filmdeki rolümü oynayacağım. Şu anda tüm ruhumu ve benliğimi rolüme verdim. Benim için yeni ve çok büyük imkan yaratıldı. Ben de bu imkandan en iyi şekilde yararlanmak istiyorum. Benim hırsım şu anda tamamen filme odaklanmış durumda. Ben yaptıklarımı kendim istiyor ve yaratıyorum. Hangi iş olursa olsun İşimi en iyi şekilde yapmak istiyorum. Bu iş bitince de ne çıkarsa onu yaparım" dedi.

FUTBOL OYNAMAYA HAZIRIM
John Carew, futbola dönüp dönmeyeceği konusundaki soruya da, idmanlarına devam ettiğini, formunun yerinde olduğunu belirterek, "Benim idmanlarım devam ediyor. Fiziğim ve formum yerinde. Yapmak istediklerimi yaptıktan sonra istediğim zaman futbola dönebilirim ama şu anda gündemde değil. Aston Villa için ücret almadan oynarım demiştim, Twitter'de patlama oldu. Taraftarlar çok sevindi. Sözlerimde ciddi idim. Oraya gitsem ücret almadan oynarım. Aston Villa benim gönlümdeki kulüptür" diye konuştu.
Carew bir insan için en önemli şeyin arzu ettiği şeyleri yapabilmek olduğunu söyledi. Ünlü oyuncu zamanının büyük bölümünü foto modellik ile geçiriyor.