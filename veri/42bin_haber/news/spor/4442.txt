Abdullah Avcı'dan sert cevap
A Milli Takım Teknik Direktörü Abdullah Avcı, kendisine küskün olduğunu düşündüğü Selçuk İnan'ın bu durumu devam ettirmesinin herkes için sıkıntı olacağını belirtti.
A Milli Takımı Teknik Direktörü Abdullah Avcı, Selçuk İnan, Hamit Altıntop ve Emre Belözoğlu hakkında açıklamalarda bulundu.

Selçuk İnan ile uzun yıllardır beraber çalıştığını dile getiren Avcı, yıldız futbolcunun kendisine "beden dilinden" biraz küskün olduğunu söyledi.

Selçuk İnan'ın 'küskün' olmasına hak verebileceğini ifade eden Avcı, "Olabilir, yani mutsuz olacak ama bunu devam ettirirse onun adına da sıkıntı olur. Türk futbolunun adına da sıkıntı olur. Devam ettireceğini düşünmüyoruz" dedi.

"FATURA NE OLURSA OLSUN BİZE ÇIKACAK"

A Milli Takım'da yaşanacak olumlu ya da olumsuz her şeyin bedelini kendisinin ödeyeceğini ifade eden Avcı, "Fatura tamamen bize çıkacak. 3-4 milyon euro kazanan oyunculara bağırmam hakaret etmem son derece yanlış. Böyle bir durum da söz konusu değil. Selçuk İnan 8 senedir benim genç takımlardan beri beraber olduğum bildiğim bir futbolcu. Mehmet Topal da F.Bahçe'nin oyuncusu. O günkü teknik bir karardır bu." şeklinde konuştu.

"HAMİT'İN SÖYLEDİKLERİNE KATILMIYORUM"

Hamit Altıntop'un Romanya maçından sonra yaptığı "Hoca sert olmalı" açıklamaları da değerlendiren Avcı, "Hamit Altıntop'un bu lafını doğru bulmuyorum. Hamit, bu takımın ağır toplarından birisidir. Ben teknik direktör olduğumda Madrid'e Hamit'in yanına gittim. Hamit çok farklı kafası olan, detayları düşünebilen bir insan. Benden hakaret etmemi ya da bağırmamı bekliyorlarsa ben bunu yapmam. Bugün bu düzeye gelmiş oyunculara eğer bu lafı bekliyorlarsa doğru olmadığını düşünüyorum. Bir bakış, 2 kelime bile çok şey ifade edebilir." ifadelerini kullandı.

"TÜRKİYE, EMRE'YE SAHİP ÇIKMALI"

Türk futbolunda Emre Belözoğlu'nun kritik bir rolünün olduğunu vurgulayan Avcı, "Estonya maçını kazansak da Hamit'in mutsuzluğu yansıdı ekrana. Türk futbolunda Emre Belezoğlu kadar tecrübeli futbolcu yok. Fatih Hoca bir dönem takımında oynamayan Tümer'i oynattı. Uluslararası arenada ayakta kalabilecek nadir oyuncularından birisi Emre. Emre'ye sahip çıkılmasını istiyorum." dedi.