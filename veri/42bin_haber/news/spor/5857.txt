Real Madrid'de şok sakatlık!
İspanya Kral Kupası'nda yarı finale kalan Real Madrid'de, kaleci İker Casillas'ın sol elinde kırık tespit edildi.
Kral Kupası çeyrek finalinin rövanşında, deplasmanda Valencia ile karşılaşan Real Madrid'te yarı finale yükselmekten ziyade, kaleci Casillas'ın sakatlığı konuşuluyor. Dün oynanan maçın 16. dakikasında, Valencia'nın bir korner atışında topa çıkan Casillas, takım arkadaşı Arbeloa ile çarpışmış ve daha sonrasında sakatlanarak sahadan çıkmıştı.

Valencia'dan döner dönmez, gece yerel saatle 02.35'te Madrid'deki La Moraleja Hastanesi'ne giden Casillas, bir dizi doktor kontrolünden geçti. Kendisinin kullandığı arabayla hastaneden çıkan Casillas'ın sol elinin dirsek hizasına kadar sarılı olduğu gözlendi. 31 yaşındaki kaleci basına yaptığı açıklamada, 'Darbe geldiğinde birşeyler olduğunu anladım. Doktor, iyimser gözüküyor ama bu tip sakatlıkları iyi analiz etmek gerekiyor. Benim bilmediğim bazı şeyler doktorun pek hoşuna gitmiyor. Ben sadece, özellikle parmağımı oynatırken biraz ağrı hissediyorum o kadar. Umarım önemli değildir. Doktora göre, en azından dramatik bir şey değil' dedi.

İspanyol futbolcu ile ilgili kulübü Real Madrid'den bugün yapılan resmi açıklamada ise, sol elindeki ilk metakarp kemiğinde kırık tespit edildiği bildirildi. Casillas'ın öğleden sonra yeni bir kontrolden daha geçirilip, tedavisinin nasıl yapılacağının belirleneceği ifade edildi.

Uzmanlar bu tür sakatlıklarda iyileşme sürecini asgari 1 ay olarak gösterse de, Real Madrid kulübü süre ile ilgili bir açıklama yapmaktan kaçındı. İspanya Milli Takımı'nın ve Real Madrid'in kaptanı Casillas'ın, 30 Ocak'taki Kral Kupası yarı final ilk maçında oynama olasılığı bulunmazken, 13 Şubat'ta Manchester United'a karşı oynanacak Şampiyonlar Ligi maçında da forma giymesinin zor olduğu tahminleri yapılıyor.

Öte yandan Casillas'ın sakatlığı dışında Valencia maçında futbolculardan Coentrao ve Di Maria'nın da kırmızı kart görmüş olmaları Real Madrid'i endişelendiriyor.