Fener sessizliğini bozacak!
Meireles'in kameralara yansımayan görüntüleri nedeniyle ağır bir ceza verilmesinin gündeme gelmesinin ardından Fenerbahçe kulübünün sert bir açıklama yapmaya hazırlandığı belirtildi.
 Galatasaray karşısında aldığı yenilgiyle içine kapanan ve ardından Meireles konusundaki tartışmalar konusunda sessiz kalan Fenerbahçe yönetiminin önümüzdeki saatlerde sert bir açıklama yapacağı iddia edildi.
 TFF Hukuk Müşavirliği'nin Raul Meireles ve derbi maçı ile ilgili sevk raporlarını alan sarı-lacivertli yönetim bir taraftan PFDK için savunma hazırlığına girerken diğer taraftan da sert bir kamuoyuna duyuru açıklaması yapacağı öğrenildi. Sarı-lacivertli yönetimin özellikle hukuktan sorumlu yöneticilerinin öğle saatlerinden sonra telefonlarının kapalı duruma gelmesi dikkat çekti. Fenerbahçe yönetiminin yapmayı planladığı bu açıklamada TFF yargı organlarının daha önceden ezeli rakipleriyle ilgili verdiği bazı ilginç kararlara dikkat çekeceği iddia edildi.
 Fenerbahçe yönetiminin ayrıca bu açıklamada derbi maçlarında rakip seyircilerin deplasman tribününe alınıp alınmamasıyla ilgili de görüşlerini açıklayacağı öğrenildi.