Fikret Orman: Şerefimizle oynayıp...
Beşiktaş Kulübü Başkanı Fikret Orman, Spor Toto Süper Lig'de dün Kardemir Karabükspor ile 2-2 berabere kaldıkları maçtan dolayı çok üzüldüklerini söyledi.
BJK Akatlar Spor Salonu'nda, siyah-beyazlı kulüpte 25 ve 50. yıllarını dolduran üyelere mazbatalarını vermek için düzenlenen törenden önce basın mensuplarının sorularını yanıtlayan Fikret Orman, hakem hatalarından şikayetçi oldu.

Kardemir Karabükspor karşısında kendi sahalarında 2-0 öndeyken, sahadan 1 puanla ayrılmalarına üzüldüklerini ifade eden başkan Orman, şöyle konuştu:

'Hepimiz çok üzüldük. Bu bir futbol maçı, her skor olabilir. Ama Beşiktaş gibi bir takımın kendi evinde 2-0 öndeyken, rakibi de 10 kişi kalmışken böyle bir skor alması üzücü. Ben, genel itibariyle hakemler hakkında konuşmuyorum, ama hakem hataları da bizi gerçekten üzüyor. Sıkıntı oluşturuyor. Hep iyi niyetli olduklarını, bilerek yapmadıklarını düşünüyorum. Her hata da maalesef bizim maçlarımızda oluyor. Sinirli olarak başka ifadeler kullanmak istemiyorum.'

-'Hakemlerin her maçta hassas olması gerekiyor'-
Türkiye Futbol Federasyonu Merkez Hakem Kurulu (MHK) Başkanı Zekeriya Alp'in Beşiktaşlı olduğunun hatırlatılması üzerine başkan Orman, şunları kaydetti:

'MHK her maçla ilgili hassas olmak zorunda. Öyle olduğunu da umuyorum. Bizim maçlarda biraz fazla hata oluyor. Bu da hem ben de, hem de camiamızda farklı anlamalara neden oluyor. Ben hep söylüyorum, bu hakemler bizim hakemlerimiz. Bu hakemlerle bu lig bitecek. Yoksa bunun dışında art niyetli olmadıklarını düşünüyorum. Hep bizim maçlarda olması da herkesin kafasında soru işareti oluşturuyor.'

-'Şerefimizle oynayıp, hakkımızla kazanacağız'-
Sezonun ikinci yarısına 2 beraberlik, 1 yenilgiyle başlayan siyah-beyazlı takımın durumunu da değerlendiren Fikret Orman, şöyle devam etti:

'İlk yarıda oynayan takım da bu ekip ve aynı hoca. Biz öyle bir beraberlikle, bir mağlubiyetle yıkılmayız. Hatalar olabilir, düzelteceğiz. Bizim bir tek şeyimiz var; şerefimizle oynayıp hakkımızla kazanacağız. Biz iyi bir ekibiz. Takımımız imkanlar dahilinde en iyisini yapmaya çalışıyor. Daha ikinci yarının başındayız. Rakiplerimizin de maçları var, onların da puan kaybetmeyeceği ne malum? Onun için bir bardak suda fırtına koparmak değil, ortadaki yaraları sarıp önümüze bakmamız lazım.'

Son zamanlarda takımda meydana gelen sakatlıklarla ilgili sağlık ekibinin yetersiz kalıp kalmadığı sorusuna ise başkan Orman, 'Sağlık ekibi oyuncu sakatlandıktan sonra müdahale eder. Asıl bu, kondisyoner ekibinin yaptığı bir şey. Orada da başarılı arkadaşlarımız var. Görevlerini de iyi yaptıklarına inanıyorum. Bazı şanssızlıklar var üzerimizde. Bunlar futbolun içinde olan şeyler. Yoksa onların yetersizliklerinden dolayı bu işin olduğunu düşünmüyorum' diye cevaplandırdı.

-'Bütçemiz dahilinde en iyi transferleri yaptık'-
Son olarak, dün biten ara transfer dönemini de değerlendiren Fikret Orman, konuşmasını şöyle tamamladı:

'Beşiktaş'ın transferlerle ilgili olarak belirli mali kriter hedefleri var. O hedefler doğrultusunda çalışıyoruz. Aldığımız oyuncular da kulübe katkı yapsın diye transfer edildi. Yeni transferlerin uyum sorunları var. Devre arasında yapılan her transfer zor transferdir. Biz bütçemiz dahilinde en iyisini yapmaya çalıştık. Yapamadıklarımız da oldu. Artık sezon sonu transferi için çalışacağız.'