Suriye'deki olaylar sporu da etkiledi
Ülkesindeki olaylardan kaçarak Türkiye'ye sığınan futbolcu Muhammed Karacaoğlu, Suriye'de futbol ve basketbol dahil spor adına bir şey kalmadığını belirterek, 'Hatta ülkedeki son milli takım maçında, milli takım oyuncumuz Umer el-Sume, yeni Suriye bayrağını açtı. Bu olay sonrası 6 futbolcu milli takımı da bırakarak Katar'a kaçtı' dedi.
Suriye'deki olaylar birçok sektör gibi sporu da olumsuz etkiledi. Ülkedeki spor kulüplerinin birçoğu, güvenlik gerekçesiyle faaliyetlerini durdurma kararı alırken, sporcuların çoğu ülkeyi terk ederek, komşu ülkelere sığındı.

Suriye 1. Futbol Ligi takımlarından Teşrin SC Kulübü'nün genç takımında forma giyen 20 yaşındaki Muhammed Karacaoğlu da, ülkesini terk ederek Türkiye'ye sığınmak zorunda kalan sporculardan.

Ailesiyle 2 ay önce yaşadıkları Lazkiye kentinden Türkiye'ye kaçan Karacaoğlu, Hatay'ın Yayladağı ilçesindeki futbol sahasına düzenli olarak antrenman yaparak kendini formda tutmaya çalışıyor.

Karacaoğlu yaptığı açıklamada, ülkesindeki şiddetin her gün arttığını söyledi.

Suriye'de 10 yaşından bu yana futbol oynadığını belirten Karacaoğlu, şöyle konuştu:

'Çocukluğumdan beri Suriye'de futbolun içerisindeydim. 3 yıl önce ülkemdeki 1. Futbol Ligi takımlarından Teşrin SC Kulübüne transfer oldum. Burada genç takımla ülkenin her yerinde maçlara çıktım. Ancak Suriye'deki olumsuz gelişmeler nedeniyle, önce futbol sekteye uğramaya başladı. Yaklaşık 6 ay önce de tamamen durmak zorunda kaldı. Çünkü olaylar her kesimi tehdit ediyordu. Kimi sporcular Irak, Ürdün, Suudi Arabistan ve Türkiye'ye kaçtı, kimisi de güvenli bölgelere giderek yaşamını sürdürmeye çalışıyor. Şu an ülkede futbol, basketbol dahil spor adına bir şey kalmadı. Hatta ülkedeki son milli takım maçında, milli takım oyuncumuz Umer el-Sume, yeni Suriye bayrağını açtı. Bu olay sonrası 6 futbolcu milli takımı da bırakarak Katar'a kaçtı.'

-'En büyük hayalim Türkiye'de forma giymek'-
Suriye'de bulunduğu sıralarda Türkiye'deki futbolu çok iyi takip ettiğini belirten Karacaoğlu, iyi bir Fenerbahçe taraftarı olduğunu da söyledi.

Karacaoğlu, Suriye'de kendisi gibi birçok gencin futbol hayatının bittiğini anlatarak, 'Türkiye'de spor yaparak kendimi formda tutmaya çalışıyorum ve burada bir takımda forma giymek en büyük hayalim. Umarım burada bir takımda yer alarak futbol yaşamımı sürdürürüm' diye konuştu.