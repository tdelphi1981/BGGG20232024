Hikmet Karaman'ın donanımlı takımı
Teknik Direktör Hikmet Karaman, "Bize Bursaspor gibi donanımlı bir takım vermediler ki şampiyonluğa oynatalım" dedi. 
Teknik direktör Karaman, kulübün televizyonunda önemli açıklamalarda bulundu. 

Bursaspor kadrosunda kalite, potansiyel, bireysel yeteneği, oyun içerisinde taktik ve grup çalışmasında insiyatif koyabilen oyuncuların olduğunu ifade eden Karaman, "Takım oyunu içerisinde bu tür oyuncuların olması avantajdır. Karabükspor maçında bunu fazlasıyla gördük. Kadro yapısı olarak sakat oyuncuların daha önceki maçlarda banko oynayan oyuncular olduğunu düşünürsek, bazı mevkilerde alternatif oyuncu ve orada ilk defa oynayan futbolcu arkadaşlarımız vardı. Yeni bir teknik direktör için iki antrenmanın izlenimi ve maçta ne olacağı soru işareti. Çalkantılı bir dönemde geldik. Ertuğrul hocanın istifa etmesi, benim Gaziantepspor'dan ayrılmam, kamuoyunun önünde birçok soru işaretini, düşünceleri gördük. Oynanan futbolda gelecek için çok daha umutlu bakabileceğimiz bir Bursaspor'u gördük" diye konuştu.

"MOTİVASYON ÖNEMLİ"

Motivasyonun önemli olduğunu vurgulayan tecrübeli teknik adam, "Motivasyon önemli. Oyuncuyla yaşadığınız birebir konuşmalar önemli. Ama esas motivasyon siz teknik adam olarak donanımlı değilseniz 'hadi aslanım, hadi koçum' üç dakika sürer. Sahaya çıktığınız zaman orası arena. Teknik adamın takıma hükmedişi. Oyuncular cin gibidir. Teknik adamı bilir, yönetimi bilir. Orada güveni kazanmak gerekiyor. Oyuncunun kafasında şimşek çaktırmanız gerekiyor. Analiz dediğiniz zaman 25 pas yapmış, 30 top kapmış değil. Analiz taktiktir. Takımın pozitif ve negatif yönlerini ortaya koyup oyuncudan bunu senden istiyorum diyebilmektir" şeklinde konuştu.

"ÇIKAR O ARENADA GÜREŞİRİM"

Küme düşme potasındaki takımları alarak takımda bıraktığını ifade eden Karaman, "Evet ben küme düşme potasındaki takımları aldım ve ligde bıraktım. Ben onları aşağıdan alıp yukarıya taşıdım. Bize Bursaspor gibi donanımlı bir takım vermediler ki şampiyonluğa oynatalım. Ben de hatalar yapabilirim. Futbolda başarı var, şans faktörleri var. Biz çok iyi şeyler yaptık. Lig şampiyonu Bursaspor ama ondan sonra devamına bakmak lazım. O kadro yok. Ara dönemlerde yabancı oyuncu transferleri Batalla haricinde kalıcı oyuncu yok. Buna rağmen Bursaspor geçen sene hariç zirvenin takımı olmuş. Esas önemli maçlara gidiyoruz. Hem oyuncularımızın yapmamız gereken bir çok şey var. Bizim çalışıp ortaya farklı şeyler koymamız gerekiyor. Bursa futbol şehri. Burası arena. Kimseyi kandıramazsın. Ama ben çıkar o arenada güreşirim. Hata yapabiliriz. Ama dersine iyi çalışan insanlar sonunda başarıya gider" dedi.

"DERSİMİZE İYİ ÇALIŞIYORUZ"

Bursaspor'a düşündüklerini yapmaya geldiğini söyleyen Karaman, "Tabi ki Bursaspor'a geldim. Burada kafamda düşündüklerimi yapacağım kulübe geldim. Maddi olarak düşünmedim. 12'nci adam var. Böyle bir taraftar topluluğunda oynayan bir takım var. Türkiye'de benden fazla şampiyonlar ligini seyredeni tanımıyorum. Bir teknik direktörün üst düzey maçları izlemesi gerekir. Antrenman yaparak kendi taktiğinizi geliştiremezsiniz. Büyük bir camiadayım, görevimizin bilincindeyiz. Dersimize iyi çalışıyoruz. Futbolcu arkadaşlarımızın da olayın içinde olması lazım. Maç kazanmamız lazım" şeklinde konuştu.

"BU İŞLER LAFLA OLMAZ"

Takımda bazı eksiklerin olduğunu sözlerine ekleyen Hikmet Karaman, "Karabükspor maçından sonra şu an bize heryer açık. Bu işler lafla olmaz. Benim yaptığım bazı tespitlerde takımın top rakipteyken savunmada geliştirmesi gereken bazı şeyler var. Bunu Karabükspor maçında kısım kısım yaptık. Bazı eksiklerimiz var. Bunu futbolcularımızla görüp bunları yapmayacağız. Bursaspor takımı hücuma gitmeyi seven oyunculardan kurulu. Fakat topu kaptırdığınız zaman dönen topu karşılayacak futbolcular da önemli. Oyun içinde de bazı futbolcularımızı ikaz ettim" diye konuştu.

"SAKATLARIN İYİLEŞMESİ LAZIM"

Takımda bulunan sakat futbolcuların biran önce iyileşmesi gerektiğini kaydeden Karaman şöyle devam etti:
"Bu takımın potansiyeli var. Ama Vederson'un biran önce iyileşmesi lazım. Sestak'ın gelmesi lazım. Ferhat'ı oynarken izledim bu nereden çıktı dedim. Bunların hepsi önemli oyuncu. Rekabeti de arttıracak. Siz hedefe gidiyorsanız deneyimli oyuncuların maçı çevirerek hareket etmeniz gerekiyor. Oyuna atacağın oyuncu oyunu değiştirmesi lazım. Öyle durumlarda bu deneyimli oyuncuların katkısı olacak. Oyuncularıma güveniyorum."

"RİSKE GİRECEĞİZ"

Elazığspor ve Gaziantepspor maçlarının çok önemli olduğuna değinen ve rotayı belirleyecek maçlar olduğunu ifade eden Karaman, kupada oynanacak Sivasspor karşılaşmasında da alt yapıdan futbolculara şans vereceğini söyledi. Karaman sözlerini şöyle sürdürdü:

"Çıkıp oynasınlar. Bizde müthiş çocuklar var. Bu riske gireceğiz. Bugün A2 maçını seyrediyorum fiziksel güçleri harika. Bu çocuklar bir ay idman yapsın çatır çatır oynar. A takım ağabeyleri bugün hepsini alkışladı. Bu çalışmayı yapmak zorundayız."

"TOKATI YER OTURURSUN"

Taraftarın beklentisi olduğunu belirten Hikmet Karaman, "Taraftarın beklentisi var. Bizim bu beklentiye cevap vermemiz lazım. Elazığspor maçı var. Önemli bir karşılaşma. Biz Karabükspor'u 3-0 yendik diye o havayla çıkarsan, tokatı yer oturursun aşağıya. Biz rakibi iyi analiz edip oynamamız gerekiyor. Taraftarımızın da müthiş coşkusunu sahaya yansıtmamız gerekiyor. 2 haftada alacağımız 6 puanla, takımın güveni, koyacağı hedef değişir" şeklinde konuştu.

"KÜLLİYEN YALAN"

"Bursaspor köy takımı" ifadesini kullanmadığını söyleyen Karaman, şunları söyledi:

"Külliyen yalan. Nasıl bunu diyebilirim. 4 senenin en flaş takımı Bursaspor. Diyarbakır'da bile ben vardım. Yerinde izledim. Şampiyonlar Ligi maçını da izledim. Türkiye'nin alkışladığı bir takıma birinin böyle demesi olacak iş değil. Bana da mesaj atanlar var. Beni eleştirecekler. Ama objektif olsunlar. Yiğidi öldüreceksin, hakkını vereceksin. Haksızlığını da eleştiri olarak ver."