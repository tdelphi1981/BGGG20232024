Trabzonlu vekil şampiyonluk kupasını istedi
AK Parti Gümüşhane Milletvekili Feramuz Üstün, Süper Lig'in 2010-2011 sezonuna ait şampiyonluk kupasının Fenerbahçe'den alınıp Trabzonspor'a verilmesi gerektiğini iddia etti. Üstün, 'Şike Davası Yargıtay'da. Bozulursa geri veririz' dedi.
Komisyon'da Gençlik ve Spor Bakanlığı'nın 2013 yılı bütçesi üzerinde görüşmeler sürüyor.

AK Parti'li Üstün, futbol takımlarındaki yabancı oyuncu kontenjanının çok olduğunu dile getirdi ve tesislerin adeta Afrikalı gençleri yetiştirmek için kullanıldığını söyledi.

Futbolcuların genç yaşta, yüksek miktarda ücret kazanabildiğini ve şöhret olabildiğini söyleyen Üstün, bu kişilerin geleceklerinin güvence altına alınması için yüksek primli emeklilik sistemi getirilmesini önerdi.

Trabzonlu olduğunu da ifade eden Üstün, Futbol'daki 'Şike Davası'na değindi. Üstün, mahkemenin 5 maçta şike yapıldığına hükmettiğini belirterek, ikinci oldukları 2010-2011 sezonunun şampiyonluk kupasının Fenerbahçe'den alınıp Trabzonspor'a verilmesi gerektiğini savundu.

Beşiktaş taraftarı olan CHP İstanbul Milletvekili Mevlüt Aslanoğlu, davanın henüz kesinleşmediğine dikkati çekti. Bunun üzerine Üstün, Aslanoğlu'na, 'Kupamızı versinler. Dava Yargıtay'da bozulursa geri veririz' karşılığını verdi.

AK Parti'li bir milletvekilinin 'Kupa tartışmanın bütçeyle ne alakası var' sözü üzerine Üstün, 'Teşvik de parayla oluyor' dedi.

-Doping olaylarına dikkati çekti-
CHP İzmir Milletvekili Musa Çam, gençleri toplumun parçası yapmak için sosyal, kültürel ve sportif faaliyetlere büyük önem verilmesi gerektiğini söyledi.

Gençlerin bilgisayar ekranları karşısında yalnızlığa mahkum olduğunu ifade eden Çam, 'Sadece kindar değil, aynı zamanda ahlaklı, disiplinli, çalışkan, kardeşlik duygularıyla beslenen, kavgadan çok sevgiyi benimsemiş, kendine güveni tam, dürüst, özgür ve sağlıklı nesiller yetiştirmek hepimizin ortak görevi olmalıdır. Bu süreç içinde hepimiz elimizden gelen katkıyı yapmak zorundayız' diye konuştu.

Londra Olimpiyat Oyunları'ndaki başarısızlığın yanında son yıllarda doping olaylarında artış olduğunu ifade eden Çam, bu durumun Türkiye'nin uluslararası prestijini olumsuz etkilediğini ve gençlere kötü örnek olduğunu vurguladı.

'Sportif başarıların devşirme sporcularda aranmaya devam edilmesi çıkmaz sokaktır' diyen Çam, Türk kültürünü ve coğrafyasını temsil etmeyen bu sporcularla katılınan yarışmalardaki sonuçların Türkiye'nin gerçek sportif konumunu yansıtmadığını söyledi.

Bu durumun, hükümetin sportif yatırım ve eğitim konularındaki eksikliğini geçici çözümlerle kapatma tutumunu gösterdiğini savunan Çam, 'Kaldı ki bu devşirme sporcuların çok büyük bir bölümü ülkemizde bile yaşamamaktadır. Sadece yarışmalarda ay-yıldızlı formamızı giymektedirler. Bu durumun, gençliğimizin önünü açıcı bir çözüm olmadığı ortadadır' diye konuştu.