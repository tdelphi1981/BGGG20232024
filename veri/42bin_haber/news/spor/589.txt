Burak Yılmaz, Messi'yi solladı
Galatasaray'ın Cluj karşısında aldığı galibiyetin mimarlarından Burak Yılmaz, Devler Ligi'nde gösterdiği performansla Avrupa çapında adından söz ettirmeye başladı...
 Galatasaray'ın Şampiyonlar Ligi'nde Cluj ağlarına 3 gol bırakan golcüsü Burak Yılmaz, bu performansıyla Devler Ligi'nde zirveye oynamaya başladı.
 Daha önce Fenerbahçe, Beşiktaş ve Trabzonspor formalarıyla Şampiyonlar Ligi'nde boy gösteren ancak gol atma başarısı gösteremeyen Burak Yılmaz, eleştirileri son maçta gösterdiği performansla yerle bir etmiş durumda. Devler Ligi'ndeki ilk golünü Cluj ile TT Arena'da oynanan karşılaşmada havalandıran Yılmaz, dün akşamki performansıyla toplamda 4 gole ulaşarak Şampiyonlar Ligi'ndeki gol krallığında zirveye yaklaştı.
 Real Madrid'in yıldızı Cristiano Ronaldo'nun 5 golle zirvede bulundığı Şampiyonlar Ligi'ndeki gol krallığı yarışında Burak Yılmaz ile birlikte 5 isim zirve için kapışıyor. Milli takımımızın da en büyük gol umudu olan Burak Yılmaz, Şampiyonlar Ligi'nde Braga'dan Alan, Valencia'dan Roberto Soldado, Chelsea'den Oscar ve Schalke'den Huntelaar ile birlikte 4'er golle krallık yarışının içinde bulunuyor.
 Öte yandan Barcelona'nın süper yıldızı Lionel Messi ise Celtic karşısında attığı golle Şampiyonlar Ligi'nde 3 gole yükseldi.
 ŞAMPİYONLAR LİGİ'NDE 8 SENE SONRA İLK TÜRK!
 Burak Yılmaz Galatasaray’ın deplasmanda 3-1 kazandığı Cluj maçında 3 gol attı. Burak Yılmaz böylece 8 sezon sonra Türk takımında hat-trick yapan ilk oyuncu oldu. 2004-05 sezonunda Tuncay Şanlı Fenerbahçe formasıyla Manchester United’a 3 gol atmıştı.
 HAT-TRICK YAPAN İLK FUTBOLCU
 Burak Yılmaz Cluj maçında attığı 3 golle Galatasaray adına Şampiyonlar Ligi gruplarında hat-trick yapan ilk oyuncu oldu. Galatasaray tarihinde daha önce Tugay Kerimoğlu, Hakan Şükür (3 kez), Ümit Karan, Mario Jardel 2 gol atmıştı.