Başkan Yazıcı hastaneye kaldırıldı
Maçın bitiminde fenalaşan Bursaspor Başkanı Yazıcı, protokol tribününde yapılan ilk müdahalenin ardından hastaneye kaldırıldı.
 Spor Toto Süper Lig'de, takımının Trabzonspor ile yaptığı maçın bitiminde fenalaşan Bursaspor Kulübü Başkanı İbrahim Yazıcı, hastaneye kaldırıldı.
 Bursaspor'un 1-0'lık galibiyetiyle sona eren karşılaşmanın ardından fenalaşan Yazıcı'ya ilk müdahale, protokol tribününde sağlık görevlilerince yapıldı.
 Yazıcı, daha sonra ambulansla Kanuni Eğitim ve Araştırma Hastanesi'ne kaldırıldı.
 Yazıcı'nın yüksek tansiyona bağlı rahatsızlık geçirdiği kaydedildi.
 Yazıcı'nın sağlık durumunun iyi 
 Spor Toto Süper Lig'de, takımının Trabzonspor ile yaptığı maçın bitiminde fenalaşan Bursaspor Kulübü Başkanı İbrahim Yazıcı'nın sağlık durumunun iyi olduğu belirtildi.
 Bursaspor Yönetim Kurulu üyesi İrfan Koç, AA muhabirine yaptığı açıklamada, maçın ardından fenalaşan Yazıcı'nın protokol tribününde yapılan müdahalenin ardından ambulansla hastaneye kaldırıldığını söyledi.
 -''Şu anda bilinci açık ve konuşabiliyor''-
 Yazıcı'nın kaldırıldığı Kanuni Eğitim ve Araştırma Hastanesi'nin Acil Servis Sorumlusu Dr. İsmet Eraydın, servis önünde gazetecilere yaptığı açıklamada, Yazıcı'nın bir atak geçirdiğini belirterek, ''Ventriküler taşikardi atağı sonucu hastanemize getirildi. Şu anda bilinci açık ve konuşabiliyor. Takipleri yapılıyor. Daha önce de bypass olmuş kendisi. Yakın arkadaşları ile görüştürdük, tedbir amaçlı olarak yoğun bakıma aktarmayı düşünüyoruz'' dedi.