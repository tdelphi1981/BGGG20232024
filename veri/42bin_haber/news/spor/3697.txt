Öğrenmeye odaklanacak
Valtteri Bottas, Formula 1'deki ilk sezonunda tümüyle öğrenmeye odaklanacağını belirterek, kendi üzerinde çok fazla baskı oluşturmayacağını söyledi.
Frank Williams, Bottas için, "genç yarış pilotları arasında karşılaştığı en yeteneklilerden biri" olduğunu söylemiş ve kendisinden "gelecekte büyük şeyler beklediğini" dile getirmişti.

turkiyef1.com'un haberine göre; İngiliz ekibinde Brunno Senna'nın yerine geçen Bottas, uzun dönemli arzu ve hedeflerinin, takım patronu Frank Williams'ın beklentilerini karşılaşacağını ancak ilk yılında mümkün olduğunca tecrübe kazanmaya odaklanacağını belirtti.

Fin pilot, "Gelecekte başarılı olmak benim de hedefim. Artık F1'deyim, çünkü gerçekten dünyadaki en iyilere karşı mücadele etmek istiyorum" dedi.

Bottas, "İşimi iyi yapmak ve bir gün dünya şampiyonu olmak istiyorum. Fakat gelecek yıl herşey öğrenme üzerine, mümkün olan en kısa sürede hız kazanmak, hataları minimize etmek ve puan almak üzerine kurulu olacak. Takımı tanıyorum, onlar da beni tanıyor. Kokpite geçip tecrübe kazanmaya başladıktan sonra güzel şeyler yapabilirim" diye konuştu.