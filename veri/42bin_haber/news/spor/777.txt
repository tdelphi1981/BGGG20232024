Şanlıurfaspor 3 puandan emin
Şanlıurfaspor Teknik Direktörü Bahri Kaya, hafta sonu sahalarında oynayacakları Göztepe maçından 3 puan almak istediklerini söyledi.Bahri Kaya, yaptığı açıklamada, hafta sonu deplasmanda alınan 3 puanın ardından Göztepe maçını da kazanarak, başarıyı taçlandırmak istediklerini belirtti.

Sarı-yeşilli ekibin bu sezon 12 maçın sadece 3'ünü seyircisi önünde oynayabildiğine dikkati çeken Kaya, şunları kaydetti: Şanlıurfaspor bu sene oynadığı 10 lig ve 2 kupa maçlarından sadece 3'nü sahasında oynayabildi. Bu camiamız adına çok olumsuz bir durum oluşturdu. Uzun bir aranın ardından tekrar seyircimizle buluşacağımız Göztepe maçından 3 puanla ayrılmamız gerekiyor. Galibiyete takımın ve taraftarın çok ihtiyacı var. Takımımız çok iyi durumda, eksik ya da sakat oyuncumuz yok. Hazırlıklarımız sürüyor. Göztepe maçından 3 puan alacağımıza inanıyorum.

Kaya, kafileye sonradan katılan Serkan Çalık'ın da gelecek haftadan itibaren takımla birlikte çalışmalara başlayacağını sözlerine ekledi.