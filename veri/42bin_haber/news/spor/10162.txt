Sarı Melekler finalde kaybetti
Voleybol Kadınlar CEV Kupası Finali rövanş maçında Polonya'nın Bank BPS Fakro takımı, Fenerbahçe'yi 3-2 yenerek şampiyon oldu.
Polonya'daki ilk maçı da 3-2 kazanan Bank BPS Fakro, kupayı müzesine götürdü.

Salon: Burhan Felek
Hakemler: Lucian-Vasile Nastase (Romanya), Viktor Kozlovskyy (Ukrayna)
Fenerbahçe: Berg, İpek Soroğlu, Okuniewska, Paula, Seda Tokatlıoğlu, Kim (Merve Dalbeler, Nihan Güneyligil, Elif Başaran, Gökçen Denkel Zop, Nilay Özdemir, Meryem Çalık)
Bank BPS Fakro: Dziekiewich, Serena, Jagielo, Bednarek, Werblinska, Popovic (Maj, Gajgal)
Setler: 18-25, 25-19, 15-25, 25-22, 11-15
Süre: 119 dakika (24, 26, 23, 30, 16)

MUHTEŞEM GECEDEN KARELER Celal Demirbilek'in objektifinden

Karşılıklı sayılarla başlayan maçın ilk teknik molasına Polonya temsilcisi 8-6 önde girdi. Savunmada basit hatalar yapan ve manşet almakta zorlanan Fenerbahçe, Dziekiewich'in de etkili servislerine karşılık veremeyince ikinci teknik molayı 16-8 geride kapattı. Oyuna bir türlü ısınamayan Fenerbahçe, ilk seti 25-18 kaybetti.

İkinci sete daha iyi başlayan Fenerbahçe ilk teknik molayı 8-7 önde kapattı. Karşılıklı sayılarla devam eden setin ikinci teknik molasına sarı-lacivertliler 16-15 üstün girdi. File önünde iyi savunma yapan Fenerbahçe, hücumda da Kim ve İpek Soroğlu'nun etkili oyunuyla ikinci seti 25-19 kazandı.

Üçüncü sete çok iyi başlayan Polonya temsilcisi, Fenerbahçe'ye sayı şansı vermediği ilk teknik molayı 8-0 önde tamamladı. Teknik moladan sonra oyuna iyi dönmesine rağmen savunmada manşet hataları yapan sarı-lacivertliler, ikinci teknik molayı 16-9 geride kapattı. Fenerbahçe'nin farkı eritmesine izin vermeyen ve rahat bir oyun ortaya koyan Bank BPS Fakro, üçüncü seti 25-15'lik skorla aldı.

Dördüncü sete taraftarının da desteğini arkasına alarak başlayan Fenerbahçe, Kim'in üstün performansıyla ilk teknik molayı 8-4 önde bitirdi. Savunmada yaptığı basit hatalarla rakibinin sete ortak olmasına yol açan sarı-lacivertliler, buna rağmen ikinci teknik molaya da üstün girdi: 16-14. Rakibinin hücumlarını etkili bloklarla kesen Fenerbahçe, dördüncü seti 25-22 alarak maçı 2-2'ye getirdi.

Tie break setine çok kötü başlayan Fenerbahçe, rakibinin etkili hücumları karşısında varlık gösteremedi ve seti 15-11, maçı da 3-2 kaybetti.

Bu sonuçla Bank BPS Fakro CEV Kupası'nı kazandı.

Taraftar yanlız bırakmadı

Fenerbahçe Kadın Voleybol Takımı'nın, Avrupa Voleybol Konfederasyonu (CEV) Kupası finali rövanşında Polonya'nın Bank BPS Fakro takımıyla yaptığı mücadelede taraftarı yalnız bırakmadı.
Maçtan saatler öncesinde salon çevresinde toplanmaya başlayan taraftarlar, coşkuyla rövanş mücadelesinin başlamasını bekledi.

Burhan Felek Voleybol Salonu'nun büyük bölümü dolarken, tribünler sarı ve lacivert renklerin yanı sıra Türk bayraklarıyla süslendi. Tribünlerin ön kısımlarına boydan boya sarı-lacivert renklerde balonların yanı sıra Türk bayrağı ve Fenerbahçe bayrakları asıldı. Protokol tribününün karşısında bulunan tribündeki taraftarlar bir tarafı Fenerbahçe renklerinden oluşan, diğer tarafı da Türk bayrağı üzerinde Atatürk'ün fotoğrafının bulunduğu bayrakları dalgalandırdı.

Şampiyon tezahüratları

Karşılaşma öncesi ısınma çalışmaları sırasında takımı tribünlere çağıran taraftarlar, önemli mücadele öncesi oyunculara Şampiyon tezahüratlarıyla moral verdi. Karşılaşmanın başlamasından önce salon dışında yaşadıkları heyecanı içeriye girdikten sonra tribünlere taşıyan sarı-lacivertli taraftarlar, hoparlörlerden çalınan marşlar eşliğinde coşkulu bir atmosfer oluşturdu. Karşılaşmanın başlamasına az bir süre kala takımlar sahada hakemlerle birlikte dizildiği sırada tribünlerin tezahüratını, Polonya ekibinin oyuncuları hayranlıkla izledi.

Başkan ve yönetim kurulu tribünde

Sarı Melekleri önemli mücadelede Fenerbahçe Kulübü Başkanı Aziz Yıldırım ve yönetim kurulu üyeleri de yalnız bırakmayarak protokol tribünündeki yerlerini aldı. Fenerbahçeli eski yönetici Ali Koç'un yanı sıra kulübün diğer branşlarında görev yapan çok sayıda yetkili de karşılaşmayı izledi. Yıldırım, maçtan önce kendisine sevgi gösterilerinde bulunan taraftarları selamladı. Yıldırım, bir süre taraftarların tezahüratlarına alkış tutarak destek verdi.
Bu arada, Fenerbahçe'de, sakatlıkları bulunan Eda Erdem ve Marianne Steinbrecher karşılaşmada forma giyemedi. 
Polonya ekibi Bank BPS Fakro, şampiyonluk kupasını CEV Asbaşkanı Renato Arena'dan aldı

Voleybol 2013 Kadınlar CEV Kupası'nda şampiyon olan Polonya'nın Bank BPS Fakro takımı, şampiyonluk kupasını aldı. Burhan Felek Voleybol Salonu'nda Fenerbahçe ile yaptığı final rövanşını 3-2 kazanarak kupaya uzanan Polonya temsilcisine, kupasını Avrupa Voleybol Konfederasyonu (CEV) Asbaşkanı Renato Arena verdi.

İstanbul'da şampiyonluk kupasını kaldıran Polonya ekibinin oyuncuları madalyalarını ise Türkiye Voleybol Federasyonu Başkanı Özkan Mutlugil, Fenerbahçe Kulübü Genel Sekreteri Talat Yılmaz, Türkiye Voleybol Federasyonu Başkan Vekilleri Akif Üstündağ ve Mustafa Ekşi'den aldı. Bu arada, finalin en değerli oyuncusu seçilen Bank BPS Fakro takımının 10 numaralı oyuncusu Sanja Popovic'e de maç sonunda ödülünü, Grundig Marka Müdürü Özlem Akbayır verdi. Kupa töreninde Fenerbahçeli oyunculara ise gümüş madalya verildi.