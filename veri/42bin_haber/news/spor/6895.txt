Transferi 'Wireless'e takıldı
Fulham'da forma giyen oyuncusu Pajtim Kasami'nin Pescara'ya transferi teknolojinin kurbanı oldu.
Daha dün Milan'a Balotelli'nin transferini yapan Raiola, Milano'da bulunduğu otelde wi-fi bağlantısında çıkan sorundan ötürü Kasami'ye ait evrakları İngiltere Futbol Federasyonu FA'a ulaştıramadığı için oyuncunun Fulham'dan Pescara'ya transferi gerçekleşemedi.
Pajtim, bu duruma twitter hesabından, "Neden herşey bana karşı' diye isyan ederken, süper menajer Riaola ise topu kaldığı otele attı. La Gazzetta dello Sport'a konuşan Raiola: "Bu lanet olası otelde transfer yapmak imkansız. Bağlantı yok, internete bağlanamadım ve evrakları gönderemedik" dedi.
FA kuralları gereği transfer için gerekli evrakların internet üzerinden ulaştırılması ve 'online' onayın alınması gerekiyor. Kasami için gerekli evraklar zamanında ulaştırılamadığı için oyuncunun transferi, transferin son gününde gerçekleşemedi.