Halkbank final bileti için Ukrayna'da
CEV Kupası'nda deplasmanda Lokomotiv Kharkiv ile karşılaşacak olan Halkbank, maçı kazanması halinde finale yükselecek.CEV Kupasında fırtına gibi esen Halkbank, yarı finalin ikinci maçında yarın TSİ 18.00'de Lokomotiv Kharkiv ile karşı karşıya gelecek. Yarı finalin ilk maçında Ankara'da rakibini 3-0 gibi net bir skor ile yenen başkent ekibi, deplasmandaki karşılaşmayı kazanması halinde adını finale yazdıracak. 

CEV Kupasında Türk voleybol tarihinde ilk kez finale yükselme başarısı gösteren takım unvanını elde etmek istediklerini ifade eden Halkbank Spor Kulübü Başkanı Selahattin Süleymanoğlu, CEV Kupasını Ankara'ya getirmek istediklerini belirtti. Bu doğrultuda hedeflerine sadece bir adım kaldığını dile getiren Süleymanoğlu, "Türk voleybolunun yükselen değeri olmak bizi onurlandırıyor. Bu önemli kupada önce finale yükseleceğiz ardından da kupayı kazanacağız" dedi. 

İyi bir yerde olduklarını dile getiren takımın genç oyuncusu Sabit Karaağaç, rakiplerine saygı duyduklarını maça da bu bilinçle çıkacaklarını söyledi. Genç oyuncu, "Özellikle Avrupa kupası maçlarında iyi bir performans ortaya koyuyoruz. Takımdaki uyum ve arkadaşlık iyi düzeyde. Kupada çok önemli rakiplerimizi saf dışı bıraktık. Kharkiv güçlü bir takım, bizim için zor olacak ama finali çok istiyoruz" diye konuştu. 

Halkbank ve Milli Takımın başarılı smaçörü Serhat Çoşkun, bir ilki başarmak istediklerini belirterek, "Finali yükselmeyi çok arzu ediyoruz. Hedefe odaklandık ve iyi hazırlandık. Rakibimiz küçümsenecek bir takım değil. O nedenle maça büyük bir ciddiyetle çıkacağız. Bir ilk gerçekleştirerek kupayı müzemize götürmek istiyoruz" yorumunu yaptı.