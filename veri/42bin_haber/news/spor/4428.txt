Dörtlü final yolunda destek bekliyorlar
Arkas Spor, Avrupa Şampiyonlar Ligi'nde dörtlü finale kalma yolunda 12'li play-off turunda Polonya temsilcisi PGE Skra ile karşılaşacakErkekler voleybolda, Avrupa şampiyonlar ligi'nde yoluna devam eden tek Türk temsilcisi olan Arkas Spor'un basın sözcüsü Uğur Özden, Salı günü 12'li play-off turunda İzmir'de oynayacakları PGE Skra maçı için taraf desteği beklediklerini söyledi.

Özden, yaptığı açıklamada, geçen sezon dörtlü final oynama başarısı gösterdikleri Avrupa Şampiyonlar Ligi'nde bu yıl da yollarına devam etiklerini, 12'li play-off turunda karşılaşacakları PGE Skra ekibini yakından tanıdıklarını söyledi.

Şampiyonlar Ligi'nde kolay rakibin olmadığını kaydeden Özden, şunları kaydetti:

Son 12 takım içinde en iyi kuralardan birisini çektik ama rakibimiz PGE Skra da grubunu lider tamamladı ve Fenerbahçe Grundig'i her iki maçta da yendi. Hedefimiz öncelikle burada galip gelip Polonya'daki maçı da altın sete bırakmadan son 6 takımın arasına kalmak. Ahmet Pezük dışındaki oyuncularımızın hepsi oynayabilecek durumdalar. İzmir'deki müsabakada destek çok önemli. İzmirliler Arkas Spor'u dörtlü finalde görmek istiyorlarsa, Salı günü bizi yalnız bırakmasınlar.

Hedef ilk 6'ya kalmak

Avrupa'da 2009'da kazandığı GM Capital Erkekler Avrupa Challenge Kupası ile bir ilke imza atan Arkas Spor, bu yıl da geçen sezon olduğu gibi Avrupa Şampiyonlar Ligi dörtlü finaline kalmak için mücadelesini sürdürüyor.

Şampiyonlar Ligi'nde (F) Grubu'nu ikinci sırada tamamladıktan sonra 12'li play-off turunda geçen sezon dörtlü finalde elendiği Polonya temsilcisi PGE Skra ile eşleşen mavi-beyazlı ekip, rakibiyle ilk maçını 15 Ocak Salı saat 19.00'da Atatürk Voleybol Salonu'nda oynayacak.

Arkas Spor, 23 Ocak Çarşamba günü Lodz kentindeki Atlas Arena'daki rövanş maçının ardından rakibini elemesi durumunda bir üst turda Zaksa (Polonya)-Noliko (Belçika) maçının galibiyle karşılaşacak.

Polonya ekibiyle geçen sezon dörtlü finalin ilk maçında karşılaşan Arkas Spor, rakibine 3-0 yenilmişti. Bu yıl (E) Grubu'nda Fenerbahçe Grundig ile birlikte yer alan Polonya temsilcisi, sarı-lacivertli ekibi 3-0 ve 3-1'lik skorlarla mağlup etmişti.

Avrupa kupalarında 57. maçına çıkacak Arkas Spor, şimdiye kadar oynadığı müsabakalarda 37 galibiyet, 19 mağlubiyet aldı.