Trabzonspor'da Burak Yılmaz'ın boşluğu dolmadı
Trabzonspor'da geçen sezon 33 gol ile ligi gol kralı olarak tamamlayan ancak sezon başında Galatasaray'a transfer olan Burak Yılmaz'ın boşluğu dolmadı.
Spor Toto Süper Lig'de tarihin en kötü dönemlerinden birini yaşayan bordo-mavililer, ligin 25 haftalık bölümünde gol yollarında önemli sorun yaşarken ligin en az gol atan takımlarından da biri oldu.

Geçen sezon Burak Yılmaz'ın önemli katkısıyla ligin 25. haftası sonunda 44 gol atan bordo-mavililer, bu sezon aynı dönemde 18 gol daha az atarak 26 gol kaydetti.

Karadeniz ekibinde bu dönemde golcülüğüyle öne çıkan bir oyuncu olmazken 26 gol 13 farklı oyuncudan geldi. En fazla gol atan oyuncular 4'er golle Adrian ve Olcan olurken, Halil ve Henrique 3 gol, Vittek, Sapara, Emerson 2'şer, Volkan Şen, Soner, Janko, Yasin, Alanzinho ve Colman da 1'er gol kaydetti.

-Burak, 13 oyuncuya bedel-

Trabzonspor'dan ayrılan Burak Yılmaz, geçen sezon söz konusu dönemde bordo-mavili takımın attığı 44 golün 25'ini tek başına rakip ağlara göndermişti.

Burak, bu sezon 13 oyuncunun attığı 26 golün bir golle gerisinde kalarak hemen hemen bu oyuncuların attığı gol sayısına ulaştı.

-9 maçta gol atamadılar-

Trabzonspor, bu sezon 25. haftası tamamlanan ligde 9 maçta gol atmadı. Bordo-mavililer, ligin ilk yarısında Gaziantepspor, Fenerbahçe, Bursaspor, Eskişehirspor, Galatasaray, ikinci yarıda da Sivasspor, Fenerbahçe, Kasımpaşa ve Beşiktaş maçlarında rakip ağlara gol gönderemedi.

Bordo-mavililer, 25 haftada 26 gol atarak maç başına 1.04 gol ortalamasıyla oynarken, ligin son 4 haftasında da sadece 1 gol kaydetti.