"Hedeflerimiz doğrultusunda ilerliyoruz"
Judo Federasyonu Başkanı Fatih Uysal, 2012 yılı Londra Olimpiyatları dışında istediğimiz gibi geçti. Hedeflerimiz doğrultusunda adım adım ilerliyoruz dedi.Uysal, AA muhabirine, 2012 yılının değerlendirmesini yaparken, yeni yıldaki hedefleri hakkında da açıklamalarda bulundu.

Londra Olimpiyatları'na iki sporcuyla katıldıklarını hatırlatan Uysal, istenilen sonuçlarla Türkiye'ye dönemediklerini ifade etti. Uysal, Avrupa'daki şampiyonalarda ise başarılı olduklarını öne sürerek, Avrupa 23 Yaş Altı Judo Şampiyonası'nda bir altın bir de bronz madalya kazandıklarını söyledi.
Türkiye'ye çok önemli olimpiyat puan müsabakaları kazandırdıklarını dile getiren Uysal, sözlerini şöyle sürdürdü:
Grand Prix'yi Türkiye'ye kazandırdık. Grand Prix, 2016 yılına kadar Türkiye'de düzenlenecek. Samsun'un evsahipliğinde gerçekleşecek 300 puan değerindeki Grand Prix'lerin ilki, 30-31 Mart 2013 tarihlerinde yapılacak. Kendi evimizde olimpiyat puan müsabakası yapacak olmamız önemli. Ayrıca, faal kulüp sayımız da 228'e ulaştı. Liglerimizin kalitesi arttı. 2012 yılı Londra Olimpiyatları dışında istediğimiz gibi geçti. Hedeflerimiz doğrultusunda adım adım ilerliyoruz.

Yeni yıldan beklentiler
Uysal, yeni dönemde ise daha fazla mesai harcayacaklarını belirterek, Sponsorluk konusunda bizzat ben koşturacağım. Yeni yılda sponsorlukla ilgili çok sayıda çalışma yapacağız diye konuştu.

Uluslararası organizasyonlardan daha çok madalyayla dönmek için çaba sarf edeceklerini vurgulayan Uysal, antrenör eğitimi üzerinde de önemle durduklarını söyledi.

Uysal, antrenör eğitimi içi Avrupa Judo Birliği (EJU) Sportif Direktörü Daniel Lascau ile anlaştıklarını anımsatarak, şöyle konuştu:
Milli takımlarımızda 18 antrenörümüz var. Yeni anlaşmaya vardığımız Lascau ise Ocak ayında Türkiye'ye gelecek. Lascau, hem milli takım, hem de kulüp antrenörlerin eğitimiyle ilgilenecek. Kendisi, antrenörlerimizi ve sporcularımızı uluslararası turnuvalardan tanıyor. Türkiye'deki eksikleri bilen birisi.
Milli takım kadrosunda da gençleştirmeye gideceklerini anlatan Uysal, Yeni jenerasyon oluşturma adına bu gerekiyor. Tükenmiş sporcularımızla yollarımızı ayırıp, hedefi olanlarla yola devam etmek zorundayız ifadesini kullandı.