Skandal atama!
 
 Merkez Hakem Kurulu şok bir görevlendirmeye daha imza attı... İstanbul Büyükşehir Belediye personeli olması nedeniyle sezonun 17. haftasındaki Kasımpaşaİstanbul Belediye maçına atanmasıyla bir anda eleştiri oklarının hedefi olan üst klasman hakemi Volkan Bayarslan’a skandal olarak nitelendirilebilecek bir atama yapıldı. Volkan Bayarslan iki İstanbul ekibinin kozlarını paylaştığı mücadelede verdiği kararlardan ötürü Kasımpaşa cephesinden ağır eleştiriler almıştı. Lacivert-Beyazlı ekip olayı disiplin kuruluna taşıyıp şikayetini dile getirmişti. Belediye çalışanı olduğunu kurula bildirmemesinden dolayı Merkez Hakem Kurulu tarafından hatalı bulunan deneyimli hakeme o müsabakanın ardından da yeni bir görev verilmemişti. Ancak dün gelen haber adeta şok etkisi yarattı. Volkan Bayarslan, İstanbul Süper Amatör Lig’de bir müsabakada düdük çalması için görevlendirildi. Tecrübeli hakem, 5. Grup’ta oynanacak olan Feriköy-Yahya Kemal İdmanyurdu karşılaşmasına atandı.
 
 KARAR HENÜZ VERİLMEDİ
 
 Evinde ağırladığı İstanbul Belediye’ye 2-0 mağlup olan Kasımpaşalı yöneticiler yapılan bu hatalı atamanın ardından karşılaşmanın tekrarını istemiş, ancak TFF Yönetim Kurulu’ndan ret cevabı almıştı. İstanbul ekibinin itirazı üzerine duruşma kararı alan tahkim kurulunun müsabakayla ilgili kararı ise 31 Ocak’ta yapılacak toplantının ardından verecek.
 
 FATURA BAYARSLAN'A KESİLDİ
 
 Volkan Bayarslan, Kasımpaşa-Belediye maçına Merkez Hakem Kurulu tarafından atandığında, kurulunu uyarmamakla çok ciddi bir hata yapmıştı. Bu olayda  Volkan Bayarslan kadar üst düzey bir hakeminin çalıştığı kurumdan haberi olmayıp, onu, o maçta görevlendiren kurulun da büyük hatası vardı. Dolayısıyla MHK kendisini kurtarmak için faturayı Volkan Bayarslan’a kesti ve hakemine ciddi bir uyarı yapmış oldu böylelikle. Ancak şunu da belirtmek gerekir ki; klasmanına bakılmaksızın MHK istediği her hakemi profesyonel ligde de amatör kümede de görevlendirmeye yetkilidir.
 
 Serdar Tatlı/Fanatik