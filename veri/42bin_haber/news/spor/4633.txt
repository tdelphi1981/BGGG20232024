Iniesta: Bir gün mutlaka yenileceğiz
Barcelona'nın yıldız oyuncusu Andres Iniesta iyi gidişe devam etmek istediğini dile getirdi ancak er ya da geç yenilebileceklerini söyledi.
Barcelona'nın yıldız oyuncusu Andres Iniesta, yakaladıkları form grafiğini sürdürmek istediklerini ancak er ya da geç yenilebileceklerinin de farkında olduklarını söyledi.

Bir gün yeniden maç keybetmenin kaçınılmaz olduğunu belirten 28 yaşındaki İspanyol, "Er ya da geç 'ilk' mağlubiyet gelecek." şeklinde konuştu.

Barcelona'nın resmi internet sitesine açıklamalarda bulunan başarılı orta saha oyuncusu, "Yenilmezlik serimizi elimizden geldiğince ileriye götürmeye çalışacağız. Müthiş hissediyoruz ve ilk yarıda ortaya koyduğumuz performans tam anlamıyla müthişti. Ama bu tip istatistikler sadece sezon sonunda önemli oluyorlar, bu sebeple Mayıs ayında da bu formumuzu korumuş olmayı diliyorum." dedi.

Barcelona'da her oyuncunun bireysel yeteneklerini takım adına en üst seviyede kullanabildiklerini belirten Iniesta, aldıkları iyi sonuçların da sıkı çalışma ve fedakarlık ürünleri olduklarını söyledi.

Haftasonunda La Liga'da Malaga'yı 3-1 mağlup eden Barcelona, Çarşamba akşamı İspanya Kral Kupası'nda tekrar Malaga'yla karşı karşıya gelecek.