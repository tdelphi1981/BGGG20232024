Eski Bursasporlu oyuncuya ırkçı saldırı
Hollanda 1. Ligi (Eredivisie) takımlarından AZ Alkmaar'ın bir dönem Bursaspor'da da forma giyen siyahi futbolcusu Jozy Altidore'a, Den Bosch taraftarlarınca ırkçı tezahürat yapıldı.Eredivisie takımlarından AZ Alkmaar'ın, 2011 yılında Bursaspor forması da giyen ABD'li forvet oyuncusu Jozy Altidore, takımının Hollanda Lig Kupası çeyrek final ilk maçında karşılaştığı ikinci lig ekibi Den Bosch'un taraftarlarınca yapılan ırkçı tezahürata maruz kaldı.

Altidore, takımının 5-0 kazandığı ve bir gol attığı maçta başına gelenlerin bir benzerini daha önce yaşamadığını ancak çok da aldırış etmediğini ifade etti. Siyahi futbolcu, bu gibi olayların hala yaşanmasının üzücü olduğunu ama yaşananlarla ilgili elinden bir şey gelmediğini belirterek, Yapabileceğim tek şey, onların daha iyi insanlar olması için dua etmek dedi.

23 yaşındaki Altidore, ırkçılığın çözümü için eğitime odaklanmak gerektiğini bildirerek, Irkçılık yaşamaya devam ediyor. Kendimizi ve yetişen nesilleri daha iyi olmak konusunda eğitmekten başka yapabileceğimiz bir şey yok diye konuştu.

Den Bosch Başkanı Peter Bijvelds ise olanlardan kötü niyetli bazı taraftarları sorumlu tutarak, Den Bosch, AZ Alkmaar ve hakemin, maçın durdurulmasını değerlendirdiğini ama aksi yönde karar aldıklarını öne sürdü.
AZ Alkmaar'ın resmi Twitter hesabından yapılan açıklamada da maçın hakemi Reinold Wiedemeijer'in, içlerinde ormandaki sesleri taklit eden tezahüratın da olduğu Altidore'a yönelik uygunsuz davranışlar nedeniyle maçı devre arasında tatil etmek istediği ancak Altidore'un da aralarında bulunduğu AZ Alkmaarlı futbolcuların maçı devam ettirmesi yönünde ikna ettiği belirtildi.