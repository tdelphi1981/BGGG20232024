Futbolcularıma hakaret etmem!
Avcı'dan Hamit'in 'Sert olmalı' sözüne şok cevap: Sert bir tarz bekliyorlarsa, olamam. Hakaret bekliyorlarsa onların ayıbıdır
 A Milli Takım Teknik Direktörü Abdullah Avcı, NTV'de katıldığı 'Bana Söz Ver' isimli programda Selçuk İnan konusunda ve Hamit Altıntop'un Macaristan karşılaşması sonrası söylediği 'Sert olmalı' sözlerine net açıklamalar getirdi. İşte Avcı'nın çarpıcı mesajları:
 - BEN futbolcularına nasıl davranacağını iyi bilen bir insanım. Bazen ses tonum yükselebilir. Eğer futbolcularım benden sert bir tarz bekliyorsa, bağırıp çağırmamı istiyorlarsa bundan vazgeçsinler, ben böyle olamam. Oyuncu benden hakaret bekliyorsa bu gerçekten onların ayıbıdır.
 - ALMANYA yerine Türk Milli Takımları'nı tercih eden oyunculara haksızlık ediyoruz. Şu anda Almanya'da bin 786 sporcu takip ediyoruz. Sonra bir Alman'ı kaçırdığımız zaman 'Bu oyuncu nasıl kaçar?' diye tepki alıyoruz. Yetişme tarzları farklı, adaptasyon sorunları mutlaka oluyor. Ama bu konunun tamamen haksızlık olduğunu düşünüyorum.
 - FUTBOL öyle bir oyun ki 2 saat oynanıyor, 22 saat konuşuluyor. Kadroda oynatmadığım oyuncularla ilgili durum farklı noktalara çekildi. Benim için oyuncunun dini, dili ve rengi önemli değildir. Bir oyuncu üzerinden konuşulup diğer futbolculara saygısızlık yapıldı.
 KULÜPÇÜLÜK VAR
 - OYUNCU tercihlerinde iş biraz kulüpçülüğe döndü. Bu oyuncu grubunun yüzde 80'iyle uzun süre çalıştım. Benim için oyuncunun hangi kulüpte oynadığı önemli değil. Kadroyu oluştururken futbolcuların hangi kulüpte oynadığının farkında değiliz.
 - 2014 Dünya Kupası'na gitmek için bütün inancımız devam ediyor, edecek de... Türk futboluyla ilgili Abdullah Avcı'nın ve Türkiye Futbol Federasyonu'nun mücadelesi de devam edecek.
 HİSSEDERSEM...
 - 2015 yılının mayıs ayına kadar mukavelem var. Mesleki anlamda uzun vadeli çalışacak gibi hareket ediyorum. Bırakma duygusunu bir gün hissettiğin an bunun kararını zaten verirsin. 2015'in sonunu beklemek gerekmez. Yaşanan olaylar, olumlu veya olumsuz seni nereye sürükleyecekse sabah erken kalktığında karar verirsin. Ben daha önce bu kararları çok verdim. 10 sene önce Abdullah Avcı neredeydi, şimdi nerede? Herkes bizi konuşuyor. Zaman ve sabır bizi haklı çıkaracak.
  