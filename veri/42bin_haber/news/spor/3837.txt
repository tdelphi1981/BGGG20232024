Ya evde yoksan
Koç Pianigiani'nin 3 oyuncusunu alarak içini boşalttığı eski takımı adeta intikam aldı. Savunmasız Kanarya, 41 sayı atan McCalebb'in yerine gelen Brown'u durduramadı
 THY Avrupa Ligi TOP 16 Turu F Grubu'nda F.Bahçe Ülker, İtalyan M.Siena'ya da son dakikalarda 92-98 ile teslim olarak, grupta 2'de 0 çekti. Sanikidze-Brown ağırlıklı basketler yiyen Kanarya, 5. dakikayı 12-16 geride geçti.  
 İLK periyot Sato'nun üçlüğü ile 26-26 bitti. 14.11'de Andersen'ın basketi ile 32-30 öne geçen F.Bahçe, Bogdanovic'in üçlüğü ve McCalebb'in turnikeden attığı basketle devreyi 51-45 önde bitirdi. 
 SAVUNMA HAK GETİRE!
 ÜÇÜNCÜ periyotta Siena, Brown'ın hızlı hücumlardan ürettiği turnike basketlerle farkı düşürse de, F.Bahçe 26.20'de 25. sayısına imza atan Bojan'ın muhteşem üçlüğü ile farkı 11'e yükseltti: 69-58. 
 ANCAK maç başından beri savunmasında inanılmaz hatalar yapan Sarı-Lacivertliler, İtalyanlar'ın geri dönüşüne davetiye çıkardı ve periyot 73-69 sona erdi. 
 SON periyotta bitime 3 dakika kala 85-88 ile 3 sayı geriye düşen temsilcimiz, son 12 saniyeye adeta tek başına savaşan Bogdanovic'in basketi ile 92-94 yenik girdi. Mola alan Simone Pianigiani'nin müdahalesi de işe yaramadı ve Kanarya, Ülker Arena'dan boynu bükük ayrıldı.