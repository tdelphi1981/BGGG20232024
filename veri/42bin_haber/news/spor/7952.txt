Voleybolda Avrupa tehiri
Halkbank ve Arka Spor'un Avrupa kupalarında yapacakları karşılaşmalar nedeniyle Acıbadem Erkekler Voleybol Ligi'nde bugün oynayacakları maçları ertelendi.Erkekler CEV Kupası yarı final ilk maçında sahasında Ukrayna'dan Lokomotiv Kharkiv'i 3-0 yenen Halkbank, rövanş maçını 13 Şubat Çarşamba günü yapacak. Türkiye Voleybol Federasyonu (TVF), Ankara temsilcisinin bu maçı nedeniyle Acıbadem Erkekler Voleybol Ligi'nde Torul Gençlik ile oynayacağı karşılaşmayı ileri bir tarihe aldı.

TVF, Avrupa Erkekler şampiyonlar ligi 6'lı Play-Off Grubu'nda mücadele eden Arkas Spor'un da ligde oynayacağı karşılaşmayı erteledi.

Şampiyonlar Ligi'nde deplasmanda Zaksa takımına 3-2 yenilen Arkas Spor, bu maçın rövanşında Polonya temsilcisini 12 Şubat'ta İzmir'de konuk edecek. Bu önemli karşılaşması öncesi TVF, Arkas Spor'un Acıbadem Erkekler Voleybol Ligi'nde oynayacağı Ziraat Bankası karşılaşmasının tarihinde de değişiklik yaptı.
Arkas Spor ve Halkbank'ın ligde oynayacakları karşılaşmaların tarihleri ise henüz belirlenmedi.