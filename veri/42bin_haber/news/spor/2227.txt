"Yine mi yuhalatmak istiyorsunuz"
Eskişehirspor maçında gösterilen tepki nedeniyle Hüseyin Avni Aker Stadyumu'nu terk eden ve bir süre Trabzon'daki maçları izlemeyeceği belirtilen Başkan Sadri Şener, yarın yapılacak genel kurul için Trabzon'a geldi. Şener, Kayserispor maçını izleyip izlemeyeceğiyle ilgili bir soruyu yanıtlarken, "Yine mi yuhalatmak istiyorsunuz? Seviyorsunuz herhalde" ifadesini kullandı.
Trabzonspor'un seçim maddesi bulunmayan Olağan Genel Kurulu yarın (cumartesi) saat 11.00'de Karadeniz Teknik Üniversitesi Atatürk Kültür Merkezi'nde yapılacak. Muhalif kanadın özellikle kulübün borcu, transfer yanlışları ve şike sürecinde izlenen tutumla ilgili yönetime sert tepki göstermesi bekleniyor. Kongrede eski başkan Şamil Ekinci'ye Onursal Başkanlık sıfatı verilmesi için önerge sunulacağı, daha önceki kongrede ibra edilmeyen eski başkanlardan Nuri Albayrak yönetiminin ibra edilmesi için dilekçe verileceği öğrenildi. Bordo  mavililerde kongre öncesinde 7 bin 125 üyenin aidatını ödediği, bunlardan 6 bin 799'unun oy kullanma hakkına sahip olduğu belirtildi. 
"ÇOK HEYECANLANMAYIN" 
Trabzonspor Başkanı Sadri Şener, Olağan Kongre için Trabzon'a geldi. Havalimanında Asbaşkan Nevzat Şakar, Genel Sekreter Hasan Yener ve yönetim kurulu üyeleri tarafından karşılanan Başkan Şener, kongrede muhalefet kanadının sert konuşma yapacağı yönündeki soruları yanıtlarken, "Muhalifler konuşma yapacak tabii ki. Hakları konuşma yapmak. Çok heyecanlanmayın, normal bir kongre olacak. Anormal bir şey olmayacak, normal geçecek" ifadesini kullandı. 
"YİNE Mİ YUHALATMAK MI İSTİYORSUNUZ?" 
Eskişehir maçında takım 3  0 yenik duruma düştükten sonra yoğunlaşan protestolar nedeniyle 70'inci dakikada Hüseyin Avni Aker Stadyumu'nu terk eden Başkan Sadri Şener'in bir süre Hüseyin Avni Aker Stadyumu'ndaki maçlara gitmeyeceği konuşuluyordu. Şener, Pazar günü oynanacak Kayserispor maçını izleyip izlemeyeceğiyle ilgili soruyu yanıtlarken şunları söyledi: 
"Bilmiyorum kalıp kalmayacağımı. Yarın akşam bir düğün var İstanbul'da. Gidermiyim, gitmem mi bilmiyorum şu anda. Ama çok önemli bir konu değil. Yine mi yuhalatmak istiyorsunuz? Seviyorsunuz herhalde." 
KOLTUK DEĞNEKLERİ GERİ DÖNDÜ 
Beşiktaş Onursal Başkanı Süleyman Seba'yı ziyaret için gittiği hastanede düşerek dizini inciten ve ameliyat olan Başkan Sadri Şener, bir süre ayağı alçılı şekilde koltuk değnekleri ile dolaşmıştı. Daha sonra koltuk değenklerini de atan ve fizik tedavi sürecini başlatan Sadri Şener'in, bugün Trabzon'a gelişinde yine topalladığı görüldü. Şener, gazetecilere koltuk değnekli fotoğraf vermemek için havalimanı çıkışında değneği yanındaki görevliye verdi. Şener, bu sırada yöneticilere, "İyileşti diye biraz şımardık ve çok üstüne gittik ayağın. Ağrı yapmayı başladı" dedi. Şener topallayarak kulüp aracına bindi. 
ASBAŞKAN ŞAKAR'DAN TARAFTARLARA ÇAĞRI 
Trabzonspor Asbaşkanı Nevzat Şakar, ligde kalan 3 maçtan 9 puanla ayrılmayı hedeflediklerini belirterek, "Biz bu 9 puanın peşinden koşuyoruz. Ümit ediyorum bu hedefimizi gerçekleştireceğiz. Bu 9 puanı alırsak şampiyonluk yolunda çok önemli bir yol kat etmiş oluruz. Ligin ilk yarısını iyi bir yerde bitirmek istiyoruz" dedi. Gençlerbirliği maçıyla yeni bir çıkış yakaladıklarını ve Kayserispor maçıyla bunu sürdürmek istediklerini dile getiren Şakar, "Kayserispor maçında taraftarlarımızdan takımı yalnız bırakmamalarını istiyoruz. Taraftar takımına küsmemeli. Çünkü başka Trabzonspor yok. İyi günde kötü günde hep beraber takımın yanında olmalıyız. O bakımdan taraftarların Pazar günkü maça gelip destek vermelerini arzu ediyorum" diye konuştu. 
"MAKUL ELEŞTİRİLERE AÇIĞIZ" 
Şakar, yarın yapılacak genel kurulla ilgili olarak da şunları söyledi: "Biz makul eleştirilere açığız. Tabi ki biz de insanız, yanlışlarımız olabilir. Kulübün üyelerinin gelip hesap sormaları gayet normaldir. Zaten Trabzonspor borsaya açık bir kurum. Burada bir yanlış olmaz. Mali Genel Kurul'da harcamalar okunur. İnsanların seviyeli eleştirilerde bulunmalarında fayda var. Birbirimizi yaralamadan yapılacak eleştirilere açığız."