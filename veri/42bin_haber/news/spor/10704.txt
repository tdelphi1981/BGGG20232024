Taffarel: Tanrı istemedi belki de
Galatasaray Kaleci Antrenörü Claudio Taffarel, Gençlerbirliği'ne 1-0 yenildikleri maçta şanssızlıklarından yakındı.
Cezası nedeniyle teknik direktör Fatih Terim'in yer alamadığı basın toplantısına, teknik heyetten kaleci antrenörü Claudio Taffarel katıldı.

Gençlerbirliği'nin savunma yapmaya geldiğini ve kapalı bir futbol oynadığını belirten Brezilyalı teknik adam, 'Biz birçok pozisyona girdik ve fırsat yakaladık ama ne yazık ki golü atamadık. Top girmek istemedi. Tanrı istemedi belki de. Futbolda böyle şeyler olabiliyor' dedi.

UEFA Şampiyonlar Ligi'ndeki Schalke 04 maçı öncesi kazanmayı çok istediklerini ve bugünkü sonucun kendilerini üzdüğünü dile getiren Taffarel, 'Sonuç üzücü ama takımın bugünkü reaksiyonu, performansı bizim adımıza sevindiriciydi. Büyük takımların bu tip durumlardan çabuk sıyrılması gerekiyor. Bunu yapacağımızdan şüphemiz de yok. Sonuca üzüldük ama herkesin kafası dikti. Oynanan oyun ve girilen pozisyonlar ortada' ifadelerini kullandı.

-Oyuncuların görüşleri-

Basın toplantısına katılan sarı-kırmızılı futbolcular Yekta Kurtuluş ile Umut Bulut, kazanmak için ellerinden geleni yaptıklarını söyledi.

'Kazanmak için her şeyi yaptık' diyen Yekta, 'Tek eksik goldü. Her şeyle mücadele ediyoruz. Sahada hocamız olmadan oynuyoruz, çok kötü bir zemin var. Bahane değil belki ama puan kayıplarında etkisi olduğunu düşünüyorum. Önümüzdeki maçlarda daha iyi mücadele edeceğiz. Önümüzde Schalke 04 maçı var. Ona konsantre olacağız ve istediğimiz sonucu alıp geleceğiz' şeklinde görüş belirtti.

Umut Bulut ise 'topun kendilerini sevmediğini' dile getirerek, 'Bu sonucu çabuk unutmamız lazım. Üzgünüz ama önemli bir Schalke 04 maçı var. O maça konsantre olacağız' dedi.