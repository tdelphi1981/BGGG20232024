Emre'den Alper'e milli takım...
Türkiye'nin, Çek Cumhuriyeti ile yapacağı özel maç için belirlenen 23 kişilik aday kadrosunda yer alan futbolcular içinde en tecrübelisi Fenerbahçeli Emre Belözoğlu, en genci ise Eskişehirsporlu Alper Potuk. 
(A) Milli Takım formasını şimdiye dek 89 kez giyen Emre Belözoğlu, gelmiş geçmiş en çok oynayanlar listesinde de 6. sırada yer alıyor. Emre Belözoğlu, ilk defa 7 Aralık 1994'te Bakü'deki Azerbaycan-Türkiye 15 yaş altı milli maçı ile başlayan milli takım serüveninde, şimdiye kadar tam 161 kez milli formayı giymeyi başardı. 14 yaşında milli forma ile tanışan Emre Belözoğlu; 2008 Avrupa Şampiyonası, 2002 Dünya Kupası, 2000 Avrupa Şampiyonası, 1997 16 Yaş Altı Avrupa Şampiyonası, 1996 16 Yaş Altı Avrupa Şampiyonası gibi en üst düzey turnuvalarda yer aldı.

8 Nisan 1991 doğumlu olan Alper Potuk ise, 2005'ten bu yana Eskişehirspor forması giyiyor. İlk kez 29 Şubat 2012'deki Slovakya maçında (A) Milli Takım forması giyen Alper Potuk, son oynanan Danimarka karşılaşması ile ikinci milliliğini yaşadı.

-Ahmet İlhan Özek, ilk kez aday kadroda-

Abdullah Avcı tarafından, (A) Milli Takım'ın Çek Cumhuriyeti maçı kadrosuna davet edilen Ahmet İlhan Özek, ilk kez bu heyecanı yaşayacak. 25 yaşındaki Kardemir Karabükspor oyuncusu, şu ana kadar 3 kez A2 Milli Takım forması giydi.

-Hakem Hollandalı Björn Kuipers-

Türkiye-Çek Cumhuriyeti maçını Hollanda Futbol Federasyonu'ndan Björn Kuipers yönetecek.

EURO 2012 finallerinde de görev alan Kuipers'in yardımcılıklarını Sander van Roekel ve Erwin Zeinstra yapacak.

Manisa 19 Mayıs Stadı'nda saat 20.15'te başlayacak karşılaşmanın dördüncü hakemi ise Mete Kalkavan olacak.

-İlklerin maçı-

(A) Milli Futbol Takımı'nın Manisa 19 Mayıs Stadı'nda oynayacağı Çek Cumhuriyeti hazırlık maçın bazı ilkler yaşanacak.

Ay-yıldızlı ekibin 90 yıllık tarihinde ilk kez (A) Milli Takımı ağırlamaya hazırlanan Manisa, aynı zamanda (A) Milli Takım'ın tarihindeki 501. maçına ev sahipliği yapacak.

Millilerin 2013 yılında oynayacağı ilk müsabaka da olan Türkiye-Çek Cumhuriyeti müsabakası, 17 Kasım 2011'den bu yana (A) Milli Takım teknik direktörlüğünü yürüten Abdullah Avcı'nın bu görevde Ege Bölgesi'nde çıkacağı ilk karşılaşma olacak.

-Rakipler mercek altında

(A) Milli Futbol Takımı'nın 2014 Dünya Kupası Eleme Grubu'nda bulunan rakiplerinin yarın oynayacağı hazırlık maçları yerinde takip edilecek.

Milli Takımlar İzleme Komitesi'nden İsmail Demiriz, Turhan Sofuoğlu, Şenol Ustaömer ve Adnan Örnek, rakiplerin maçlarını izleyerek, detaylı raporlarını (A) Milli Takım Teknik Direktörü Abdullah Avcı ve teknik heyet ile paylaşacak.

Buna göre, Romanya'nın, İspanya'nın Marbella kentinde Avustralya ile oynayacağı özel maçı İsmail Demiriz seyredecek. Adnan Önek ve Turhan Sofuoğlu ise
Antalya'da oynanacak Macaristan-Belarus maçında görev yapacak. Şenol Ustaömer de İskoçya'daki İskoçya-Estonya maçında hazır bulunacak.

-Manisa'nın 5 milli oyuncu için önemi farklı-

Çek Cumhuriyeti ile yarın oynanacak maçla tarihinde ilk kez (A) milli maça ev sahipliği yapmaya hazırlanan Manisa 19 Mayıs Stadı, aday kadroda yer alan 5 oyuncu için ayrı bir öneme sahip.

Şimdiye kadar 18 kez (A) Milli Takım forması giyen Caner Erkin, 2002-2007 yılları arasında Manisaspor'da forma giydi. Manisaspor altyapısında yetişen Caner, 23 Ekim 2005'teki Manisaspor-Gençlerbirliği maçında forma giyerek 17 yaşında 19 Mayıs Stadı'nda oynamaya başladı. Caner Erkin, 2010-2011 sezonundan bu yana Fenerbahçe'de oynuyor.

Manisa kenti ve 19 Mayıs Stadı da 23 kez (A) milli olmayı başaran Selçuk İnan için özel bir anlam içeriyor. 1985 doğumlu Selçuk da tıpkı Caner gibi Süper Lig ile Manisaspor forması ile bu stada tanıştı. Dardanelspor'dan Ocak 2006'da Manisaspor'a transfer olan Selçuk İnan, ilk kez 11 Şubat 2006'daki Manisaspor-Sivasspor maçıyla Süper Lig'e 'merhaba' dedi. Selçuk İnan, 2005-2006 sezonunun ikinci yarısı ile 2006-2007 ve 2007-2008 sezonlarında Manisa'da oynadıktan sonra Trabzonspor'a transfer oldu. Selçuk İnan, 2011-2012 sezonundan bu yana Galatasaray forması giyiyor.

(A) Milli Takım formasını 22 kez terleten Galatasaray'dan Burak Yılmaz için de Manisa 19 Mayıs Stadı tanıdık bir futbol atmosferine sahip. Ocak 2008'de Beşiktaş'tan Manisaspor'a geçen Burak Yılmaz yarım sezon oynadığı Manisaspor'da 17 maçta 9 gol atmayı başardı.

61 kez (A) Milli Takım'da yer alan Atletico Madridli Arda Turan da Burak Yılmaz gibi yarım sezon da olsa Manisa'da futbol oynayan millilerden. 2005-2006 sezonunun ikinci yarısında kiralık olarak Galatasaray'dan Manisaspor'a geçen Arda Turan, Süper Lig'de düzenli olarak ilk kez Manisaspor'da forma giyerken oynamış oldu. Arda, burada 15 maçta 2 gol attı.

Manisa'da yıldızı parlayan son isim ise ilk kez aday kadroya çağrılan Kardemir Karabüksporlu Ahmet İlhan Özek oldu. 2010 yazında Bozüyükspor'dan Manisaspor'a transfer olan Ahmet İlhan Özek, 2010-2011 ve 2011-2012 sezonlarında Manisa'da oynadı. Özek, ilk kez 20 Kasım 2010'daki Manisaspor-Bursaspor maçının 65. dakikasında oyuna girerek, Süper Lig ile tanıştı.

-Sivok da aday kadroda-

Türkiye ile yarın özel maçta karşılaşacak Çek Cumhuriyeti'nin 19 kişilik aday kadrosunda Beşiktaşlı Tomas Sivok da bulunuyor.

Teknik direktör Michal Bilek'in belirlediği aday kadroda şu isimler yer alıyor:

Kaleciler: Petr Cech (Chelsea), Jan Lastuvka (Dnipro Dnipropetrovsk) 

Defans Oyuncuları: T.Gebre Selassie (Werder Bremen), Michal Kadlec (Bayer 04 Leverkusen), Tomas Kalas (Vitesse Arnhem), David Limbersky (Viktoria Plzen),
Tomas Sivok (Beşiktaş), Marek Suchy (Spartak Moskova)

Orta Saha Oyuncuları: Vladimir Darida (Viktoria Plzen), Borek Dockal (Rosenborg), Tomas Horava (Sigma Olomouc), Petr Jiracek (Hamburg), Ladislav Krejci (Sparta Prag), Jaroslav Plasil (Bordeaux), Tomas Rosicky (Arsenal)

Hücum Oyuncuları: David Lafata (Sparta Prag), Michal Ordos (Sigma Olomouc), Stanislav Tecl (Viktoria Plzen), Matej Vydra (Watford).