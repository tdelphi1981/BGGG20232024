"Denizli ile herkes daha inançlı"
Çaykur Rizespor'un forvet oyuncusu Cenk Ahmet Alkılıç, Mustafa Denizli'nin şehre de takıma da çok farklılık kattığını, arttık herkesin başarıya inandığını söyledi.
Cenk Ahmet Alkılıç, idman öncesi gazetecilere yaptığı açıklamada, ligin ikinci yarısında dört maçta üç galibiyet ile iyi bir başlangıç yaptıklarını belirterek, Yeni kurulan bir takım için iyi bir başlangıç. Önümüzde zor bir Samsunspor maçı var. Bu maçı kazanmak zorundayız. Ardından içeride arka arkaya oynayacağımız iki maçı da kazanarak ligde hedeflediğimiz basamağa ulaşacağımıza inanıyorum dedi.

Ligin ilk yarısında forvet hattında Uche ve Jallow ile birlikte oynadığını ifade eden Cenk Ahmet, Çok iyi bir uyum yakalamıştık. Çok kaliteli golcülerdi. Şanssız sakatlıklar nedeniyle ikinci yarı hücum hattı tamamen değişti. Yeni arkadaşlarımızla da uyum içindeyiz. Florin Cernat sayesinde ileride çok daha iyi top alabiliyoruz. Yeni kurulan bir ekip olmamıza rağmen çok daha iyiye gidiyoruz diye konuştu.

Mustafa Denizli'nin takıma gelmesinin her şeyi değiştirdiğini söyleyen Cenk Ahmet, Onun gelmesi ile hedefe bakışımız değişti. Mustafa Hoca her zaman hedefi şampiyonluk olan bir isim. Böyle bir hoca ile çalıştığımız için çok şanslıyız. Bize çok şey katıyor. Mustafa Denizli şehre de takıma da çok farklılık kattı. Artık herkes başarıya gönülden inanıyor şeklinde konuştu.

Mustafa Denizli'nin her zaman futbolcunun sahadaki performansına baktığını kaydeden Cenk Ahmet, şöyle devam etti:

Onunla beraber her zaman iyi olmak zorundasın. Sahada ne kaçak dövüşebilirsin ne de farklı şeyler yapabilirsin. Onun gözünden hiçbir şey kaçmıyor. Her zaman üst düzey performans göstermek zorundayız. Bu futbolcunun kim olduğunun hiçbir önemi yok. Kötü olduğun zaman kulübeye çekecek bir isim. Bunu bilerek mücadele ediyoruz.

Cenk Ahmet, taraftarın her geçen hafta arttığını, takım olarak tek arzularının taraftarın birlik olması olduğunu sözlerine ekledi.

Öte yandan yeşil-mavili ekip, Samsunspor maçı hazırlıklarını Mehmet Cengiz Tesislerinde Mustafa Denizli yönetiminde sürdürdü. Hasta olan Sercan Kaya idmana katılmazken, sakatlıkları bulunan Çetin Güngör ve Mehmet Al takımdan ayrı çalıştı.

Bu arada, devre arasında sakatlığı nedeniyle sözleşmesi dondurulan Gambiyalı forvet Ousman Jallow idmanı seyretti. Jallow aklının her zaman takımda olduğunu ve bir ay sonra çalışmalara başlayabileceğini belirtti.