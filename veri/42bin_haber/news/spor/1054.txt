Kimi'den zafer sözü
Kimi Raikkonen, Abu Dabi Grand Prix'deki ilk zaferinin ardından hem kendisi, hem de Lotus'tan çok daha büyük başarılar geleceğini ifade etti.
turkiyef1.com'un haberine göre; Yas Marina'daki yarıştan kısa süre önce Lotus ile gelecek sezon için imza atan Raikkonen, bu zaferin, Formula 1'e dönmekle doğru bir karar verdiğini gösterdiğini belirtti. 
Fin pilot, "(Sadece benim değil) herkesin doğru bir seçim yaptığını göstermek için oldukça iyi bir yol. Zaten sezon boyunca ne kadar başarılı olabileceğimizi göstermiştik. Abu Dabi'de de kazanabileceğimizi gösterdik. Daha fazlası gelecek, söz veriyorum" dedi. 
Yas Marina'daki zaferi öncesinde bu sezon 6 kez podyuma çıkan Raikkonen, Lotus'un ortaya koyduğu kararlılığın bu zaferde önemli rol oynadığını ifade etti. 
Raikkonen, "Vazgeçmedik. Araca yönelik yeni tasarım ve iyileştirmelerin istediğimiz gibi çalışmadığı bir dönem geçirdik. Yeni parçaları antrenmanlarda test etmek zorunda kaldığımızda, ilerleme kaydetmekte çok zorluklarla karşılaştık fakat kararlılığımızı sürdürdük" dedi. 
Fin pilot, "Kore ve Hindistan'daki antrenmanlarda denediğimiz egzoz gelişimi üzerine çalışmalarımızı sürdürdük. Abu Dabi'da tüm hafta sonu hızımız ümit vericiydi" diye konuştu. 
Bu sezon yarış hafta sonların hiç ilk 10 dışında yer almadıklarını kaydeden Raikkonen, kendileri için sezon boyunca büyük bir mesele olan sıralamalarda başarılı oldukları takdirde rekabetçi olabilecekleri düşüncesinde olduklarını belirterek, "Bu kez bunu doğru yaptık" dedi.