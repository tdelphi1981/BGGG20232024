Erdemirspor kazanmayı bildi
Beko Basketbol Ligi'nde Erdemirspor, sahasında Royal Halı Gaziantep Büyükşehir Belediyesi'ni 91-89 yendi. 
Karşılaşmada ilk sayıyı Henderson'un isabetli 3 sayılık atışıyla bulan Erdemirspor'a, Royal Halı Gaziantep Büyükşehir Belediyesi Dorsey ve Swann ile karşılık verdi. Maçın ilk dakikaları karşılıklı top kayıplarıyla geçildi.

Periyodun sonlarına doğru baskısını attıran konuk ekip, 21-16 öne geçti. İlk çeyrek, 25-24 Royal Halı Gaziantep Büyükşehir Belediyesi'nin üstünlüğüyle tamamlandı.

Erdemirspor, ikinci çeyreğe de Henderson'un 3 sayılık basketiyle başladı.

Etkili oyun ortaya koyan ev sahibi takım, rakibine üstünlük kurdu. Periyodun 7 dakikalık bölümü Erdemirspor'un üstünlüğüyle geçildi: 44-34. Royal Halı Gaziantep Büyükşehir Belediyesi'nin başarısız hücumlarını değerlendiren ev sahibi ekip, aradaki farkı açtı. Devre, Erdemirspor'un 52-40 üstünlüğüyle sona erdi.

İkinci yarıya Mutlu'nun turnikeden bulduğu sayıyla başlayan Royal Halı Gaziantep Büyükşehir Belediyesi, Swann ile hücumda etkisini sürdürmeye çalıştı.

Karşılıklı basketler geçilen periyotta, Erdemirspor oyuna ağırlığını koydu. Ev sahibi takım, periyodu 71-62 önde bitirdi.

Son periyotta da üstünlüğünü koruyan Erdemirspor karşısında konuk ekip, son saniyelerde sayı farkını 1'e kadar düşürdü. Son dakikaları büyük heyecana sahne olan maçı Erdemirspor 91-89 kazandı.