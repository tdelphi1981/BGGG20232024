Sulu şaka
G.Saray, sağanak yağmur nedeniyle 15 dakika geç başlayan maçta Alman 2.Lig ekiplerinden Aalen'e mağlup oldu. Maçın tek golünü Sidimar attı
 ŞAFAK KAYARLAR
 Lider G.Saray'a sulu şaka... Sarı-Kırmızılılar, yağmur nedeniyle 15 dakika gecikmeli başlayan hazırlık maçında Alman 2.Lig ekiplerinden VfR Aalen'e 1-0 mağlup oldu. Sahaya as kadroyla çıkan Cim Bom, Burak ve Hamit'le girdiği pozisyonlardan yararlanamazken yedekler Panzer'e karşı tutunamadı.
 KÖTÜYDÜ
 MUSLERA'NIN yerine giren genç Eray'ın 3 kurtarış yaptığı maçta Aalen'i galibiyete taşıyan golü 86'da Sidimar attı. Antalya kampının ilk bölümünde Alanya'yı 6-2 yenen G.Saray, vasat bir Alman takımı olan Aalen karşısında mağlubiyetin yanı sıra futboluyla da lig öncesi soru işaretleri bıraktı.
 İsyanı kime!
 TERİM sahaya çıkarken sinirliydi. İmparator'un geciken transferler, Sneijder konusunda çıkarılan spekülasyonlar nedeniyle kızgın olduğu belirtilirken bu durum yönetime bir mesaj olarak algılandı.
 Sahaya köpek girdi
 MAÇIN ikinci yarısının başında sahaya iki davetsiz misafir girdi. İki köpek, şaşkın bakışlar altında sahada bir süre gezindi. Riera şaşırıp kalırken kaptan Sabri köpeklerden birini kucağına alıp sevdi. Maç bu yüzden bir süre dururken görevliler köpekleri sahadan çıkardı.