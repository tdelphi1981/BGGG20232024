Bilal Kısa, Akhisar Belediyespor'da
Spor Toto Süper Lig'de ilk yarıyı son sırada tamamlayan Akhisar Belediyespor, ara transferdeki ilk hamleyi, Karabükspor'dan ayrılan Bilal Kısa'yla anlaşarak yaptı.
Bilal Kısa. kulüp binasında düzenlenen törende, 1,5 yıllık protokolü imzaladı. Basın Sözcüsü İbrahim Evren Acar, transferi teknik direktörleri Hamza Hamzaoğlu'nun raporu doğrultusunda yaptıklarını belirtti, "Kulübümüze hayırlı olsun. Yerli ve yabancı futbolcularla görüşmelerimiz devam ediyor. İlerleyen günlerde başka imzalar da olacak" dedi. 

Fenerbahçe altyapısından yetiştikten sonra İzmirspor, Malatyaspor, Ankaraspor, Ankaragücü, Karşıyaka formalarını giyen 29 yaşındaki Bilal, geçen sezon başında Karabükspor'a gitti. Bu sezon dördü Ziraat Türkiye Kupası'nda olmak üzere toplam 7 resmi maçta şans bulan tecrübeli sol kanat oyuncusu, tek golünü Türkiye Kupası'nda Gümüşhanespor'a attı.

Akhisar Belediyespor'un kümede kalması için elinden gelen çabayı göstereceğini belirten Bilal, "Faydalı olmak istiyorum" diye konuştu.