Luce'den kral kıyak
Siyah-Beyazlı yönetim, Almeida'nın sakatlık haberiyle harekete geçti, Dentinho'yu bitirdi. Brezilyalı yıldız, çabukluğu ve üstün top tekniği ile Beşiktaş'ın aradığı hücum oyuncusu
 SAİM BOZER
 Beşiktaş hücum hattına yapacağı transferi sonunda tamamladı. Kartal, Shakhtar Donetsk'in Brezilyalı forvet oyuncusu Dentinho'yu 1.5 yıllığına kiraladı.
     ALMEIDA'NIN 3 hafta sahalardan uzak kalacağı haberinin ardından, Fernandes ile Gökhan'ın antrenmanda kavga etmesi ve Uğur Boral'ın sakatlanıp sezonu kapatması ile sarsılan Kartal'da tek olumlu gelişme Dentinho'nun transferi oldu. 
 2 GÜNE İSTANBUL'DA
 DENTHİNHO'NUN transferini bitirmek için dün sabah Ukrayna'ya giden Futbol Komitesi Başkanı Tamer Kıran ile Futbol İdari Direktörü Semih Usta, Shakhtar ile anlaşarak transferi bitirdi. Beşiktaş'ın eski teknik direktörü Mircea Lucescu, Dentinho transferinde büyük pay sahibi oldu. Brezilyalı yıldız, en geç iki gün içinde İstanbul'a gelerek resmi sözleşmeyi imzalayacak. 
 REAL PEŞİNDEYDİ  
 SAMET Aybaba'nın çok istediği Dentinho'nun hücum bölgesinin her mevkisinde oynayabilmesi avantaj. Brezilyalı, her iki ayağını da kullanabiliyor.
 FUTBOLA Corinthians'ta başlayan Dentinho, 2008 yılında Brezilya Ligi'nde henüz 18 yaşındayken gol kralı oldu. R.Madrid, Arsenal ve M.United'ın transfer etmek istediği 'Dişlek' lakablı sambacı için Corinthians kulübü, 36 milyon euro istedi. Dentinho, yeteneği ile Brezilya'nın yeni süper yıldızı olarak tanımlanıyordu.
 F.BAHÇE ÇOK İSTEDİ 
 YILDIZ oyuncu, Brezilya'da oynadığı 94 maçta 26 gol attı. 2010 yılında F.Bahçe transfer etmek istedi. F.Bahçe, Dentinho'dan yüksek ücreti nedeniyle vazgeçti. Shakhtar, Dentinho'yu 2011 yazında 7.5 milyon euroya kadrosuna kattı. Ukrayna'da 1.5 sezonda 22 maçta oynayan 'Dişlek', sadece 4 kez ağları havalandırabildi.