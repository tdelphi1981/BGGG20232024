Emre ve Volkan'a suç duyurusu!
Kasımpaşa Kulübü, Fenerbahçe Futbol Takımı kaptanı Emre Belözoğlu ve kaleci Volkan Demirel hakkında savcılığa suç duyurusunda bulundu.
Lacivert-beyazlı kulüpten yapılan açıklamada, bir süredir kendilerine yönelik 'sistemli ve planlı' bir hareketin olduğu savunularak, bundan sonra kulübün haklarının hukuk platformunda savunulacağı bildirildi.

Spor Toto Süper Lig'de 23 Eylül 2012 tarihinde Sivasspor, 22 Aralık 2012 tarihinde İstanbul Büyükşehir Belediyespor ve son alarak 24 Şubat 2013 tarihinde Fenerbahçe maçlarında hakem hatalarının kendi aleyhlerine olduğu iddia edilen açıklamada şu ifadelere yer verildi:

'Kulübümüz gerek saha içinde, gerek saha dışında haksızlıklar silsilesine maruz bırakılmaktadır. Bu haksızlıklara karşı Futbol Federasyonu, Tahkim Kurulu ve Merkez Hakem Kurulu'nun hiçbir duyarlılık göstermemesi karşısında, bu haksızlıklar zincirinin tesadüfi olarak değil kulübümüze karşı sistemli ve planlı bir engelleme ve zarar verme iradesinin sonucunda gerçekleştiği ortaya çıkmaktadır.

Belirtilen bu haksızlıklara karşı Kasımpaşa AŞ olarak kamuoyuna ve ilgili kurumlara duyurmak isteriz ki; Kasımpaşa gerek saha içinde ve gerekse saha dışında spor ahlakı ve fair play ruhu içinde mücadelesini, her türlü engellemeye rağmen yılmadan sürdürecektir. Bu doğrultuda alın teriyle yürüttüğü spor mücadelesinde, hak ve hukukuna yönelik saldırılara ve bu saldırıların sorumlularına karşı, gerek spor hukuku gerekse genel hukuk ilkelerinin uygun gördüğü her türlü platformda hak ve hukuk mücadelesi yürütecektir.

Bunun ilk örneği olarak, 24 Şubat 2013 tarihinde oynanan Fenerbahçe-Kasımpaşa maçı sonrasında sporcularımıza ve yöneticilerimize karşı hakaret ve tehdit içeren fiillerinden dolayı Fenerbahçe kaptanı Emre Belözoğlu ve kaleci Volkan Demirel hakkında Türk Ceza Kanunu'nun ilgili maddeleri uyarınca suç duyurusunda bulunulmuştur. Sahalara suç bulaştırmak isteyenlere karşı hukukun üstünlüğü ilkesine inanan Kasımpaşa AŞ olarak bu yöndeki kararlılığımızı kamuoyuna saygı ile duyururuz.'

Kasımpaşa Kulübü, dün de, Fenerbahçeli Emre Belözoğlu'nun lacivert-beyazlı takımın yedek kulübesinde bulunanlara küfür ettiğini savunarak, futbolcunun Profesyonel Futbol Disiplin Kurulu'na (PFDK) sevk edilmesi için Türkiye Futbol Federasyonu'na (TFF) başvurmuştu.