Başörtülü sporculara müjde
Başörtülü futbolcuların bundan böyle resmi müsabakalara çıkabileceği açıklandı.
Danimarka'da başörtülü futbolcular bundan böyle profesyonel turnuvalara katılabilecek. Konuyla ilgili açıklama yapan Danimarka Futbol Federasyonu (DBU) başörtülü sporcuların profesyonel müsabakalara katılmasında herhangi bir sakınca olmadığını resmen bildirdi. Açıklamada futbolcuların takabileceği başörtüsünün özellikleri de detaylı olarak bildirildi. Buna göre başörtüsü; forma ile aynı renkte olmalı ancak formaya bağlı olmamalı. Sadece bayan sporcular tarafından kullanılmalı ve kendileri ya da rakipleri için tehlike oluşturacak herhangi bir özelliği bulunmamalı. 

 Söz konusu uygulamanın Danimarka'da yaşayan göçmen kökenli gençlerin topluma entegrasyonuna da katkıda bulunacağını belirten Danimarka Futbol Federasyonu Başkanı Allan Hansen, "Son 4 yıldır bu konuyu sürekli FIFA'nın gündemine getirerek çözüm üretmelerini talep ediyorduk. Bu yüzden FIFA'nın geçtiğimiz temmuz ayında, 2014 yılında sona ermek üzere 1 yıl boyunca deneme amaçlı olarak başörtüsünün serbest bırakılmasını memnuniyetle karşılıyoruz." dedi. 

İLK BAŞÖRTÜLÜ FUTBOLCU ZEYNEP

 Aslında başörtülü futbolcular Danimarka'nın yeni karşılaştığı bir olgu değil. Ülkede çok sayıda başörtülü futbolcu bulunuyor. Ancak bugüne kadar FIFA kararı gereği bu sporcuların profesyonel maçlara çıkmasına müsaade edilmiyordu. Bununla birlikte 2008 yılında 15 yaşındaki Lübnan asıllı Zeynep El Khatip'in başörtüsüyle U-16 Milli Takımı'nda oynamasına izin verilmişti. Uzun süre boyunca hem Danimarka medyasını hem de uluslararası medyayı meşgul eden Zeynep, başörtüsüyle uluslararası bir müsabakaya çıkan ilk Danimarkalı olmuştu.

 Toplam nüfusu 5,5 milyon olan Danimarka'da 77 bin 889 lisanslı kadın futbolcu bulunuyor. Son yıllarda çok sayıda göçmen kökenli kadın da futbola ilgi gösteriyor. 

FIFA UZUN YILLAR BAŞÖRTÜSÜNE KARŞI ÇIKMIŞTI

 Uluslararası Futbol Federasyonları Birliği (FIFA), 2007 yılında güvenlik sorunu teşkil ettiği gerekçesiyle yeşil sahalarda başörtüsü takılmasını yasaklamıştı. Akabinde başta Asya ülkeleri olmak üzere dünyanın farklı bölgelerindeki Müslüman ülkeler geçmişte Uluslararası Futbol Federasyonu'na (FIFA) yaptıkları başvurularda sporcuların güvenlik sorunu oluşturmayacak bir başörtüsü takmalarına müsaade edilmesini talep etmişti. Bu arada İran Kadın Milli Futbol Takımı, 2012 Londra Olimpiyatları kapsamında ikinci tur elemelerde Ürdün ile Haziran ayında yaptığı maça uygun formayla çıkmadıkları için hükmen mağlup sayılmıştı. İran yönetimi FIFA'yı sert bir dille eleştirirken Müslümanları sevindiren haber geçtiğimiz yıl Temmuz ayında geldi. Zürih'te toplanan Uluslararası Futbol Federasyonları Kurulu (IFAB) deneme amaçlı olarak 2014 yılı Mart ayına kadar başörtüsünün yeşil sahalarda serbest bırakılmasına karar verdi.