NFL'de şampiyon Baltimore Ravens
Amerikan Ulusal Futbol Ligi'nde (NFL) 'Super Bowl' olarak adlandırılan şampiyonluk maçını, San Francisco 49ers'ı 34-31 yenen Baltimore Ravens kazandı.
93'üncü NFL sezonunun şampiyonunu belirleyecek final maçında (Super Bowl), Amerikan Futbol Konferansı (AFC) Şampiyonu Baltimore Ravens ile Ulusal Futbol Konferansı (NFC) Şampiyonu San Francisco 49ers, ABD'nin Louisiana eyaletinin New Orleans kentindeki Mercedes-Benz Superdome'da karşılaştı.

Yaklaşık 70 bin kişinin izlediği Super Bowl, ABD'li R&B şarkıcısı Alicia Keys'in Amerikan Milli Marşı'nı okumasının ardından başladı. Normal sezonu binde 625 galibiyet oranıyla AFC'de 4'üncü bitiren Ravens, normal sezondaki galibiyet oranı binde 719 olan Ulusal Futbol Konferansı'nın (NFC) 2'ncisi 49ers önünde ilk yarıyı 21-6 önde tamamladı.

Devre arasında mini bir konser veren Beyonce Knowles'a, Destiny's Child grubundan arkadaşları Kelly Rowland ve Michelle Williams da eşlik etti.

İkinci yarının başında Jacoby Jones'un 108 yardalık koşusuyla 28-6 öne geçen Ravens, Super Bowl tarihinin en büyük farkını yakaladı. Birkaç dakika sonra elektriklerin kesilmesiyle maça yaklaşık yarım saat ara verildi. 49ers, aradan sonra Colin Kaepernick'in art arda bulduğu 17 sayıyla farkı 2'ye (31-29) kadar indirse de Ravens, maçı 34-31 kazandı ve NFL tarihindeki 2'nci şampiyonluğunu elde etti.

6'ncı kez Super Bowl'da mücadele eden 49ers, ilk kez mağlubiyetle tanışırken maçın ilk yarısında 3 'touchdown' pası veren Ravens'ın quarterback (oyun kurucu) pozisyonundaki oyuncusu Joe Flacco, maçın en değerli oyuncusu (MVP) seçildi.