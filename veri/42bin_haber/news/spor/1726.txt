UEFA'dan 'Temiz futbol' isteyecekler
2010-2011 yılı şampiyonluk kupasının hukuk kararına göre kendisine verilmesini isteyen Trabzonspor'a taraftarından büyük destek geldi.İstanbul başta olmak üzere bazı şehirlerde haftalardır "Temiz futbol" eylemleri yapan borda mavili taraftarlar yarın UEFA'nın, İsviçre'nin Nyon kentindeki merkezi önünde en büyük eylemlerini gerçekleştirecek. 

UEFA ÖNÜNDE SAAT 14.00'TE 

Şike operasyonunun ardından İstanbul 16'ıncı Ağır Ceza Mahkemesi kararlarına göre 2010-2011 şampiyonluk kupasının Trabzonspor'un hakkı olduğunu ileri süren ve bu yönde eylemler yapan bordo mavili taraftarlar yarın (24 Kasım cumartesi) en büyük eyleme imza atmaya hazırlanıyor. Yaklaşık 9 aydır başta İstanbul olmak üzere Ankara, Bursa, Trabzon ve Almanya'da "Temiz futbol" eylemleri yapan Trabzonspor taraftarları, İsviçre'nin Nyon kentindeki UEFA Merkezi önünde toplanarak "Temiz futbol" çağrılarını dünyaya duyuracak. Bugüne kadar UEFA'ya faks çeken, mail yağmuruna tutan bordo mavililer, ilk kez bir gösteriyle isteklerini UEFA yetkililerine duyurmuş olacak. 

İSVİÇRE POLİSİ İZİN VERDİ 

Trabzonspor'un Avrupa'daki en büyük taraftar grubu "Vira Avrupa" tarafından İsviçre polisinden yasal izin alınarak gerçekleştirilecek eylem, yerel saatle 14.00'te başlayacak. Hazırlanan metnin okunmasının ardından sloganlar8 atılacak, hazırlanan pankartlarla basına görüntü verilecek. 

TRABZONSPOR'DAN DESTEK 

Trabzonspor Genel Sekreteri Hasan Yener de taraftarın bu tür eylemlerini desteklediklerini ve kutladıklarını belirterek şunları söyledi: "Taraftarlarımızın Trabzonspor'un hak ettiği bu kupanın gelmesi adına son derece hassas eylemleri oluyor. Türkiye içinde de yapıldı, yurt dışında da yapılıyor. Avrupa'da en çok taraftarı olan takımlardan biriyiz. Bu eyleme de biz de kulüp olarak destek veriyor, onları kutluyoruz. Umuyorum herkes İsviçre'deki eylemde yerini alacak ve Trabzonspor'un hakkını UEFA'ya daha iyi duyuracaktır. Biz istiyoruz ki, UEFA disiplin kurulu bir an önce bu kararını versin ve Türkiye'de futboldaki yanlışlar bu şekilde düzelsin. UEFA bizim yapamadığımızı yapsın istiyoruz." 

PLATİNİ'YE 'TÜRKİYE'DE ŞİKE SERBEST Mİ?" DİYE SORACAKLAR 

Trabzonspor Kulübü de, eyleme katılımın artması amacıyla bir açıklama yayınladı. Açıklamada şu ifadelere yer verildi: "Türkiye'de futbol dünyasını sarsan şike operasyonlarıyla başlayan Temiz Futbol Eylemleri sınırları aştı. 33 haftadır hak ve adalet arayışlarını dillendiren Temiz Futbol Gönüllüleri İstanbul, Ankara, Bursa, Trabzon ve Almanya'dan sonra en büyük eylemlerini, 24 Kasım Cumartesi günü İsviçre'nin Nyon şehrindeki UEFA binasının önünde gerçekleştirecek. Trabzonspor'un Avrupa'daki en büyük taraftar gurubu Vira Avrupa tarafından İsviçre polisinden yasal izinleri alınarak gerçekleştirilecek olan eyleme İsviçre ve çevre ülkelerden yoğun katılım olması bekleniyor. Yerel saatle 14:00'te başlayacak eyleme Trabzon Fikir Kulübü 5 kişilik heyet gönderiyor. Eyleme, Avrupa'da yaşayan Trabzon ve Trabzonspor derneklerinin de destek verdikleri açıklandı. UEFA binasının hemen karşısında gerçekleştirilecek eylemde Türkiye'deki futbol iklimine ve Türkiye Futbol Federasyonu'nda yaşanan hukuk ihlallerine dikkat çekilecek. Temiz Futbol Gönüllüleri, UEFA Başkanı Michel Platini'ye 'Sayın Platini; Türkiye'de şike serbest mi?' diye soracaklar. Eylemde ayrıca, UEFA Disiplin Komitesi'nin Türkiye'deki şike skandalıyla ilgili kararını bir an önce vermesi de istenecek." 

FENERBAHÇE'YE ÇOK İLGİNÇ GÖNDERME 

Trabzonspor Dergisi'nin bu ay yayınlanan sayısındaki, "Trabzon gözüyle dünya" köşesinde Fenerbahçe'ye çok ilginç bir gönderme yayınlandı. "Zidane: Heykeli dikilecek adam" başlığıyla yayınlanan yazıda, Zidane'nin Dünya Kupası Finali'nde İtalyan futbolcu Materazzi'ye kafa attığı pozisyonun heykelinin yapıldığı anlatılırken,"Fransız futbolunun efsane ismi Zinedine Zidane'ın Paris'te bulunan Centre Pompidou Modern Sanatlar Müzesi'ne heykeli dikildi. Cezayir asıllı futbolcunun 2006 Dünya Kupası finalinde İtalyan futbolcu Marco Materazzi'ye attığı kafayı ölümsüzleştiren heykel yine Cezayir asıllı bir heykeltraş, Adel Abdessemed tarafından yapıldı. Zidane'ın dünya futbolunun unutulmazları arasına giren bu hareketi yüzüden Fransa şampiyonluk maçının uzatma dakikalarında 10 kişi kalmış, Dünya kupasını İtalya almıştı" ifadesi kullanıldı. Yazının son bölümünde ise Fenerbahçe'ye gönderme yapılarak şöyle denildi: 
"Dünyanın bir yerlerinde hayati bir karşılaşmada oyundan atılmış bir futbolcunun heykeli dikilirken; dünyanın başka bir yerlerinde heykeli dikilen bir futbolcu birkaç hafta sonra kulübünden atılıyor!" 

CECH AĞABEYİNİ ÇAĞIRDI! 

Trabzonspor'da adı gönderilecek futbolcular arasında ilk sırada bulunan ancak dün oynanan 1461 Trabzon maçında 2 gol atarak ilginç bir çıkış yapan Slovak futbolcu Marek Cech'in aynı zamanda menajerliğini de yapan ağabeyi Richard Cech Trabzon'a geldi. Dün oynanan karşılaşmayı saha kenarından izleyen ağabey Cech, kardeşinin iki gol atmasıyla büyük sevinç yaşadı. Cech'in iyi futbolcu olduğunu ancak rotasyan nedeniyle kadroya girmekte zorlandığını belirten Richard Cech, "Yöneticilerle görüşeceğim. Cech'in son durumu bu görüşmeden sonra belli olacak. Onu isteyen bazı kulüpler var" dedi.