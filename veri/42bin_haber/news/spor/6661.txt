İzleyenler sıkıldı, takımlar güldü!
 
 Ziraat Türkiye Kupası A Grubu'ndaki 5. maçta Sivasspor ile Fenerbahçe karşı karşıya geldi.
 
 Sivas 4 Eylül Stadyumu'nda oynanan mücadelede gol olmadı ve maç 0-0 sona erdi.
 
 Bu sonucun ardından Sivasspor gruptaki puanını 8'e, Fenerbahçe ise 13'e yükseltti. Ayrıca bu sonuçla Fenerbahçe grupta birinciliği, Sivasspor da ikinciliği garantiledi.
 
 Gelecek maçlarda Sivasspor deplasmanda Bursaspor ile karşılaşırken, Fenerbahçe sahasında 1461 Trabzon ile mücadele edecek.
 
 KRASİC YOK, TOPUZ KAPTAN
 
 Fenerbahçe'de Milos Krasic'in yanı sıra cezalı olan Gökhan Gönül, Nijerya Milli Takımı'nda kadrosunda yer alan Yobo, sakatlıkları bulunan Selçuk Şahin ve Sezer Öztürk ile genç oyuncu Recep Niyaz, Sivas'a getirilmedi. Takımla Sivas'a gelen kaleci Volkan Demirel ise 18 kişilik maç kadrosuna alınmadı, Mehmet Topuz sahaya kaptan olarak çıktı.
 Ziraat Türkiye Kupası'nda Bursaspor'a karşı sarı-lacivertli ekibin 3'üncü golünü kaydeden genç oyuncu Beykan Şimşek, 18 kişilik maç kadrosunda yer aldı. Omzundaki sakatlığı nedeniyle geçen hafta ligdeki Gaziantepspor maçı kadrosuna alınmayan Stoch ise ilk 11'de sahaya çıktı. Fenerbahçe'de kaleci Mert Günok ile Baroni, Kuyt, Sow, Hasan Ali, Egemen ve Beykan yedek soyundu.
 
 SİVAS'TA TEK ESKİK
 
 Ev sahibi ekipte kadro dışı bırakıldığı belirtilen savunma oyuncusu Jan Rajnoch ve sakatlığı devam eden Milan Cerny dışında eksik yoktu. Teknik direktör Rıza Çalımbay, bu maçta Erman Kılıç, Navratil ve Pedriel'i yedek soyundururken, Ziya Erdal'ı maç kadrosuna almadı. Sivassporlu taraftarlar, maraton tribünde yaklaşık 50 metre uzunluğunda bayrak açtı. Müsabaka için 85 basın mensubu akreditasyon yaptırdı.
 
 DENGELİ MÜCADELE
 
 Sivas'taki maç dengeli bir şekilde başladı ve iki takım da kontrollü bir oyun ortaya koydular. Oldukça soğuk bir havada oynanan maçta mücadele gücü ise yüksekti. İki takım da ilk bölümde daha çok birbirlerine üstünlüğünü kabul ettirmek için çabaladılar ancak bu bölümde oyun daha çok ortada geçti. Maçta dakikalar ilerdikçe mücadele de arttı ancak iki takım da önemli pozisyonlara giremediler.
 
 İLK YARIDA GOL YOK
 
 İlk yarıda son bölüme girildiğinde takımlar biraz daha tempoyu yükseltmeyi amaçlayan bir yapıya büründüler ve daha çok gol aramaya başladılar. Özellikle ilk yarının son dakikalarında maç hareketlendi ve Fenerbahçe biraz daha etkili olmaya başladı. Zaman zaman Sivasspor kalecisi Borjan'ı zorlayan sarı-lacivertliler buna rağmen golü bulamadı. İlk yarıda gol olmadı ve ilk yarı 0-0 sona erdi.
 
 KARŞILIKLI ÇABALAR SONUÇSUZ
 
 Maçın ikinci yarısında nispeten daha hareketli bir oyun vardı ve iki takım da hücumu daha çok düşünen bir yapıdaydılar. Özellikle Sivasspor ilk bölümde daha çok topa sahipti ve biraz daha oyuna hükmediyordu ancak Fenerbahçe de bu hareketli oyuna ortak olmaya çalışıyordu. Her iki takımın da çeşitli çabaları ve atakalrına rağmen mücadelede gol olmadı ve eşitlik bu bölümde bozulmadı.
 
 TEMPO İYİCE DÜŞTÜ
 
 Mücadelede sona doğru gelindikçe iki takımın da hem temposu düştü hem de 0-0'lık sonucun iki takıma da yarıyor olması nedeniyle oyuncular gol atmak için çok fazla çaba göstermemeye başladılar. Kimi zaman etkili pozisyonlar yaratılsa da bunlardan sonuç çıkmadı. Maçın son düdüğü çaldığında ise skor tabalesında 0-0'lık eşitlik vardı.