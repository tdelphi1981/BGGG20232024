Galatasaray M.P: 82
Galatasaray Medical Park Erkek Basketbol Takımı, ULEB Avrupa Kupası (L) Grubu 3. maçında Almanya'nın Ratiopharm Ulm ekibini 82-66 yendi.
Sarı-kırmızlı takım bu sonuçla grubunda 3. maçında 2. galibiyetini aldı. Alman ekibi ise gruptaki 2. yenilgisiyle tanıştı.

Galatasaray Medical Park karşılaşmaya 3 sayı çizgisinin gerisinden bulduğu üst üste basketlerle başladı ve ilk 2 dakika içinde 9-0 öne geçti. Seyircisinin desteğini arkasına alarak rakibi karşısında hem hücumda hem de savunmada etkili bir oyun ortaya koyan sarı-kırmızılılar, 5. dakikada farkı çift hanelere çıkardı: 17-6. Periyodun sonuna doğru konuk ekip farkı eritmesine rağmen, ilk çeyrek Galatasaray Medical Park'ın 22-17'lik üstünlüğüyle bitti.

İkinci çeyreğe, her iki takım da karşılıklı basketlerle başladı ve 15. dakika sarı-kırmızılıların 32-26'lık üstünlüğüyle geçildi. Alman ekibi, hücumda basit top kayıpları yapan Galatasaray Medical Park karşısında, 19. dakika içinde maçta ilk kez öne geçti: 36-37. Devrenin sonunda 8-0'lık seri yakalayan Galatasaray Medical Park, soyunma odasına 44-37 önde gitti.

Üçüncü çeyreğe hızlı başlayan ve üst üste 3 sayı çizgisinin gerisinde basketler bulan Galatasaray Medical Park, 25. dakika içinde farkı 16 sayıya çıkardı: 60-44. Çeyreğin sonuna kadar üstünlüğünü koruyan sarı-kırmızılılar, final periyoduna 66-53 üstün girdi.

Son çeyreğe iki takım da pota altında basketler bularak başlarken, Galatasaray Medical Park, Arroyo'nun etkili oyunuyla rakibinin farkı kapatmasına izin vermedi ve 36. dakikayı 74-62 önde geçti. Bu dakikadan sonra Alman temsilcisinin maça ortak olma çabaları yeterli olmadı ve Galatasaray Medical Park sahadan 16 sayı farkla 82-66'lık skorla galip ayrıldı.

Karşılaşmanın en skorer ismi 18'er sayı üreten Galatasaray Medical Parklı Gordon ve Ratiopharm Ulm takımından ABD'li oyuncu John Bryant oldu.

Galatasaray Medical Park'ta doping numunesinde yasaklı maddeye rastlanmasının ardından tedbirli olarak Türkiye Basketbol Federasyonu Disiplin Kurulu'na sevk edilen ABD'li oyuncu David Hawkins, maçta görev alamadı. 

Salon: Abdi İpekçi

Hakemler: Fernando Rocha (Portekiz), Elias Koromilas (Yunanistan), Omer Esteron (İsrail)

Galatasaray Medical Park: Arroyo 15, Gordon 18, Cenk Akyol 4, Furkan Aldemir 10, Macvan 14, Gordon, N'Dong 2, Engin Atsür 2, Ender Arslan 8, Dudley 9

Ratiopharm Ulm: Gunther 9, Ray 8, Betz, Nankivil 2, Bryant 18, Jeter 7, Schwethelm 8, Esterkamp 5, Joenke 2, Theis 7

1. Periyot: 22-17

Devre: 44-37

3.Periyot: 66-53