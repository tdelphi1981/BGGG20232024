Selçuk Şahin sonunda isyan etti
Fenerbahçe'nin Akhisar Belediye karşısında aldığı galibiyette kritik bir rol oynayan Selçuk Şahin, maçın ardından yaptığı açıklamada kendisi hakkındaki eleştirilere çok üzüldüğünü dile getirdi.
 10 yıldır kendisi hakkında eleştiri yapıldığını ve bir anlamda artık bu duruma alıştığını ifade eden Şahin, "Eleştirinin de bir sınırı var, benim de bir ailem var" ifadelerini kullandı.
 Eleştirinin de bir dozajının olması gerektiğini belirten Şahin, "Oyuncu için çok zor, benim için kolay değil. Benim yanımda olan insanlara çok teşekkür ediyorum. Belirli bir grup var, onların fikirlerini değiştiremiyorsunuz. Bugün gol attım, belki sevindiler ama yarın yine aynısı olacak. Ben 10 yıldır bu şekilde, bu baskı altında oynuyorum. Alıştık artık. Hiçbir zaman eleştiriye kapalı olmadı, ancak eleştirinin de bir sınırı var. Bizim de bir ailemiz var. Son dönemde yapılan eleştirilere üzüldüm ama yapacak bir şey yok. Futbolu bilen ve bana destek olan herkese çok teşekkür ediyorum" dedi.
 Akhisar karşısında attığı golü Sezer Öztürk'e armağan ettiğini sözlerine ekleyen Selçuk Şahin, "Golümü Sezer'e armağan ediyorum, bugün doğum günü. Çok fazla gol atmıyorum ama olsun. Bugün ne olursa olsun skora ihtiyacımız vardı, oyunu ikinci plana atmak durumunda kaldık. Maçta geriye düştük ancak büyük bir takım reaksiyonu gösterdik. Çok mücadeleci bir oyun oldu ama bunu yapmamız gerekiyordu. Nefese ihtiyacımız vardı ve biz de bu nefesi aldık." şeklinde konuştu.
  