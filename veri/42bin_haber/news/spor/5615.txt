Karabükspor hedef büyüttü
Kardemir Karabükspor Basın Sözcüsü Ziya Alak, "Başarının sonu yok. Gidebildiğimiz yere kadar gitmeye devam edeceğiz. Yönetim, teknik ekip ve futbolcularımız inandık. Elbette Avrupa kupalarına gitmeyi isteriz" dedi.
Deplasmanlarda Galatasaray, Fenerbahçe ve Trabzonspor'u aynı skorlarla 3-1 yenmelerinin ayrı bir anlam ve ifadesi olduğunu söyleyen Ziya Alak, "Dört büyük takım diye adlandırılan bu takımlardan galibiyetlerin aynı skorlarla bitmesi, özellik taşıyan bir unsurdur. Bu başarılarından dolayı teknik ekibimizi ve futbolcularımızı ayrı ayrı tebrik ediyorum" diye konuştu. Süper Lig'de güçlü ve güçsüz takım ayrımının zor olduğunu belirten Ziya Alak, şöyle devam etti:

"Hiçbir takımı gözümüzde küçültmüyoruz ve büyültmüyoruz. O şekilde de yolumuza emin adımlarla devam ediyoruz. Başarının sonu yok. Gidebildiğimiz yere kadar gitmeye devam edeceğiz. Yönetim, teknik ekip ve futbolcularımız inandık. Elbette Avrupa kupalarına gitmeyi isteriz. Bu takım nasıl Bursaspor şampiyon olduysa onun gibi şampiyon olsun. Ama bunu erken konuşmak yanlış olur."

Transfer çalışmalarının devam ettiğini vurgulayan Ziya Alak, "Stoper eksiğimiz var. Teknik heyetin de düşüncesi bu doğrultuda. Biz başarısızlıklarımızdan, elimizdeki oyuncularımızın yetersiz olmasından değil, herhangi bir sakatlık, olumsuzluk durumunda alternatifimizin olması anlamında transfer yapacağız" dedi.

İLHAN PARLAK:"YENEMEYECEĞİMİZ TAKIM YOK"
Ligde attığı 8 golle takımının başarısında etken olan İlhan Parlak ise şunları söyledi:

"Yükselen bir form grafiğim var. İnşallah bunu devam ettirerek en büyük hayalim olan milli formayı giymek istiyorum. Kasımpaşa karşısında istediğimiz futbolu ve mücadeleyi ortaya koyarsak zaten ligde yenemeyeceğimiz takım yok. Bütün maçları takip ediyoruz, izliyoruz. Dönüp kendi takımımıza baktığımız zaman şu anda ligin en iyi takımı olduğumuzu düşünüyorum. Hem iyi futbol oynuyoruz, hem de iyi neticeler alıyoruz. Ligde ilk 3 içersinde yer alacak oyunu oynayacak güçte ve o kapasitede olduğumuzu düşünüyorum."

İlhan Parlak, "Ne değişti de bu başarılar geliyor?" sorusuna, "Bir kere teknik heyet değişti. Takımdan ziyade, artık bir aile olduk. 10 yıldır profesyonel olarak futbol oynuyorum. Böyle bir ortamı, böyle bir arkadaşlığı daha hiçbir yerde görmemiştim. Bu da başarıdaki en büyük faktörlerden biridir" cevabını verdi.