Sinan Bolat kadro dışı kaldı
Başarılı file bekçisi Sinan Bolat, uzun yıllar ter döktüğü Standard Liege ekibi tarafından kadro dışı bırakıldı.
Genk'in alt yapısından yetişen ve ardından Standard Liege kulübüne transfer olan 24 yaşındaki Bolat, gösterdiği başarıyla Türkiye A Milli Futbol Takımına kadar yükselmişti. Sene başında geçirdiği sakatlık sonrasında uzun süre sahalardan uzak kalan Bolat, sağlık sorunlarının ortadan kalkmasına rağmen takımında artık kadroya giremiyor. Standard Liege Teknik Direktörü Jean-François De Sart, Sinan Bolat'ı bu sezon için kadroda düşünmediklerini açıklarken, bu kararın yönetim tarafından verildiğini açıkladı. Sezon sonu takımıyla sözleşmesi bitecek olan Sinan Bolat'ın ne yapacağı ise merak konusu.

Belçika'da devre arasında Sinan Bolat'ın ismi Premier Lig ekiplerinden Fulham ve Belçika'nın Club Brugge isimleriyle anılmıştı. 

HİÇBİR TAKIMLA GÖRÜŞMÜYOR
Başarılı eldiven Sinan Bolat'ın menajerliğini yapan Kısmet Eriş, kadro dışı olayıyla ilgili çok fazla üstünde durmadıklarını ifade ederken, "Sinan şu an Standard Lieg'in resmi kalecisi ve Standard Liege'in Sinan gibi bir kaleciye ihtiyacı var. Sadece Standard değil, Belçika'daki birçok kulüp Sinan gibi bir file bekçisi olmasını ister." dedi. Kısmet Eriş, şu an için ne Türkiye'den ne de Avrupa'dan hiçbir transfer görüşmesinde bulunmadıklarını da sözlerine ekledi. Bolat şu anda Türkiye'de hafta içi oynanacak hazırlık maçı için A Milli Futbol Takımı'nın kampında bulunuyor.