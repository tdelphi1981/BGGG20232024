Beşiktaş'tan tarihi rekor
Spor Toto Süper Lig'in 19. haftasında lider Galatasaray'a 2-1 yenilerek haftayı puansız kapatan Beşiktaş, gol yeme bakımından tarihinin en kötü sezonunu yaşıyor.
Ligde geride kalan 19 haftada kalesinde 29 gol gören siyah-beyazlılar, 19. haftalar itibariyle tarihinin en çok gol yediği dönemine imza attı.

Maç başına 1.52 gol yiyen siyah-beyazlılar, ligin en çok gol yiyen takımları arasında yer aldı. 'Kara Kartallar', lig tarihinde daha önce 19. haftalar itibariyle en çok golü, 27 golle 2000-01 sezonunda yemiş, en az golü ise 5 golle 1959-60 sezonunda kalesinde görmüştü.

-19 maçın 16'sında gol yedi-
Beşiktaş, bu sezon oynadığı 19 maçın 16'sında kalesinde gol gördü, sadece 3 maçta gol yemedi.

Ligin ilk yarısında Kardemir Karabükspor, Sanica Boru Elazığspor ve Mersin İdmanyurdu maçlarında gol yemeyen 'Kara Kartallar', bu 3 maçı da 3-0 kazandı.

Siyah-beyazlılar, Galatasaray (3-3), Gaziantepspor (2-3), Fenerbahçe (0-3), Bursaspor (3-3) ve Medical Park Antalyaspor (5-3) maçlarında kalesinde 3'er gol gördü.

-9 maçtır gol yiyor-
Beşiktaş, Galatasaray derbisiyle birlikte ligde üst üste 9 maçtır kalesinde gol yedi.

En son 10. haftadaki Mersin İdmanyurdu (3-0) maçında gol yemeyen siyah-beyazlılar, daha sonra oynadığı 9 maçta toplam 16 gole engel olamadı.

'Kara Kartallar', 29 golün 15'ini deplasmanda, 14'ünü ise iç sahada kalesinde gördü.

-Ligin en golcü takımı-
Bu sezon gol yollarında tezat bir görüntü sergileyen Beşiktaş, gol yeme bakımından tarihinin en kötü dönemini yaşamasına karşın, gol atma bakımından ise ligin en golcü takımı olarak dikkati çekiyor.

Ligde 19 maçta toplam 41 gole imza atan siyah-beyazlılar, en yakın rakibi Galatasaray'dan 4 gol daha fazla atarak zirveye yerleşti. Beşiktaş, gol atma bakımından ise 19. haftalar itibariyle son 8 sezonun en başarılı dönemini geçiriyor.