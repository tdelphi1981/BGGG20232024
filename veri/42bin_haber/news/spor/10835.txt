Gaziantep BB seriye bağladı
Beko Basketbol Ligi'nde Royal Halı Gaziantep Büyükşehir Belediyesi, deplasmanda Pınar Karşıyaka'yı 66-57 mağlup etti. 
Karşılaşmaya 5-0'lık seriyle başlayan konuk ekip, Page'in etkili oyunuyla 5. dakikayı 9-7 önde geçti. Periyotun kalan bölümünde Pınar Karşıyaka'ya göre daha iyi bir oyun ortaya koyan Gaziantep temsilcisi, ilk periyotu 17-11 üstün tamamladı. 
İki takımın da hücumda etkili olamadığı ikinci periyotun ilk 5 dakikalık bölümünü 23-17 önde geçen konuk ekip, Mutlu'nun etkili oyunuyla aradaki farkı açtı. Konuk ekip Swann'ın faul atışından bulduğu sayılarla devreyi 33-19 önde bitirdi. 

Üçüncü periyota Page, Collins ve Yunus'un sayılarıyla başlayan konuk ekip, 24. dakikada Page ve Mutlu'nun 3'er sayılık basketleriyle 26 sayılık farkı yakaladı: 47-21. Pınar Karşıyaka, Can Maxim ve Thomas ile yakaladığı 8-0'lık seriyle aradaki farkı 18 sayıya (47-29) indirmesine rağmen Gaziantep temsilcisi 3. periyotu 51-32 üstün tamamladı.

Son periyota da iyi başlayan konuk ekibin son 5 dakikasına 58-44 önde girdiği müsabakada, Pınar Karşıyaka Ümit ve Aminu'nun basketleriyle son dakikaya girerken, farkı 10 sayıya indirdi: 55-65. Ancak Royal Halı Gaziantep Büyükşehir Belediyesi, karşılaşmayı 66-57 galip tamamladı.

Bu sezon Banvit maçından sonra İzmir'de ikinci mağlubiyetini alan Pınar Karşıyaka, bu sezon ilk defa üst üste ikinci kez kaybetti.

Royal Halı Gaziantep Büyükşehir Belediyesi ise Mersin Büyükşehir Belediyesi ve Beşiktaş maçlarının ardından üçüncü galibiyetini aldı.