Süper Lig'de en fazla gol Antalya'da atıldı
Spor Toto Süper Lig'de 2012-2013 sezonunun ilk yarısında gol izleme açısından en şanslı seyirciler Antalyalılar oldu.Spor Toto Süper Lig'de 2012-2013 sezonunun ilk yarısında gol izleme açısından en şanslı seyirciler Antalyalılar oldu.

Ligin ilk yarısında maç başına en çok gol Akdeniz Üniversitesi Stadı'nda atıldı. Sezonun flaş takımı Medical Park Antalyaspor'un maçlarını oynadığı statta fileler 8 maçta toplam 32 kez havalandı. Maç başına 4 gol ortalaması, Süper Lig'de bu sezon maçların oynandığı 18 ayrı stat içinde ilk sırayı aldı.
Medical Park Antalyaspor taraftarları, statlarında oynanan maçlarda 19 kez takımlarının attıkları gollere sevindi, 13 kez de yedikleri gollere üzüldü.
Süper Lig'de 3-5'lik skorla biten Medical Park Antalyaspor-Beşiktaş maçında Akdeniz Üniversitesi Stadı'ndaki sporseverler toplam 8 gol birden izleme fırsatı buldu.

-En az gol Elazığ Atatürk Stadı'nda atıldı-

Sezonun ilk yarısında en az golü ise maç başına 1.3 ortalamayla Elazığlılar izledi.

Sanica Boru Elazığspor'un maçlarını oynadığı Elazığ Atatürk Stadı'nda yapılan 6 maçta ev sahibi takım sadece 2 gol attı, kalesinde ise 6 gol gördü. Toplam 8 gol, aynı zamanda ligde ilk yarıda en az gol atılan stat olarak kayıtlara geçti.

Ev sahibi ekip, stadındaki yenileme çalışmaları kapsamında ligin ilk 3 maçının 2'sini İzmir Atatürk Stadı'nda, 1'ini ise Ankara 19 Mayıs Stadı'nda oynadı.

-En çok gol BJK İnönü Stadı'nda izlendi-

Süper Lig'in ilk yarısında toplamda en çok gol ise BJK İnönü Stadı'nda filelerle buluştu.

Beşiktaş'ın maçlarını oynadığı statta 9 maçta toplam 33 gol atıldı. Siyah-beyazlı taraftarlar sayısal olarak ligin en çok golünü izledi, ancak BJK İnönü Stadı, maç başına ortalamada Akdeniz Üniversitesi Stadı'nın arkasından ikinci sırada yer aldı.

Beşiktaş'ın Dolmabahçe'deki 9 maçında siyah-beyazlı taraftarlar, takımlarının 21 golüne sevindi, yediği 12 gole üzüldü.

-Statlara göre goller-

Spor Toto Süper Lig'de 2012-2013 sezonunun ilk yarısında statlarda atılan gol sayıları şöyle:

Takım Stat Maç Gol Ortalama
------------------------ -------------------- --- --- --------
Medical Park Antalyaspor Akdeniz Üniversitesi 8 32 4
Beşiktaş BJK İnönü 9 33 3.666
Eskişehirspor Eskişehir Atatürk 8 29 3.625
Gençlerbirliği Ankara 19 Mayıs 9 29 3.222
Sivasspor Sivas 4 Eylül 9 29 3.222
Galatasaray Türk Telekom Arena 8 25 3.125
Fenerbahçe FB Şükrü Saracoğlu 9 28 3.111
Orduspor Ordu 19 Eylül 7 21 3
Kasımpaşa Recep Tayyip Erdoğan 9 26 2.888
Gaziantepspor Kamil Ocak 8 19 2.375
Mersin İdmanyurdu Tevfik Sırrı Gür 8 19 2.375
İstanbul Büyükşehir Bld. Atatürk Olimpiyat 9 20 2.222
Akhisar Belediyespor Manisa 19 Mayıs 8 17 2.125
Kayserispor Kadir Has 8 17 2.125
Bursaspor Bursa Atatürk 9 19 2.111
Trabzonspor Hüseyin Avni Aker 9 16 1.777
Kardemir Karabükspor Dr. Necmettin Şeyhoğlu 8 14 1.75
Sanica Boru Elazığspor Elazığ Atatürk 6 8 1.333
- Şanlıurfa GAP Arena 1 5 5
- İzmir Atatürk 2 5 2.5

Not: Sanica Boru Elazığspor-Bursaspor (1-1) maçı Ankara 19 Mayıs, Orduspor-Eskişehirspor (2-0) maçı Atatürk Olimpiyat, Sanica Boru Elazığspor-Fenerbahçe (1-1), Sanica Boru Elazığspor-Kasımpaşa (0-3) maçları İzmir Atatürk, Gaziantepspor-Gençlerbirliği (2-3) maçı Şanlıurfa GAP Arena'da oynandı. Akhisar Belediyespor-Medical Park Antalyaspor maçının ertelenmesiyle Manisa 19 Mayıs Stadı'nda 1 maç eksik yapıldı.