Amatör küme futbol maçı karakolda bitti
Rize 1'inci Amatör Küme A Grubu'nda oynanan Güneysuspor-Kopuzlar Vakfı Veliköyspor maçı, çıkan olaylar yüzünden yarıda kaldı, futbolcuların saldırıcı sonucu yaralanan 3 hakem, polise başvurarak şikayetçi oldu.
Olay, geçen pazar günü Güneysu ilçe futbol sahasında yaşandı, Güneysuspor ile Kopuzlar Vakfı Veliköyspor karşı karşıya geldi. Konuk takımın 2-0 önde götürdüğü maçın 40'ıncı dakikasında Güneysusporlu bir futbolcu da kırmızı kart gördü.

Karara itiraz eden Güneysusporlu futbolcular, tartıştıkları orta hakeme saldırdı. Orta hakem 30 yaşındaki polis Hasan Hacısalihoğlu ile yan hakemler 29 yaşındaki Timur Akbulut ve 29 yaşındaki Taşkın Yoloğlu, futbolcuların saldırısı sonucu yaralandı. Polisin araya girdiği olaylar nedeniyle maç tatil edilirken yaralı hakemler ambulansla Recep Tayyip Erdoğan Üniversitesi Eğitim ve Araştırma Hastanesi'ne kaldırıldı.

KOLU ALÇIYA ALINDI
Orta hakem Hasan Hacısalihoğlu'nun sol kolu, çatlak nedeniyle alçıya alındı, diğer iki hakemin vücutlarında da darp nedeniyle ezikler oluştu. Üç hakem polise başvurarak 9 futbolcu hakkında şikayetçi oldu. Olayla ilgili soruşturma başlatıldı. 

GÜNEYSUSPOR'LU FUTBOLCULAR SAHADA PANKARTLI EYLEM YAPMIŞTI
Bu arada geçen yıl Nisan ayında Rize 1'inci Amatör Küme'de mücadele eden Güneysusporlu futbolcular, takıma sahip çıkılmadığını gerekçesiyle sahaya, 'Başbakanım, takımın sahipsiz bırakıldı' pankartı ile çıkmış, hakemin başlama düdüğü ile birlikte sahada bir süre oturma eylemi yapmıştı. Bu olaydan sonra kulüp yönetimi, teknik direktör ile 5 futbolcuyu takımdan göndermişti.