Bundesliga, gol yağmuruyla başladı
Avrupa'nın seyir zevki en yüksek liglerinden Bundesliga'da futbol heyecanı başladı.
Milli futbolcu Nuri Şahin'i kadrosuna katarak daha da güçlenen Borussia Dortmund, deplasmanda Werder Bremen'i 5-0 yenerek ikinci yarıya fırtına gibi başladı. Lider Bayern Münih ise konuk ettiği son sıradaki Greuther Fürth'ü 2-0'la geçerek dokuz puanlık farkı korudu.

Avrupa'nın en iyi ligleri arasında gösterilen Almanya Birinci Futbol Ligi Bundesliga'da ikinci yarı heyecanı birbirinden zevkli geçen karşılaşmalarla başladı. Son iki yılda şampiyonluk ipini göğüsleyen ancak bu sezon ilk yarıda zirvenin bir hayli gerisinde kalan Borussia Dortmund, 18. hafta mücadelesinde zorlu Werder Bremen deplasmanına çıktı.

Sarı-Siyahlılar rakibini 5-0'lik farklı bir skorla geçerek ikinci yarıya müthiş bir başlangıç yaptı. Oyunun başından sonuna kadar üstün bir futbol sergileyen ve rakibine gol pozisyonu dahi vermeyen Dortmund'a galibiyeti getiren sayılar Reus, Götze, Santana, Lewandowski ve Blaszczykowski'nin ayağından geldi.

İLKAY GÜNDOĞAN YİNE 'DİNAMO' GİBİ
Dortmund'un orta sahasında dinamo gibi çalışan ve 90 dakika boyunca verdiği isabetli paslarla dikkat çeken Türk futbolcu İlkay Gündoğan, atılan üç golde pozisyonları başlatan isimdi. Devre arası Liverpool'dan kiralanan milli futbolcu Nuri Şahin ise maçın 84. dakikasında oyuna dahil oldu.

Dortmund taraftarları milli futbolcuya, oyuna girmesinin ardından büyük tezarühat yaparak sevgi gösterisinde bulundular. Mızıkacıların alt yapısından yetişen 19 yaşındaki Özkan Yıldırım, Dortmund karşısında ikinci yarıda forma giyerek ilk Bundesliga tecrübesini yaşadı.

BAYERN MÜNİH PUAN FARKINI KORUDU
Sezon başı yaptığı yıldız transferlerle dikkat çeken ve ilk yarıyı en yakın takipçisinin dokuz puan önünde lider tamamlayan Bayern Münih, son sıradaki Greuther Fürth'ü konuk etti. Zayıf rakibi karşısında kendini fazla zorlamayan Bavyera ekibi sahadan 2-0'lık sonuçla ayrılarak, en yakın takipçisiyle 9 puanlık farkı korumasını bildi.

Ev sahibi ekibin Hırvat oyuncusu Mario Mandzukic attığı iki golle takımını galibiyete taşıyan isim oldu. Hollandalı yıldız Arjen Robben, maçın son yirmi dakikasında forma giyerken, yedi hafta ayrılığın ardından yeşil sahalara dönmüş oldu. Tarihinde ilk kez Bundesliga'ya yükselen Fürth, bu maçta aldığı yenilgiyle galibiyet hasretini 16 haftaya çıkardı. Konuk ekip ligdeki tek galibiyetini ikinci haftada Mainz 05 deplasmanında almıştı.

Üst sıraları yakından ilgilendiren maçta Bayer Leverkusen, konuk ettiği Eintracht Frankfurt'u 3-1'le geçerek ikinci sıradaki yerinde kalmayı başardı. Bu sezon sürpriz skorlara imza atan ve ilk üçe girme mücadelesi veren Frankfurt, bu yenilgiyle rakibiyle arasındaki puan farkı dokuza çıktı.

WOLFSBURG, STUTTGART'A ACIMADI
Kaptanlığını Serdar Taşçı'nın yaptığı ve bu sezon Avrupa kupalarını hedefleyen Stuttgart, Felix Magath'ın gitmesiyle çıkışa geçen Wolfsburg'a konuk oldu. Çekişmeli geçen karşılaşmayı 2-0 kazanan ev sahibi oldu.

Brezilyalı Diego'nun bir gol atıp bir de asist yaparak yıldızlaştığı maçta üç puanı hanesine yazdıran Wolfsburg, düşme hattının bir hayli uzağına çıktı. Diğer iki maçta ise gol sesi çıkmadı. Hoffenheim-Borussia Mönchengladbach ve Mainz 05-Freiburg karşılaşmaları aynı sonuçla 0-0 berabere biterek puanlar paylaşıldı.

İKİNCİ YARI GOL YAĞMURUYLA AÇILDI
Bundesliga'nın ikinci yarının açılış maçında adeta gol yağmuru vardı. Galatasaray'ın Şampiyonlar Ligi ikinci turunda eşleştiği Schalke 04, ligin güçlü ekiplerinden Hannover 96'yı ağırladı. Zirveye oynayan ancak son altı maçından galibiyet çıkartamayan Mavi-Beyazlılar, özellikle ikinci yarısı büyük heyecana sahne olan maçı 5-4 kazanarak galibiyet hasretine son verdi.

Türk hakem Deniz Aytekin'in başarılı bir yönetim gösterdiği maçta Hannover 96 amatörlerinde oynayan Türk futbolcu Deniz Kadah, son üç dakikada oyuna dahil olurken ilk kez Bundesliga forması giydi.