Yaprak dökümü başladı
Spor Toto 3. Lig 3. Grup takımlarından Kocaelispor, 5 futbolcusuyla yollarını ayırdı.Kocaelispor Asbaşkanı ve Basın Sözcüsü Abdülkadir Yılmaz, AA muhabirine yaptığı açıklamada, teknik direktör Bülent Baturman'ın futbolcularla ilgili rapor hazırladığını belirterek, bu doğrultuda Onurhan Bilge, Onur Yaka, Sercan Usta, Fatih Alak ve Yunus Emre Aygün ile yolların ayrılmasına karar verildiğini söyledi.

Takım futbolcularının 2 yıl önce ailelerinden muvafakatname alınarak lisanslarının çıkarıldığını ifade eden Yılmaz, geçen süreçte futbolcuların istedikleri seviyede gelişemediklerini kaydetti.

Yılmaz, hem takımı hem de futbolcuları düşünerek bu kararın alındığını dile getirerek, söz konusu futbolcuların teknik direktör Baturman'ın hazırladığı kadroda da yer alamadıklarını bildirdi.

Lige beklediklerinden daha iyi başladıklarını belirten Yılmaz, Ziraat Türkiye Kupası ve lig maçlarının birbirine yakın tarihlerde olmasının kendilerini olumsuz etkilediğini anlattı.

Yılmaz, söz konusu maçların ardından büyük bir düşüş yaşadıklarını ifade ederek, Bu her şeyin sonu değil. Antalya'da kamp yapacağız. Kamp süresinde iyi çalışarak ligin ikinci devresine iyi bir başlangıç yapmak istiyoruz. Biz ligdeki tüm takımları yenebilecek güçteyiz. Yeter ki fizik ve mental olarak hazır olalım. Ligin ikinci devresinde faklı bir Kocaelispor sahada olacak diye konuştu.