Ersan Gülüm'den 'sakatlık' itirafı
Ciddi ve talihsiz sakatlıklar geçirdiyse de, Beşiktaşa geldiği ilk dönemdeki performansı hala dillerde olan ve gerçek kimliğini yeniden göstermek için sabırsızlanan Ersan Adem Gülüm, Beşiktaş Dergisi'nin sorularını içtenlikle yanıtladı.
Gülüm, çok çalıştığını belirterek en kısa zamanda eskiye dönüş yapacağının sözünü verdi. İşte o çarpıcı röportajdan bazı ayrıntılar:
 
İkinci kez sakatlandığıma inanamadım. Annemi arayıp hüngür hüngür ağladım. Bu benim ekmeğimi kazandığım, hayatımı verdiğim iş. Ben okul bitirmedim, seçimimi futboldan yana kullandım. Dolayısıyla ikinci sakatlıktan sonra futbol kariyerimin bittiğini, hayatımın çöktüğünü düşündüm.

Ben hep doğruları söylemeye çalışıyorum. Bazen Türkiyede dürüstlüğün ceremesini çekebiliyorsunuz ama bana doğruları söylemek öğretildi. Belki de bu yüzden taraftarlarla samimi bir ilişkim var. Çünkü iyi niyetli olduğumu biliyorlar.

Bu sakatlıklardan önce zannediyordum ki gencim diye bana bir şey olmaz, sakatlanmam, hayatımı yaşarım... Ama öyle bir dünya yokmuş! Dersimi aldım ve iki senedir ailemle birlikte yaşıyorum. Benim için hayat tecrübesi oldu.
 
Feda demek benim için kolay bir karardı. Fazla düşünecek bir şey yoktu. Yaklaşık 1.5 sene boyunca oynayamamıştım. Yönetim de bu süreç içinde benim yanımdaydı. Sakatsın, bu yüzden seni istemiyoruz demeye hakları vardı ama demediler. Aldığım ücret de yerli bir stoper için az değildi. Onların bu iyi niyetine karşılık vermek istedim.

Artık yüzde yüzümü vermek için elimden geleni yapıyorum. Eski korkularım kalmadı. Psikolojik olarak kendimi iyi hissediyorum. Herkesin eski Ersanı istediğini de biliyorum. Bende de o hırs ve istek var, bunu hissediyorum.

Öne geçtiğimiz maçlarda daha kontrollü olmamız lazım. Genç oyuncularız. Bu mücadele açısından avantaj ama handikapları da var. Örneğin 2-0, 3-0 öne geçiyoruz ama hala hücum yapmaya çalışıyoruz. Oyunu soğutmuyoruz. Bunun için tecrübe gerekiyor, biz de bunu öğreniyoruz.