Türk sporcunun maçında hakem rezaleti
Fransa'nın başkenti Paris'te devam eden Dünya Karate Şampiyonası'nda hakem skandalı yaşandı.Bayanlar 55 kiloda Tuba Yenen, çeyrek finalde Fransız rakibi Ignace karşısında bitime 24 saniye kala 3-0 öndeyken hakem kararıyla mağlup ilan edildi. 

Paris'te düzenlenen Dünya Karate Şampiyonası'nın ikinci günü sabah seansında hakem skandalı yaşandı. Turnuvanın başından itibaren ev sahibi Fransa lehine verilen kararlar dikkat çekerken, 55 kiloda Tuba Yenen-Ignace maçında yaşananlar tribünlerdeki seyircilerin bile tepkisini çekti. 

Bayanlar kumite 55 kiloda tatamiye çıkan 2011 Dünya Gençler Şampiyonu Tuba Yenen, ilk turda Çinli Wang'ı 6-2, ikinci turda ise İrlandalı Earley'i 6-0'la geçti. Üçüncü turda İngiliz Burkitt'i maçın bitimine 10 saniye aldığı puanla 2-1 mağlup eden genç karateci çeyrek finale yükseldi. 

Tuba Yenen, çeyrek finalde ev sahibi ülkeden Lucie Ignace ile karşılaştı. Maçın başından itibaren atak bir görüntü sergileyen Yenen arka arkaya aldığı puanlarla 3-0 öne geçti. Mücadelenin son bir dakikası içinde hakemler Yenen'e arka arkaya ihtarlar vermeye başladı. Maçın bitimine 24 saniye kala orta hakem rakibini tuttuğu gerekçesiyle dördüncü ihtarı verince, Tuba Yenen maçtan 8-0 teknik nakavtla mağlup ayrıldı. Karar sonrası büyük şok yaşayan genç sporcu bir süre tataminin üzerinden kalkamadı. Antrenör Levent Aydemir'in itirazları da sonucu değiştirmedi. Maçı izleyen seyircilerin bir bölümü ve Türk kafilesi kararı ıslıklarla protesto etti. 

Bayan Milli Takım Teknik Direktörü ve Dünya Karate Federasyonu Teknik Kurul üyesi İbrahim Erçin maçın orta hakeminin verdiği kararın 'anlaşılmaz' olduğunu söyledi. Erçin "Göz göre göre Tuba'nın hakkını yediler. Türkiye'nin önerisiyle kabul edilen Video Analiz Sistemi'nin tam anlamıyla devreye girmesinden sonra bu kararların ortadan kalkacağına inanmak istiyoruz" dedi. 

ECE BRONZ İÇİN DÖVÜŞECEK 

Şampiyonanın ikinci günü sabah seansında tatamiye çıkan Türk sporculardan Ece Yaşar da bronz madalya maçı yapmaya hak kazandı. Bayanlar 61 kiloda Türkiye'yi temsil eden Yaşar ilk turda Sırp Cvrkota'yı 3-0, ikinci turda Norveçli Roll'u 3-0 ve üçüncü turda İngiliz Williams'ı 2-0 mağlup ederek grup finaline yükseldi. Grup finalinde Portekizli Barbedo'yu 1-0 mağlup eden genç karateci yarı finale çıktı. Yarı finalde Fransız Lolita Dona karşısında tutuk görünen rakibinin arka arkaya vurduğu iki tekmeye engel olamadı ve 6-0 geriye düştü. Maçın sonlarında yoğun çabasına rağmen bir puan alabilen Yaşar, Dona'ya 6-1 mağlup olarak final şansını kaybetti. Avrupa üçüncüsü Ece Yaşar, cumartesi günü bronz madalya mücadelesine çıkacak. 

BAŞKAN DELİHASAN'IN KIZI OLDU 

Bu arada Türk kafilesi Paris'te İstanbul'dan gelen bir haberle sevindi. Başkan Esat Delihasan'ın eşi önceki gün sezaryenle bir kız çocuğu dünyaya getirdi. Başkan Delihasan da bu mutlu haber üzerine kafileden ayrılıp Türkiye'ye döndü.