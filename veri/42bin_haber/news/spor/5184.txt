Rakip sadece Kasımpaşa değil, Cuma!
 
 Süper Lig’in 18. haftasında bugün Kasımpaşa’ya konuk olacak lider Galatasaray, sezonun ilk yarısında cuma günü oynadığı maçlarda aldığı başarısız sonuçlarla dikkati çekti. Ligin ilk yarısında rakipleriyle 5 kez cuma günü oynanan maçlarda karşı karşıya gelen Sarı-Kırmızılı takım, 2 yenilgi ve 2 beraberlik aldı, yalnızca 1 kez kazanabildi. Cuma günleri oynadığı 5 müsabakada rakip ağlara toplam 8 gol gönderen Cim Bom, kendi kalesinde ise 10 gole engel olamadı. Galatasaray, ligde cuma günü maçlarındaki tek galibiyetini İstanbul Büyükşehir Belediyespor’a karşı aldı.
 
 HAVAYI DAĞITMAYA ÇALIŞIYOR
 
 Aslan’ın hocası Fatih Terim, bu cuma sıkıntısına çözüm arayışlarına devam ediyor. Bir yandan Sneijder transfer süreciyle oluşan rehaveti dindirmeye çalışan tecrübeli teknik adam, diğer taraftan oyuncularını galibiyete şartlandırıyor.
 
 VE CİMCOM PUSUYA YATTI
 
 Kasımpaşa ile bugün Recep Tayyip Erdoğan Stadı’nda kozlarını paylaşacak olan Galatasaray, son çalışmasını Florya Metin Oktay Tesisleri’nde yaparak kampa girdi. Aslan’ın son idmanında maçın taktik bir provası gerçekleşirken, Fatih Terim kafasında ilk 11’i belirledi. Semih’in sakatlığını üzerinden atmasıyla savunma hattı Sabri, Dany, Semih ve Riera’dan oluşacak. Diğer bölgelerde bir değişiklik yok.
 
 HAMİT VE MELO'YA UYARILAR
 
 Sarı-Kırmızılı ekipte Hamit Altıntop ve Felipe Melo, Kasımpaşa maçı öncesi kart sınırında bulunuyor. Eğer bu oyunculardan biri bugünkü mücadelede sarı kart görürse cezalı duruma düşecek ve gelecek hafta oynanacak Beşiktaş derbisinde forma giyemeyecek. Bu nedenle teknik direktör Fatih Terim, iki öğrencisine de “Kart görmeyin” uyarısı yaptı. Skor erken elde edilirse, iki oyuncu da kulübeye çekilecek.
 
 MUHTEMEL İLK 11'LER
 
 Kasımpaşa: İsaksson, Abdurrahman, Elyasa, Yalçın, Erhan, Sarmov, Ernst, Özer, Kerem, Viudez, Uche
 
 Galatasaray: Muslera, Sabri, Semih, Dany, Riera, Hamit, Selçuk, Melo, Emre, Umut, Burak
 
 Saat: 20.00