Bochum'dan 1 milyon Euro'luk kıyak
Alman Bochum Kulübü, Ankaragücü'nden alacağı 2 milyon 600 Bin Euro'nun 600 bin Euro'sunu 24 taksite böldü, 2 milyonun 1 milyonunu ise bağışladı. Kalanını da Ankaragücü Süper Lig'e çıkarsa alacak. Ankaragücü eski antrenörü Hans Peter Briegel ise 260 bin Euro alacağını 10 taksitle alacak.
Ankaragücü Kulübü Başkanı Atilla Süslü ve yönetim kurulu üyelerinin katıldığı yönetim toplantısında olağanüstü genel kurul kararı çıktı. Olağanüstü genel kurul 23 aralık 2012 Pazar günü saat 14.00'de Ankaragücü Beştepe Tesisleri'nde yapılacak. Yeterli çoğunluk sağlanamaması halinde ise 30 Aralık 2012 Pazar günü gerçekleştirilecek. 

Ankaragücü Olağan Genel Kurullarına bir yenisi daha ekleniyor. Yaşanan ekonomik kriz nedeniyle sürekli başkan değişen Ankaragücü Kulübü'nde son olarak, Yönetim kurulu tarafından görevden alınan Bent Ahlat'ın yerine Başkanlığa Atilla Süslü getirilmişti.   

Başkan Atilla Süslü, bugüne kadar yaptıkları icraatları anlatarak eski yöneticilere, Ankaralı iş adamlarına, eski başkanlara ve taraftarlara seslenerek Genel kurulda Ankaragücü Kulübü'nü yalnız bırakmamalarını istedi. Başkan Süslü, "Gelinen noktada Ankaragücü'nün geçmiş borçlarıyla ilgili şu açıklamalarda bulundu; 
"BOCHUM KULÜBÜ 1 MİLYON EURO'YU BAĞIŞLADI, BORÇLAR DA TAKSİTLERE BÖLÜNDÜ" 

"9 Kasım 2012 tarihinden bugüne kadar geçmiş yönetimler futbolcularla anlaşmalar yapmış. Bu paraların futbolculara ödenmesi için FIFA'ya yapılacak ödemeler için gönderdiğimiz kulüp avukatımız anlaşmaları yaptı. Geçmişte bazı idarecilerimizin ihmallerinden dolayı ve itiraz etmedikleri için Sosibo'ya ödenmeyen 5 Bin dolar nedeniyle Ankaragücü Kulübü'ne 480 Bin Euro ceza kesildi. Avukatı ile görüşeceğiz ve diğer borçları hallettiğimiz gibi onu da taksitlendireceğiz.  
Hans-Peter Briegel'e 260 bin Euro olan borcumuzu 1 Mart 2013 tarihinden başlamak üzere 10 taksitle ödeyeceğiz. Bochum Kulübü'ne olan 2 Milyon 600 Bin Euro borcumuzun 600 bin Euro'sunu 1 Mart 2013 tarihinden başlamak üzere 24 taksit, kalan 2 milyonu ise 1 milyona indirdik. Bu parayı eski hocamıza ise tekrar Süper Lig'e döndüğümüzde ödeyeceğiz" dedi. 

Başkan diğer borçlarla ilgili olarak ise, "Kulukovski, Meye ve menajerlere olan 1 milyon 500 bin Euro borçlarımızı da 1 Milyon Euro'ya indirdik ve 48 taksitle ödenmesi koşuluyla son aşamaya geldi. İddia gelirlerimizden 568 bin TL'sini SSK ve Vergi borçlarımıza yönlendirdik. Çalışanlarımız ve futbolcularımızın primlerini ise tamamen kendi kaynaklarımızla ödedik" diye konuştu. 

Başkan Atilla Süslü son olarak Ankaragücü camiasına seslendi. Süslü, "Ankaragücü Kulübü'müzün ayakta kalabilmesi için olağanüstü genel kurul kararı aldık. Ankaralı iş adamlarına, eski başkanlara ve taraftarlara sesleniyorum; genel kurulda Ankaragücü Kulübü'nü yalnız bırakmayın" dedi.