SGM'den 'şike ve teşvik' düzenlemesi
Spor Genel Müdürlüğü (SGM), Gençlik ve Spor Genel Müdürlüğü Federasyon Başkanları Seçim Yönetmeliğinde değişikliğe giderek, başkan adaylarında aranacak şartlara, 'Şike ve teşvik primi suçlarından hükümlü bulunmamak' kriterini getirdi.
SGM, yönetmeliğin 5'inci maddesinin birinci fıkrasının (f) bendinde yer alan başkan adayı olacaklarda aranan şartlara, 'Yüz kızartıcı veya şeref ve haysiyeti kırıcı suçtan ve vergi kaçakçılığı, haksız mal edinme, şike ve teşvik primi suçlarından hükümlü bulunmamak' kriterini koydu.

Eski maddede ise 'Türk Ceza Kanununun 53. maddesinde belirtilen süreler geçmiş olsa bile kasten işlenen suçtan dolayı bir yıl veya daha fazla süreyle hapis cezasına yada affa uğramış olsa bile devletin güvenliğine karşı suçlar, milli savunmaya karşı suçlar, devlet sıralarına karşı suçlar' ibareleri yer alırken, bunlar değişiklikte yer bulmadı.

-SGM çalışanlarına kolaylık-
Spor Genel Müdürlüğü (SGM), yönetmelikte çalışanlarının aday olurken istifa etmesi gerekliliğini de kaldırdı.

Yönetmelikteki, 'Genel müdürlüğün merkez ve taşra teşkilatında genel müdür yardımcısı, kurul ve daire başkanı, 1. hukuk müşaviri, hukuk müşaviri, başmüfettiş, müfettiş, federasyon genel sekreteri, il müdürü ve şube müdürü, görevinde bulunanlar seçimle ilgili adaylık başvurularının yapıldığı tarihte idari görevlerinden ayrılmadıkça aday olamazlar' maddesi de kaldırıldı.

Sportif Değerlendirme Kurulu'nu içeren 13'üncü madde de yürürlükten kaldırılırken, bunun yerine sadece 'Kurul' ibaresi getirildi.