'Şampiyon Bursaspor gibi oynadık'
Bursaspor Kulübü Basın Sözcüsü Selçuk Eren, deplasmanda 3-0 kazandıkları Kardemir Karabükspor maçının ardından, Kardemir Karabükspor karşısında şampiyon Bursaspor gibi oynadık dedi.
Eren yaptığı açıklamada, maçtan önce tüm futbolcuların gözünde inancı, isteği ve kararlılığı gördüğünü söyledi. Dünkü maçta oyuncularının 90 dakika boyunca sadece futbol oynamadığını, adeta savaştığını dile getiren Eren, Tüm futbolcularımızı canı yürekten kutluyorum. Ayrıca takıma kısa sürede bu motivasyonu kazandıran teknik heyeti de tebrik ediyorum. En büyük alkış ve tebriği ise 500 kilometre yolu katederek Karabük'e gelen ve 90 dakika boyunca takımı destekleyen cefakar taraftarlarımıza ediyorum diye konuştu.
 
Tüm Türkiye'nin Bursaspor'un isteğince nasıl iyi bir futbol oynadığını gördüğünü vurgulayan Eren, Karabükspor maçında şampiyon Bursaspor gibi oynadık. Oyuncularımız çok arzuluydular. Şimdi önümüzdeki hafta Sanica Boru Elazığspor ile karşılaşacağız. Zor bir maç ama futbolcularımız gereğini yapacaktır. Tüm taraftarlarımızı futbol ziyafeti izlemek üzere bu maçta tribünlerde görmek istiyoruz ifadesini kullandı.