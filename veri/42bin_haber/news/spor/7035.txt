Bursa'ya Galatasaray geldi tribünler doldu
Bu sezon tribünleri boş bırakan Bursaspor taraftarları, Galatasaray maçında stadı tamamen doldurdu. Tribünlerin teknik direktör Ertuğrul Sağlam'ın istifasının ardından ilk kez dolması dikkat çekti.
Teknik Direktör Ertuğrul Sağlam'ın istifasının ardından Türkiye Kupası'ndan da elenen Bursaspor, Galatasaray'ı yenerek moral bulmak istiyor. Yardımcı antrenör Ersel Uzgur yönetiminde lig liderini konuk eden yeşil-beyazlı takımı, taraftarları yalnız bırakmadı. 25 bin kişilik Atatürk Stadı, bu sezonun başından bu yana ilk kez tam doluluk oranına ulaştı.
 
Stadı dolduran yeşil-beyazlılar, takımlarını tezahüratları ile destekledi. Takımlarının ısınmak için sahaya çıkmasıyla büyük coşku yaşayan tribünler, futbolcuları tek tek tribünlere çağırarak alkışladı ve destek verdi.