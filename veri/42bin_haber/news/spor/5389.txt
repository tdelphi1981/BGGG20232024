Houston Rockets darmadağın oldu
Sezona iyi bir giriş yaptıktan sonra düşüşe geçen Houston Rockets, eksik Minnesota Timberwolves'e de 92 - 79 mağlup olarak üst üste 7. mağlubiyetini aldı.
Kevin Love, Nikola Pekovic, Alexey Shved , Chase Budinger ve Brandon Roy gibi isimlerinden yoksun olan Minnesota'yı seyircisi önünde galibiyete Andrei Kirilenko taşıdı. Rus yıldız 21 sayı, 11 ribauntluk bir performans ortaya koyarken ona Luke Ridnour 16 sayısıyla eşlik etti. 
Roketler de ise her zaman olduğu gibi ayakta kalan isim James Harden oldu. Harden geceyi 18 sayı, 7 ribaunt ve 5 asistle bitirdi. Bir gece önce kariyer rekorunu kıran milli basketbolcumuz Ömer Aşık ise geceyi sadece 2 sayı ve 5 ribauntla kapattı.  