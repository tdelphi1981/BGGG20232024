İstanbul'dan Ankara'ya pedal çeviriyorlar
Bisikletliler Derneği üyeleri, 10 Kasım Atamızın yolundayız sloganıyla İstanbul'dan Ankara'ya başlattıkları yolculukta Düzce'ye ulaştı.Boğaziçi Köprüsü'nden dün yola çıkan 10 dernek üyesi, güzergahlarındaki her ilden bir üyeyi gruba dahil ederek yolculuklarını sürdürüyor. İstanbul'dan Ankara'ya 505 kilometre boyunca pedal çevirecek olan grup, 10 Kasım'da Anıtkabir'e ulaşmayı hedefliyor.

Düzce'ye kadar yaklaşık 250 kilometre yol kat eden Bisikletliler Derneği Başkanı Murat Suyabatmaz, hava şartlarının kendilerini çok zorladığını fakat 10 Kasım'da Anıtkabir'de olacaklarını söyledi.

Suyabatmaz, geçmişte atalarının aynı yolu at sırtında geçtiğini anımsatarak, Bize bu ülkeyi yabancıların elinden kurtarıp, Türkiye Cumhuriyeti'ni kuran Türk büyüğünün mezarını ziyaret edip, dua etmeye gidiyoruz. Onun izinde sadece biz Türkler değil, onu örnek alan yabancı ülkelerden de bu projede pedal basacak olanlar bulunuyor diye konuştu.

Yolculuklarına güzergahlarındaki her ilden bir kişiyi alarak devam ettiklerini vurgulayan Suyabatmaz, Bunu 5 yıldan bu yana geleneksel olarak tekrarlıyoruz, önümüzdeki yıllarda da devam edeceğiz. Amacımız, insanlara bu ülkenin nasıl ve hangi zor şartlarda kazanıldığını anlatmak şeklinde konuştu.