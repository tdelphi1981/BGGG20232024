Gana ile Mali çeyrek finalde
Futbolda, Afrika Uluslar Kupası (B) Grubu'nda Gana ile Mali çeyrek finale yükseldi. 
Afrika Futbol Konfederasyonu'na (CAF) üye ülkelerin katılımıyla düzenlenen Afrika Uluslar Kupası'nda, (B) Grubu maçları tamamlandı.

Güney Afrika'nın Port Elizabeth şehrindeki Nelson Mandela Bay Stadı'nda Nijer ile Gana karşılaştı. Gana, 5. dakikada Gyan, 22. dakikada Atsu Twasam ve 48. dakikada Boye'nin golleriyle 3-0 galip geldi. (B) Grubu'nu lider tamamlayan Gana, böylece adını çeyrek finale yazdırdı. 
Durban kentindeki Moses Mabhida Stadı'nda yapılan maçta ise Demokratik Kongo Cumhuriyeti ile Mali 1-1 berabere kaldı. Demokratik Kongo Cumhuriyeti, maçın henüz 1. dakikasında Lualua'nın penaltıdan bulduğu golle 1-0 öne geçti.

Mali 14. dakikada Samassa'nın golüyle 1-1 eşitliği sağladı. Maç bu skorla tamamlanırken grup ikincisi olan Mali, çeyrek finale yükseldi.

 Kupada yarın (C) Grubu'nun son iki maçında Burkina Faso ile Zambiya ve Etiyopya ile Nijerya karşılaşacak. Her iki karşılaşma da TSİ 19.00'da başlayacak.

 (B) Grubu'nda son maçların ardından oluşan puan durumu ise şöyle:

 Takımlar O G B M Av P
 -----------------------------------------------
 1.Gana 3 2 1 0 4 7
 2.Mali 3 1 1 1 0 4
 3.Demokratik Kongo 3 0 3 0 0 3
 4.Nijer 3 0 1 2 -4 1