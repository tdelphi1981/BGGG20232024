2. lig maçını 74 bin seyirci izledi
Almanya 2. Ligi'nde zirveyi yakından ilgilendiren 21. haftanın kapanış maçında Hertha Berlin, Barış Özbek'in formasını giydiği Union ile 2-2 berabere kaldı.
Berlin Olimpiyat Stadı'nda büyük ilgi gören maçı 74 bin 244 biletli seyirci izledi. Türkiye Spor Toto Süper Ligi'nde çoğu maçların boş tribünlere oynandığı düşünülürse, ikinci ligde oynanan bir karşılaşmaya bu kadar fazla seyirci gelmesi Almanya'da futbola duyulan ilgiyi gözler önüne serdi.

Geçen sezon düştüğü Bundesliga'ya geri dönmek isteyen ve şampiyonlukta iddialı olan Hertha Berlin, mücadeleye kötü başladı.

Terodde ve Nemec'in sayılarına engel olamayan Mavi-Beyazlılar 2-0 geriye düştü. Maçı bırakmayan Hertha, son 17 dakikada Ramos ve Ronny'nin golleriyle sahadan 1 puan almasını bildi.

Union Berlin forması giyen Barış Özbek, ilk 11'de başladığı maçın 76. dakikasında şansız bir şekilde çekim yapan saha kenarındaki kameraya çarparak sakatlık geçirdi ve saha dışına alındı.