Real Madrid'de soğuk rüzgarlar esiyor
İspanya Birinci Futbol Ligi (La Liga) takımı Real Madrid'de, kulüp başkanı Florentino Perez ile teknik direktör Jose Mourinho arasındaki anlaşmazlıkların giderek büyüdüğü iddia edildi.Real Madrid'in bu sezon lige kötü bir başlangıç yapması ve Avrupa şampiyonlar ligi'nde grubundan ikinci çıkması, yönetimin, Mourinho'ya olan güvenini azalttı. İspanya'nın saygın gazetelerinden El Pais, kulüp içindeki güvenilir kaynaklara dayandırarak verdiği haberinde, Portekizli teknik adamın, gelecek transfer döneminde takımda bazı değişiklikler istediğini ve yaklaşık bir ay önce başkan Perez'e taleplerini ilettiğini yazdı.

Mourinho'nun, aralarında Kaka'nın da olduğu, takımdaki bazı önemli futbolcuları göndermek istediği, ayrıca kaleci İker Casillas ile rekabete girebilecek yeni bir kalecinin alınmasını istediği belirtilen haberde, iki hafta önce başkan Perez'in bu talepleri geri çevirdiği öne sürüldü. Haberde, Mourinho'nun kulüp yönetimiyle arasındaki anlaşmazlığın, sezon başında Sergio Ramos ve Casillas ile başlayan bazı tartışmalara kadar uzandığı, takımda disiplini sağlamak isteyen Portekizli teknik adamın ise kulüp başkanından beklediği tam desteği alamadığı kaydedildi.

Mourinho'nun, takım içinde huzursuzluk yaratan bazı futbolcular için kamuoyuna da duyurulan cezalar getirilmesini istediği, ancak yönetimin bunu kabul etmediği belirtildi.

Bunlara ek olarak, Mourinho'nun sezon başında istediği eski bir Madridli futbolcunun kendisinin altında sözcü olarak çalışması talebine de karşılık bulamadığı hatırlatıldı.

Haberde ayrıca, Mourinho'nun taraftarlar arasındaki popülerliğinin de düşmeye başladığı, bu sezonki kombine bilet satışında ve kulüp üyeliğinde azalma olduğu bildirildi. Başkan Perez'in, Mourinho'nun taleplerine olumlu cevap vermek için bu sezon Avrupa Şampiyonlar Ligi'ni kazanma şartını koyduğu da ileri sürüldü.
İspanyol gazetesinin haberi sonrasında sessiz kalmayı tercih eden Mourinho, bugünkü basın toplantısına da yardımcısı Aitor Karanka'yı gönderdi.

Yaşanan son polemiklerle, Real Madrid'de 3. sezonunu geçiren Mourinho'nun bu sezon sonunda takımdan ayrılacağı iddiaları tekrardan ön plana çıktı.