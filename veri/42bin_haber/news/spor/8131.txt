Volkan camı yumrukladı, gözlemci rapora yazdı!
 
 Fenerbahçe, Mersin İdmanyurdu deplasmanında tek golle üç puanı alırken, karşılaşmanın ardından gergin anlar yaşandığı öğrenildi. Her iki takım oyuncuları koridorlarda soyunma odasına doğru yürürken, Volkan Demirel’in maçın son anlarındaki bir pozisyon nedeniyle savunmadaki arkadaşlarına çıkıştığı bildirildi. Savunmacıların yaptığı pozisyon hatasına çok sinirlenen ve sitemini yüksek sesle dile getiren Volkan’ın, sakinleşemediği ifade edildi. Sinirlerine hakim olamayan milli kalecinin koridordaki bir kapının camına yumruk attığı ve camı kırdığı ortaya çıktı. Karşılaşmanın gözlemcisinin de bu esnada koridorda olduğu ve Volkan’ın hareketini gördüğü kaydedildi. Gözlemcinin, raporuna yaşananları yazdığı bildirildi.
 
 CEZA ALACAK MI?
 
 Gözlemci raporlarının bugün Futbol Federasyonu’na ulaşmasının ardından, hukuk kurulunun Volkan Demirel’i disiplin kuruluna sevkedip sevketmeyeceği ortaya çıkacak. Deneyimli kaleci disiplin kuruluna sevkedildiği takdirde ceza alma ihtimali belirecek. Volkan’ın elinde eldivenleri varken cama yumruk attığı ve bu nedenle ciddi bir yaralanma yaşamadığı öğrenildi. Elinde hafif bir zedelenme olan yıldız futbolcunun, BATE Borisov maçında oynamasına engel bir durum olmadığı ortaya çıktı.     
 
 Can Gebetaş/Fanatik