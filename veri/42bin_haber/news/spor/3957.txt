Aksoy ikinci yarı için iddialı
Voleybol Ligi'nden Gümüşhane Torul Gençlik antrenör Ali Bahadır Aksoy, ikinci yarı öncesi oldukça iddialı açıklamalarda bulundu.Acıbadem Erkekler Voleybol Ligi takımlarından Gümüşhane Torul Gençlik, ikinci yarı hazırlıklarına başladı.

Torul Gençlik takımı, 13 günlük aranın ardından antrenör Ali Bahadır Aksoy yönetiminde Torul Gençlik Hizmetleri Spor Salonu'nda idmanlarını sürdürüyor.

Aksoy, ilk yarıyı Galatasaray maçıyla bitirdiklerini anımsatarak, kısa bir dinlenmeden sonra toplandıklarını söyledi.

Günde iki idmanla ikinci yarı hazırlıklarını sürdürdüklerini kaydeden Aksoy, şöyle konuştu:

İstanbul Büyükşehir Belediye'den transfer ettiğimiz yeni oyuncumuz Fırat da antrenmanlarımıza katıldı. Orta saha oyuncusu olan Fırat'ın takımımıza katkı yapacağına inanıyorum. Tam kadro antrenmanlarımıza başladık. İkinci yarının ilk karşılaşmasını lider Arkas Spor ile deplasmanda yapacağız. İkinci yarının ilk maçından iyi bir sonuçla ayrılarak ikinci yarıya iyi başlangıç yapmak istiyoruz. İlk yarıdaki hatalarımızdan arınmış olarak rakiplerimizle çok daha iyi mücadele edeceğiz.

Yeni transfer Fırat ise, Galatasaray ve İstanbul Büyükşehir Belediye'de oynadıktan sonra bu sezon başında herhangi bir takıma gitmediğini belirterek, Bahadır hocamızın isteği üzerine Torul'a geldim. Takıma faydalı olmak ve play-off'ta daha iyi mücadele etmek istiyoruz. Gümüşhane Torul Gençlik tanıdığım bir takım. Birçok kez karşılaştık. Çok iyi bir taraftarı var. Torul'a gelmekten memnunum diye konuştu.