Birtan Saka: Favori onlar ama...
Aliağa Petkimde Genel Menajer Birtan Saka, hafta konuk edecekleri Beşiktaş'ı yenmek için ellerinden geleni yapacaklarını söyledi.
Beko Basketbol Ligi ekiplerinden Aliağa Petkimde Genel Menajer Birtan Saka hafta konuk edecekleri Beşiktaş'ı yenmek için ellerinden gelenin en iyisini ortaya koyacaklarını söyledi.  
Saka yaptığı açıklamada, Beşiktaş ile oynayacakları karşılaşmada, rakiplerinin favori gösterilmesine karşın, ligin sürprizlere açık olduğunu ifade etti. Ligin alt sırasındaki takımlarla üst sıradakiler arasında uçurum olmadığına işaret eden Saka, ''Maçlara iyi konsantre olan, havayı yakalayan her takım, her takımı yenebiliyor. Bu hafta sonu oynayacağımız Beşiktaş maçı da bunlardan birisi. Bu maça teknik heyetimiz ve oyuncular iyi hazırlanıyor. Maçın favorisi kağıt üzerinde Beşiktaş gibi görünse de, Beşiktaş'ı yenmek için elimizden gelenin en iyisini ortaya koyacağız'' diye konuştu.  
Saka, oyuncuların durumu hakkında da bilgi vererek, takımda Orhan Haciyeva'nın sakatlığının sürdüğünü ve Beşiktaş maçında oynayamayacağını bildirdi. Takımdaki tüm oyuncularına güvendiğini ifade eden Saka, diğer oyuncuların Haciyeva'nın yokluğunu hissettirmeyeceğini söyledi.  
Enka Spor Salonu'nda 16 Aralık Pazar günü oynanacak maça, Beşiktaş seyircisinin de yoğun ilgi gösterdiğini belirten Saka, ''Centilmence ve dostça bir maç olmasını diliyorum. Ligdeki bütün takımlar bizim dostumuz. Beşiktaş takımını ve seyircisini Aliağa'da en iyi şekilde ağırlayacağız. Bu maçta Aliağa taraftarlarının da salonu doldurmasını ve centilmence takımlarını desteklemelerini bekliyoruz'' dedi.