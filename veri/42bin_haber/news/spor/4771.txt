Bienvenu'den Sivas resti
 
 Sivas’ta dün hareketli saatler vardı. Kırmızı-Beyazlılar uzun süredir arayışlarını sürdürdükleri golcü pozisyonu için Henri Bienvenu konusunda Fenerbahçe ile prensip anlaşmasına vardı. Rıza Çalımbay’ın yardımcısı Bülent Albayrak, “Biz Bienvenu’yü istiyoruz. O da isterse bu transfer gerçekleşir. Yönetici arkadaşlarımız ve başkanımız çalışıyor. Tüm şartlar oluşursa bu transferi gerçekleştiririz” dedi. Ancak akşam saatlerinde gelen haber Yiğidolar’da soğuk duş etkisi yarattı. Kamerunlu yıldız, kendisine yapılan teklifle ilgili olarak, “İstanbul dışında başka bir takımda oynamayı düşünmüyorum” ifadelerini kullandı. Bu gelişme üzerine Sivasspor‘un listesindeki diğer golcü adaylarına yöneldiği bildirildi.
 
 SIRA TRABZON'DA!
 
 Bu arada Sivasspor, 1461 Trabzon’la oynayacağı kupa maçının hazırlıklarını hız kesmeden sürdürüyor. Babasının rahatsızlığı nedeniyle İstanbul’da bulunan teknik direktör Rıza Çalımbay ile Bursaspor maçında sakatlanan Eneramo ve hafif sakatlığı bulunan Ümit Kurt antrenmana katılmadı. Bursaspor’u önceki gün kupa maçında deviren Sivasspor’da futbolcuların neşeli tavırları da dikkatlerden kaçmadı.
  