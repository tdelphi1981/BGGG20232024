Rahman Bilici rekabetten çekinmiyor
2012 Londra Olimpiyatları'nda 60 kiloda mücadele eden grekoromen stil milli güreşçi Rahman Bilici, olimpiyatlarda 55 kiloda güreşen takım arkadaşı Ayhan Karakuş'un da 60 kiloya çıkmasıyla milli takımda rekabetin arttığını söyledi.
Sarıyer'deki Mersinli Ahmet Kamp Eğitim Tesisleri'nde devam eden Grekoromen Güreş Milli Takımı kampında soruları yanıtlayan milli güreşçi, 2012 Londra Olimpiyat Oyunları'nda 55 kiloda mücadele eden Ayhan Karakuş'un 60 kiloya çıktığını ve rakibi olduğunu belirterek, Ayhan Karakuş'un 55 kilodan 60 kiloya çıkması rekabeti attırdı. Rekabet bizim için iyi oluyor. Türkiye'de rekabet olursa dışarda daha başarılı sonuçlar alırız. Hayırlısı olsun, Ayhan kardeşimi de başarılar diliyorum diye konuştu.
 
Londra'da ilk turda elenerek büyük bir düş kırıklığı yaşadığını anlatan Rahman Bilici, Şimdi yeni sezon öncesi iyi bir hazırlık geçiriyoruz. Türkiye Şampiyonası'nda 60 kiloda birinci oldum. Vehbi Emre Turnuvası için kampa girdik. Ondan sonra Avrupa Şampiyonası'na gidecek milli takım belli olacak. Umarım her şey daha iyi olur. Çok iyi çalışıyoruz ifadelerini kullandı.

Avrupa Şampiyonası zorlu geçecek
Rahman Bilici, mart ayında Gürcistan'da yapılacak Avrupa Şampiyonası'nın son 10 yılın en zor şampiyonası olacağını iddia etti.
Avrupa Şampiyonası'nda kendi sıkletinde güçlü rakiplerin mücadele edeceğini kaydeden Bilici, Olimpiyatlardan sonra Avrupa Şampiyonası biraz hafif geçer derler ama bizim kiloda öyle olmayacak. Bu kez daha önceki olimpiyat oyunlarının ardından yapılan Avrupa Şampiyonalarına göre daha zor geçeceğine inanıyorum. Hatta son 10 yılın en zor Avrupa Şampiyonası olacağını düşünüyorum. Çünkü rakiplerimiz hep olimpiyatta güreşen iyi sporcular şeklinde konuştu.

2020'de olimpiyat şampiyonu olarak bırakmak istiyorum
Londra Olimpiyatları'nda konsantrasyon eksikliği nedeniyle başarılı olamadığını anlatan Rahman Bilici, Olimpiyat; Avrupa ve Dünya Şampiyonalarından daha zor geçiyor. Her şampiyonadan sonra önümüze bakıyoruz. Yensek de yenilsek de önümüze bakmak zorundayız. Tabii ki çok üzüldük, ama artık 2016 Olimpiyatları'na hazırlanacağız dedi.
 
Bilici, 1989 doğumlu olduğunu, iki olimpiyat daha görmek istediğini kaydederek, 2016 ve 2020 Olimpiyatlarında da yer almak istiyorum. İnşallah 2020 Olimpiyat Oyunları İstanbul'da olur. Bu konuda ülke olarak gereken bütün çalışmalar yapılıyor. 2020 Olimpiyatları'nda şampiyon olarak güreşi bırakmak istiyorum diyerek sözlerini tamamladı.