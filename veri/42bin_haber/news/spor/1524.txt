Hentbolda Türk takımlarının Avrupa sınavı
Hentbol Erkekler Süper Ligi takımlarından Beşiktaş, Büyükşehir Belediyesi Ankaraspor ve Maliye Milli Piyango 24 Kasım Cumartesi günü Avrupa kupalarında mücadele edecek.Türkiye'yi Avrupa Hentbol Federasyonu (EHF) Kupası'nda temsil eden Beşiktaş, 3'üncü tur ilk maçında deplasmanda Norveç'in Haslum HK takımıyla karşılaşacak. Bekkestua kentinde oynanacak müsabaka TSİ 19.00'da başlayacak. Maçı Polonyalı hakem çifti Marek Baranowski ve Bogdan Lemanowicz yönetecek. Karşılaşmanın rövanşı ise 2 Aralık Pazar günü saat 15.00'te BJK Süleyman Seba Spor Salonu'nda yapılacak.

Çalenç Kupası'nda mücadele eden Büyükşehir Belediyesi Ankaraspor, 3'üncü tur ilk maçında Bulgaristan ekibi Spartak Varna'yı konuk edecek. Türkiye Hentbol Federasyonu (THF) Spor Salonu'ndaki karşılaşma saat 13.00'te oynanacak. Rövanş karşılaşması ise 25 Kasım Pazar günü aynı salon ve saatte gerçekleşecek. İki maçta da Sırp hakemler Marko Boricic ve Dejan Markovic düdük çalacak.

Çalenç Kupası'nda yer alan bir diğer Türk takımı Maliye Milli Piyango ise 3'üncü tur ilk maçında Bosna Hersek'in HC Izdivac takımına konuk olacak. Ljubuski kentinde TSİ 20.00'de başlayacak karşılaşmada Macar hakemler Peter Horvat ile Balazs Marton görev alacak. Maçın rövanşı ise 2 Aralık Pazar günü THF Spor Salonu'nda saat 16.00'da başlayacak.