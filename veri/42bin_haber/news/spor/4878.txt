'Sultanlar'a İtalyan antrenör
Türkiye Voleybol Federasyonu (TVF) Yönetim Kurulu, Bayan Milli Takımlar Başantrenörlüğü görevine, İtalyan Massimo Barbolini'yi getirdi.
Barbolini, (A) Milli Bayan Takımı yanı sıra gençler, yıldızlar ve tüm Milli Takım altyapısından da sorumlu olacak. Ocak ayı içinde göreve başlayacak antrenörün sözleşmesi 2016 olimpiyatlarının ardından sona erecek.

Halen Galatasaray Daikin Bayan Takımı'nı çalıştıran Barbolini, kulübüyle sözleşmesi sona erdikten sonra sadece Türkiye Bayan Milli Takımlarını çalıştırmayı sürdürecek.

-Massimo Barbolini kimdir?-
29 Ağustos 1964 tarihinde İtalya'nın Modena kentinde doğan Massimo Barbolini, antrenörlük kariyerine Panini Modena takımında yardımcı antrenör olarak başladı.

1989'da Sanyo Agrigento'nun takımının başına geçen İtalyan antrenör, Sicilya ekibini İtalya Birinci Ligi'ne çıkarmayı başardı. Barbolini bu başarısının ardından Carimonte Modena takımında görev aldı. Sonrasında, 1993 yılında Latte Rugiada Matera antrenörlüğüne getirilen Barbolini, yeni ekibiyle 2 İtalya Ligi, 2 İtalya Kupası, 1 Avrupa Süper Kupası ve 1 Şampiyonlar Ligi şampiyonluğu kazandı.

1997 yılında Sirio takımının başına geçen Barbolini, 2007 yılına kadar antrenörlük görevini bu kulüpte sürdürdü. Perugia ekibiyle 3 İtalya Ligi (2003, 2005, 2007), 4 İtalya Kupası (1999, 2003, 2005, 2007), 1 Şampiyonlar Ligi (2006), 1 Kupa Galipleri Kupası, 2 CEV Kupası kazanarak, kariyerini yükseltti.

Massimo Barbolini, 2006 yılının Ağustos ayında İtalya Milli Takımı'nın başına geçti. 2007 ve 2009 yıllarında İtalya Milli Takımı ile Avrupa şampiyonluğu, 2007 ve 2011 yıllarında da Dünya Kupası şampiyonluğu elde etti.