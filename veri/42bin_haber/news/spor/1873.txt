UEFA Avrupa Ligi maçında ırkçı tezahürat
UEFA Avrupa Ligi (J) Grubu maçında Lazio, İngiliz Tottenham Hotspur'u konuk ederken, ev sahibi takım taraftarları, Yahudi karşıtı slogan attı. Lazio ile Tottenham Hotspur'un Roma Olimpiyat Stadı'nda oynadığı ve golsüz berabere biten maçta, kale arkasında bulunan Laziolu taraftarlarının maçın 10. dakikasında "Yahudi Tottenham" diye bağırması dikkati çekti. Aynı tribünde, ilerleyen dakikalarda "Filistin'e özgürlük" pankartı da açıldı.

Tottenham Hotspur'un, bu maç için Roma'ya gelen 10 taraftarın, dün kentin turistik yerlerinden Campo de Fiori meydanındaki barda saldırıya uğramasının ardından, bugünkü maçta atılan sloganlar, İtalyan basınında; "eylemlerin ardında Yahudi karşıtı ırkçı yaklaşımların olduğu" yorumlarının yapılmasına neden oldu.

İtalya'nın başkentinde dün gece yaşanan olayda, 1'i ağır 10 İngiliz taraftar yaralanırken, olaya karıştıkları belirlenen 2 AS Roma taraftarı ise adam öldürmeye teşebbüsten gözaltına alındı.

İtalya Futbol Federasyonu (FIGC) Başkanı Giancarlo Abete de dün yaşananların "tarifsiz bir şiddet eylemi" olduğunu söyledi. Tottenham Hotspur'un, İngiltere'nin başkenti Londra'nın kuzeyinde çoğunlukla Yahudilerin oturduğu semtin takımı olması nedeniyle bu tarz saldırılara maruz kaldığı ifade edildi.