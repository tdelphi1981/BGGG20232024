Messi: 91 golü tekrarlamak zor
Lionel Messi, Ballon d'Or'u yeniden kazanmayı arzuladığını vurgulamakla birlikte, her yıl 91 gole ulaşmanın çok zor olduğunu dile getirdi.
Barcelona'nın süper yıldızı Lionel Messi, Ballon d'Or'u kazanma arzusunun tükenmediğini açıklarken, konuşma yapmak konusunda pek becerikli olmadığını da savundu.

İsviçre'de düzenlenen FIFA galasında dördüncü kez üst üste dünyada yılın futbolcusu seçilen Messi, bunu başaran ilk futbolcu olarak tarihe geçmişti.

Ballon d'Or'un yaratıcısı France Football'a konuşan Arjantinli yıldız, hedeflerinden bahsederken "Elbette Ballon d'Or'u kazanmayı sürdürmek istiyorum. Ama şu an içinde bulunduğum durumun tadını çıkarmama izin verin. Her zaman daha ileri gitmek istiyorum ama bunun zorlukları da var. 91 golü tekrarlamak kolay bir iş değil." şeklinde konuştu.

Kazandığı her ödülün kendisi için ayrı bir anlam ifade ettiğini dile getiren 25 yaşındaki yıldız, "Her Ballon d'Or ödülü bende farklı duygular uyandırdı. İlki beni çok mutlu etmişti. İkincisini kazanmayı pek beklemiyordum. Üçüncüsünde Johan Cruyff ve Michel Platini ile aynı sayıda ödülü kazandığım için onur duymuştum." sözlerini kullandı.

"Kariyerimin en önemli anı Roma"
Başarılarla dolu kariyerinde hangi anı ayrı tuttuğunun sorulması üzerine ise Messi, "Gözlerimi kapatıp kariyerimi ele aldığımda aklıma gelen ilk görüntü 2009 Şampiyonlar Ligi finalini kazandığımız an. Kafayla attığım gol, takım halinde yaşadığımız büyük sevinç... Kırdığım rekorlar güzel ama takım halinde kazandığımız başarılar çok daha büyük keyif." dedi.

Kalabalıklar önünde konuşma yapmak konusunda hep zorlandığını ifade eden süper yıldız, "Bu yıl da farklı değildi. O konuşmada, gerginlikten dolayı Tito Vilanova'dan bahsetmeyi unuttum. Herhangi bir metin hazırlamamıştım. Aynı şekilde Cristiano Ronaldo'yu da tebrik edebilirdim ama bu konuşmaları pek beceremiyorum." diyerek sözlerini tamamaldı.