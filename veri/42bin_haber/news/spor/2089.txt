Düdüksüz hakem
Türkiye İşitme Engelliler 1. Futbol Ligi 3. Grup müsabakasını yöneten Osmaniye Bölgesi Hakemi Hanifi Temurtaş, maçı düdük kullanmadan işaretlerle yönetti.
Osmaniye İşitme Engelliler Spor Kulübü ile Başkent İşitme Engelliler Spor Kulübü arasında oynanan maçı yöneten Hanifi Temurtaş, yardımcı hakemlerle birlikte maçı düdük kullanmadan yönetti. Cevdetiye Spor Tesisleri'nde oynanan ve misafir takım Başkent İşitme Engelliler Spor Kulübü'nün 7-3 kazındığı maçı yöneten Hanifi Temurtaş, "İşitme engelliler müsabakası olduğu için düdük kullanmadım. Çünkü onların yaşadığı atmosferi ve onların saha içerisinde yaşadığı olayları biz de yaşadığımız için onların dilinden işaretlerle ve yardımcı hakem arkadaşlarımla müsabakayı yönettik. Bu konuda her iki yardımcı arkadaşıma da teşekkür ediyorum. İşitme engelli sporcuların diğer sporculardan farkı, duymaması ve işaret diliyle konuşmasıdır. Ben de bu müsabakayı işaret diliyle yönettim" dedi. 
Basın mensuplarının 'Normal maçı yönetmek mi yoksa bu tür maçı yönetmek mi zor?" şeklinde sorusuna ise Hanifi Temurtaş, "Normal müsabaka ile bu tür maç arasında dünyalar kadar fark var. En azından düdük çaldığın zaman futbolcular duruyor. Bunda ise düdük kullanmadan işaret dili hareketleri ile futbolcuları yönlendirmeye çalışıyoruz. Tabi ki bu normal müsabakanın kat kat üzerinde yoruluyor ve mücadele ediyoruz. Daha fazla efor sarfediyoruz" cevabını verdi.