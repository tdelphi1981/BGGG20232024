Stoch: Türkiye'nin en büyük takımı Fenerbahçe
Fenerbahçeli Miroslav Stoch, "Fenerbahçe büyük bir kulüp, muhtemelen Türkiye'nin en büyüğü. Sırf bu yüzden bile tüm kupaları kazanmak zorundayız" dedi 
 FIFA.com’un sorularını yanıtlayan Fenerbahçe’nin Slovak orta saha oyuncusu Miroslav Stoch, ligde şampiyonluk mücadelesi vermelerinin yanı sıra Avrupa Ligi ve Türkiye Kupası’nda da yollarını devam ettiklerini belirterek, "Şu ana kadar işler yolunda ama yolumuz uzun ve önümüzde çok maç var. Fenerbahçe büyük bir kulüp, muhtemelen Türkiye’nin en büyüğü. Sırf bu yüzden bile tüm kupaları kazanmak zorundayız" diye konuştu. 
 Gençlerbirliği’ne 3 Mart’ta oynanan maçta attığı golle Puskas (Yılın golü) Ödülü için Athletico Madrid’de oynayan Kolombiyalı Radamel Falcao ve Santos forması giyen Brezilyalı Neymar ile yarışacak Stoch, "Ödülü kazanmak büyük onur ancak takımla başarı kazanmak benim için daha önemli. Özellikle geçen sezon kaçırdığımız lig şampiyonluğundan sonra şampiyonluk kazanmayı, bireysel başarıya tercih ederim" diye konuştu. 
 Ülkesinin Nitra takımından 15 yaşında geldiği Premier League ekiplerinden Chelsea ile ilgili harika anıları olduğunu vurgulayan Stoch, İngiltere’ye geldiğinde tek kelime İngilizce bile bilmediğini bildirdi. 2008 yılının Kasım ayında ilk kez Chelsea formasıyla sahaya çıkan Stoch, edindiği tecrübe ve öğrendikleri için İngiliz kulübüne daima borçlu olacağını aktardı.  
 2014 Dünya Kupası Elemeleri G Grubu’nda 10’ar puana sahip Bosna Hersek ve Yunanistan’ın arkasında 7 puanla 3’üncü sırada yer alan Slovakya Milli Takımı formasını da giyen Stoch, Güney Afrika’da düzenlenen 2010 Dünya Kupası’ndan sonra 2014’te Brezilya’da yapılacak kupaya da katılmak istediklerini dile getirerek, "2010’da kimse İtalya’yı yenmemizi beklemiyordu fakat başardık ve 2. tura yükseldik. Umarım bir dünya kupasında daha oynama şansı bulurum" ifadesini kullandı.  
 AA