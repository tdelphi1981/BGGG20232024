Terim'e küfür 300 TL
Sporda şiddeti önlemek için çıkarılan 6222 nolu yasanın posta kodu gibi olmasının son örneği
 Hilal Yıldırım
 Adı, kulağa hoş geliyor: Sporda Şiddet ve Düzensizliğin Önlenmesine Dair Kanun... Ama ne şiddeti ne de düzensizliği önlüyor. Caydırıcılığı yok. Öngörülen cezalar nedeniyle neredeyse şiddet ve düzensizliği teşvik ettiğini söylemek de mümkün. Kanunlaşma gerekçesine aykırı cezalar içeriyor. 
 
 KOMİK SAVUNMALAR YAPILDI 
 SAHAYA girip hakeme saldıranlar bile 'Ben masumum. Beni arkadan ittiler' gibi komik savunmalar yaparak ucuz cezalarla kurtuluyor.
 6222'NİN bir kanundan çok posta kodu gibi olduğunun son örneği, G.Saray Teknik Direktörü Fatih Terim'e edilen küfür sonrası ortaya çıkan hukuki süreçte yaşandı. Bu olay gösterdi ki statlarda Fatih Terim gibi itibar sahibi bir insana bile küfretmenin cezası sadece 300 TL. 
 Oysa İnönü Stadı gibi kamusal bir alanda, milyonların ve medyanın gözü önünde, Fatih Terim gibi toplumda takdir edilen biri mağdur oldu. İşte 6222 skandalının son örneğinin detayları:
 
 MAÇ BOYUNCA HAKARET ETTİ
 YER: İnönü Stadı. Tarih: 16 Nisan. Beşiktaş-G.Saray Süper Final maçı... G.Saray'ın kullandığı yedek kulübesinin arkasındaki tribünden Fatih Terim'e maç boyunca hakaretler yağdırılıyor.
 İDDİANAMEYE göre gergin geçen maç sırasında yedek kulübesinin arkasından sürekli küfürler yağdıran Suat Almalar isimli taraftar, tribünden sahaya doğru eğilerek, Fatih Terim'e 'Fatih hoca adam gibi maç oynat. Senin ...' diye bağırdı. 
 
 14'E 1'DEN HAKİM KARŞISINA
 TERİM, bu sinkaflı küfürler karşısında soğukkanlılığını korumayı başardı. Durumu güvenlik görevlilerine bildirerek taraftarı yakalattı. Fatih Hoca ayrıca savcılığa başvurarak kendisine küfür eden kişinin cezalandırılmasını talep etti. 
 ZANLI Suat Almalar, Fatih Terim ile yüzleştirildi. Küfür etmediğini savundu ama savcılık soruşturma başlattı. Bu noktada devreye 6222 nolu yasa girdi. Suat Almalar hakkında 6222'nin 14. maddesi gereğince hakaretten dava açıldı. 
 
 EN ALT LİMİTTEN CEZA İSTENDİ
 İstanbul Cumhuriyet Savcısı Taner Tabel, ifadesini aldıktan sonra serbest bıraktığı taraftar Suat Almalar'ın 6222 sayılı sporda şiddet ve düzensizliğin önlenmesine dair kanunun 14 maddesine göre, 'hakaret içeren tezahürat' suçundan 15 gün adli para cezası ile cezalandırılmasını ve maçlardan da seyir yasağı verilmesini istedi. 
 
 MAHKEME GÜNÜNÜ BEKLİYOR
 SAVCILIĞA verdiği ifadesinde Fatih Terim'e küfretmediğini savunan sanık Suat Almalar önümüzdeki günlerde İstanbul Sulh Ceza Mahkemesi'nde hakim karşısına çıkacak. Eğer zanlı mahkemede suçlu bulunursa savcı kanunun en alt limitinden ceza istediği için 15 günlük adli para cezası olarak 300 TL ödeyip kurtulacak.
 İşte 6222'nin o maddesi
 Hakaret Içeren tezahürat
 MADDE 14-(1) Spor alanlarında veya çevresinde taraftarların grup halinde veya münferiden belirli bir kişiyi hedef veya muhatap alıp almadığına bakılmaksızın duyan veya gören kişiler tarafından hakaret olarak algılanacak tarzda aleni olarak söz ve davranışlarda bulunmaları halinde, fiilleri daha ağır cezayı gerektiren başka bir suç oluşturmadığı takdirde, şikayet şartı aranmaksızın, failler hakkında onbeş günden az olmamak üzere adli para cezasına hükmolunur.
 Küfre üst limit 10 bin lira
 6222'ye göre hakaretin alt limit cezası 15 gün. Kanunda üst limit yok. Ama en ağır ceza 100 gün olarak uygulanıyor. Para cezasının aralığı 20 ila 100 lira arasında değişiyor. Hakimler, maddi duruma göre ceza veriyor. Eğer sanığın maddi durumu iyi değilse 20, zenginse ceza kademeli olarak günlük 100 liraya kadar çıkıyor. Hakaretin cezası da minimum 300, maksimum 10 bin lira oluyor.
 Parayı veren hakaret eder!
 Av. Alpay Köse
 Söz konusu taraftar ile ilgili talep edilen ceza hakaret içeren tezahürat başlıklı 6222 sayılı kanunun 14. maddesine dayanmakta. Savcı burada madde metninde belirtilen en az cezayı talep etmiş durumda. 
 Zira 15 günden az ceza talep edilemiyor. Olayın işleniş biçimi, medya önünde olması ve hakaret edilen kişinin durumu düşünüldüğünde talep edilen miktarın çok az olduğu kanaatindeyim. Çünkü bu şekilde ceza çıksa dahi, toplumda parasını ödeyerek istenilen kişiye hakaret edilebileceği intibası uyanacaktır.
 Terim'e ikinci saldırı
 6222 çıktıktan sonra İnönü Stadı'nda hakarete uğrayan G.Saray Teknik Direktörü Fatih Terim'e F.Bahçe derbisinde de yabancı madde atılmıştı. Terim'in yardımcısı Hasan Şaş'ın alnı yarılmıştı.
  