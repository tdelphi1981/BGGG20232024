Aysal'a çifte şok!
Yatırımcılar, G.Saray Başkanı için iki ayrı suçtan dava açtı
 Ünal Aysal ve halka açık şirket konumundaki G.Saray Sportif A.Ş. yöneticileri hakkında, 'nitelikli dolandırıcılık' ve 'manipülasyon' suçlaması ile başlatılan soruşturma kafa karıştırdı
 Sarı-Kırmızılı ekip, yatırımcıların, Başkan Ünal Aysal ve G.Saray Sportif A. Ş. Yöneticileri hakkında 'nitelikli dolandırıcılık ve 'manipülasyon' suçlaması ile soruşturma açılmasıyla büyük bir şok yaşadı. Savcılık soruşturmasının yanı sıra, bedelli sermaye artırımı kararı alınan 13 Eylül 2012 tarihinde yapılan Genel Kurul kararının iptali istemi ile de dava açıldı.
 4 AYDA REKOR DÜŞÜŞ GöZLENDi
 BAŞKAN Aysal'ın çelişkili ifadeleri nedeniyle hisselerin büyük düşüş yaşadığını belirten dava açan yatırımcılardan avukat Nejlan Yıldız suç duyurusunda şu ifadelere yer verdi: 'Ünal Aysal, 9 Temmuz 2011'de genel kurulda yaptığı 'Hisse satışını katiyetle önermiyoruz. Sadece repo işlemini planlıyoruz' bilgisini vermişti.
 YATIRIMCININ KAYBI YüZDE 75
 Bu açıklamaya rağmen 800 bin adet hisse satışı yapılmıştır. Spor kulübünün, GS Sportif A.Ş.'deki hissesi yüzde 83,38 oranından yüzde 55,03'e düştü. 26 Ağustos-12 Aralık tarihleri arasındaki dört aylık dönemde 802 bin 456 adet hisse satışı yapıldı. Bu satıştan 168 milyon lira gelir elde edilmiş. Şirketin halka açıklık oranı da yüzde 16,61'den 45'e yükselmiş. Bu denli büyük oranda hisse halka satışı piyasada biz küçük yatırımcıların elinde bulunan senetlerin değerini 430 TL'den 180 TL'ye kadar düşürmüştür.'
 DAVADAN SONUÇ ÇIKMAZ!
 Avukat Nejlan Yıldız, suç duyurusu dilekçesinde, G.Saray Başkanı Ünal Aysal hakkında, 'Nitelikli dolandırıcılık ve şirket veya kooperatifler hakkında yanlış bilgi' suçlarından ötürü kamu davası açılmasını talep etti. Yıldız, küçük yatırımcıların kulüp adına yapılan açıklamalara güvenerek mağdur edildiklerini öne sürdü. Bedelli sermaye artırımı kararının da iptali için yapılan başvurudan ise bir sonuç çıkmayacağı savunuluyor.
 İbrahim Haselçin (Sermaye Piyasası Av): Bir sonuç alamazlar
 Yapılan işlemin hukuka aykırı bir tarafı yok. Bu durumda savcılık uygun görürse dava açılabilir. Genel dürüstlük kuralına aykırı davranma söz konusu ama bu mahkeme açılması için yeterli bir durum değil. Manipülasyon konusunda da bir sonuç çıkacağını düşünmüyorum. Yapılan sermaye artırımı için ortakların yaptığı suç duyurusunda dava açılmaya bir durum söz konusu değil. Bu durumda dava bile açılamaz. Mahkeme sürecinden bir sonuç alınamaz.