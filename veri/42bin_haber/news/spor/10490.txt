Messi: Mutsuz değilim
Barcelona'nın Arjantinlı yıldız futbolcusu Lionel Messi, 'Kimler bunu söylüyor bilmiyorum ama mutsuz değilim' dedi.
Messi bugün düzenlediği basın toplantısında, arka arkaya 3 yenilgi alan Barcelona'nın içinde bulunduğu durumun analizini yapıp, kendisiyle ilgili iddiaları yanıtladı.

Arjantinli futbolcu, 'Son yenilgilerden dolayı biraz üzüntülüyüz. Bu yenilgilerin sebeplerini biliyoruz ama bu soyunma odasında kalacak. Bu durumdan çıkacağız' diye konuştu.

Şampiyonlar Ligi'nde gelecek hafta Milan'a karşı oynayacakları maçı kazanıp, ilk maçta aldıkları 2-0'lık yenilgiyi telafi etmek istediklerini söyleyen Messi, 'Onlar nasıl Milano'da kazandılarsa biz de burada, Barcelona'da kazanabiliriz. Hepimiz, takıma daha fazla şey vermek zorunda olduğumuzun bilincindeyiz. Değişim için kilit bir maç olacak' ifadelerini kullandı.

Barcelona'da gerek teknik direktör Tito Vilanova gerekse futbolcu Abidal'ın sağlık problemlerinin takımı etkilediğini söyleyen Messi, 'Fakat aldığımız yenilgilerde suçluyu burada aramamalıyız. Biz güçlü bir grubuz ve toparlanacağız' dedi.

Öte yandan Şampiyonlar Ligi'nde Real Madrid'in Manchester United'ı yenerek tur atladığı maçı televizyondan izlediğini kaydeden Messi, bununla ilgili bir soruya, 'Real Madrid'i izledim, ne kadar güçlü olduğunu gösterdi. Turu kim geçerse geçsin, iki takım da Şampiyonlar Ligi'ni kazanmaya adaydı' cevabını verdi.

Messi ayrıca, aynı takımda forma giymedikleri için, Real Madrid'in Portekizli oyuncusu Cristiano Ronaldo ile kıyaslanmasının doğru olmadığını savundu.