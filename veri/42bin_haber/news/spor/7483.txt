G.Saray 'yendik' dedi, F.Bahçe 'takımımız yok'
Galatasaray, yendiğini duyurdu ama Fenerbahçe "briç takımımız yok" dedi.
Galatasaray Kadın Briç Takımı, İstanbul Dörtlü Kadınlar Ligi Finali'ni kazandı ve geçen yıl birinci olduğu Türkiye Şampiyonası'nda mücadele etmeye hak kazandı.

Ezeli rekabette yeni bir sayfa açılmasına neden olan olay ise sosyal medyada başladı. Galatasaray Spor Kulübü'nün resmi Twitter hesabından "finalde Fenerbahçe'yi yenerek üst üste üçüncü kez İstanbul Şampiyonu oldu." ifadesiyle duyuru yayınlandı.



Durum, ertesi gün Fenerbahçe'den yapılan açıklamayla başka bir boyut kazandı. Sarı lacivertli kulüp, bünyesinde briç takımı bulunmadığını duyurdu.

Sosyal medyada özellikle Fenerbahçeli taraftarlar, sporun her alanında rekabet halinde oldukları Galatasaray ile ilgili paylaşımlarda bulunmaya başladılar.

www.trthaber.com'un görüşlerine başvurduğu İstanbul İl Tertip Komitesi Başkanı Tolga Özbay'a göre ise durumun abartılacak bir yanı yok. Tolga Özbay, açık kategoride takımların istedikleri isimleri alarak turnuvalara katılabildiğini, kulüpler kategorisinde ise tescil ve lisans gibi kriterleri yerine getiren ekiplerin yarışabildiğini anlattı.

Özbay, Galatasaray ile adına Fenerbahçe diyen ekibin lig usulü yapılan turnuvanın son karşılaşmasında mücadele ettiğini, buna "final karşılaşması" denmesinin de statü gereği yanlış olduğunu vurguladı.

İstanbul Kadın Kış Dörtlü Takımlar Şampiyonası'nda altıncı sırada görünen ve "Fenerbahçe" adıyla Türkiye Kadın Kış Dörtlü Takımlar Şampiyonası'nda mücadele etmeye hak kazanan ekipte Fenerbahçe Kulübü Yedek Yönetim Kurulu Üyesi Yasemin Merçil de bulunuyor.