Fikret Orman: Sadece bir maç kazandık
Beşiktaş Kulübü Başkanı Fikret Orman, derbi maçta Fenerbahçe karşısında aldıkları galibiyetle her şeyin bitmediğini söyledi.
Kale Outlet Center'da Kartal Yuvası mağazasının açılışına katılan başkan Orman, Beşiktaş'ın şu anda şampiyon olmadığını belirterek, 'Sadece bir maç kazandık. Netice itibariyle derbi maçı da olsa, fark eden bir şey yok. Bu derbide kazanıp, daha önce çok fazla puanlar verdik. Önümüzdeki maçları final havasında oynayıp, elimizden geleni yapacağız' diye konuştu.

Taraftarların yoğun ilgi ve desteğinden memnun olduklarını belirten siyah-beyazlı kulübün başkanı Orman, 'Derbideki son dakika golünde neler hissettiniz?' sorusunu ise 'Çok sevindik. Ama Beşiktaş'a yakışan nezakette rakibimizi ağırladık. Hiçbir taşkınlık olmadı. Netice itibariyle ilk maçta yenilmiştik, bunu kazandık. Mutluyuz' şeklinde yanıtladı.

Başkan Orman, 'Fenerbahçe maçında 'Yine son dakika' dediniz mi?' sorusuna ise 'Demez olur muyum. Zaten 80. dakikadan sonra içerde izledik maçı. Artık 'Bende mi uğursuzluk var?' demeye başlamıştım' diye yanıt verdi.