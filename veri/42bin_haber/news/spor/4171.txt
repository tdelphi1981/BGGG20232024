MHK'dan hakemlere talimat
Merkez Hakem Kurulu (MHK), Antalya'da yapılan Üst Klasman Hakem Ara Semineri'nde teknik alanların yönetilmesi ve dördüncü hakemden daha fazla yararlanılabilmesi amacıyla hakemlere bazı talimatlar verdi.
 Merkez Hakem Kurulu'nun konuya ilişkin yaptığı açıklama şöyle:
 "Ülkemizde dördüncü hakemlerin, hakemlere yeterince yardımda bulunamadıkları görülmektedir. Oyun kurallarında yapılan değişiklik ve UEFA'nın son talimatları doğrultusunda dördüncü hakemin, oyunun her anında ve oyun alanındaki gelişmelerle ilgili hakeme yardım etmesi gerekmektedir. Ancak ülkemizde dördüncü hakemler; kulübeler ve teknik sorumlularla uğraşmaktan, oyun alanındaki gelişmelere motive olamamakta, konsantrasyon ve algı kaybı yaşayarak yardım konusunda yetersiz kalmaktadır. Bu nedenle hakemlere aşağıdaki talimatlar verilmiş ve uygulanması konusunda titiz davranmaları belirtilmiştir:
 1) Teknik alandakilerden herhangi birisi hakemin kararına itiraz etmek ya da verdiği kararı protesto etmek amacıyla taç çizgilerinden oyun alanına girerse, hakem tarafından oyun alanından çıkarılacaktır. Bu teknik alanda bulunan herkes için geçerlidir.
 2) Teknik alandakilerden herhangi birisi, hakemin kararına itiraz etmek ya da verdiği kararı protesto etmek amacıyla oyun alanına veya çevresine herhangi bir şey fırlatırsa(su şişesi, ceket, şapka vs.) hakem tarafından oyun alanından çıkarılacaktır. Burada altı çizilmesi gereken unsur, protestonun hakem kararına yönelik olmasıdır.
 3) Teknik alanının ihlal edilmesi sürecinde, ihlali yapan kişiye önce özel bir uyarıda bulunulacak, ikincisinde genel uyarıda bulunulacak, kişi teknik alan ihlaline devam ediyorsa oyun alanından çıkarılacaktır. Bu uyarılar teknik alanda bulunan tüm görevliler için yapılan uyarılardır. Teknik alanda bulunanlara ayrı ayrı uyarı yapılmasına gerek yoktur.
 4) Bir teknik direktör ya da diğer görevliler, abartılı ve agresif bir biçimde hakem kararına itiraz eder ya da verilen kararı protesto ederse herhangi bir uyarı yapmaya gerek duymaksızın oyun alanından çıkartılacaktır."