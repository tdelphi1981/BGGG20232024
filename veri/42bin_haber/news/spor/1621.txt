2000 ruhu
Fatih Terim, müthiş konsantre, müthiş hırslı. Tıpkı eski günlerdeki gibi. Manchester United'ı Arena'da 1-0 yenip Şampiyonlar Ligi'nde 2. tur biletini cebine koyan Cim Bom, bundan çok daha fazlasını istiyor 
 Fatih Terim, bugünlerin mesajını tarihler 6 Kasım’ı gösterdiğinde, Romanya’da vermişti. Grupta takımının 1 puanı varken yeni rota çizmiş, “Son sözümüzü son maça kadar taşımak istiyoruz” demişti. İmparator’un öğrencileri, hocalarını mahcup etmedi. Aslan önce Romanya’da Cluj’u, önceki gün de Arena’da Manchester’ı parçaladı. Artık sıra son sözlere geldi. Cluj Ada’ya Manchester’a, Cim Bom ise iddiasız Braga’ya gidecek. Ancak kamuoyunda telaffuz edilmese de başta Terim ve ekibi olmak üzere Galatasaray’ın kurmayları daha fazlasının hayalini kurmaya başladı bile.
 
 TERİM İÇİN BİR İLK
 
 Galatasaray ile ilk kez gruplardan çıkma başarısına çok yakın olan İmparator yakın çevresine, “Bu havayı tanıyorum, güzel şeyler olacak hissediyorum” diyerek Şampiyonlar Ligi’ndeki çıtanın yüksekliğini işaret ediyor. Malaga, S.Donetsk, Valencia, Bayern Münih ve Barcelona’nın gruptan çıkmayı garantilediği son 16 yarışında Aslan’ın bu havasıyla yeniden tarih yazma ihtimali hiç de mucize gibi görünmüyor.
 
 Fanatik