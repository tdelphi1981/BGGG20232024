Anadolu Efes, Avrupa'da 465. maçına çıkıyor
Basketbol THY Avrupa Ligi 'Top 16' turu (E) Grubu dördüncü hafta maçında yarın deplasmanda Almanya temsilcisi Brose Baskets ile karşılaşacak Anadolu Efes, Avrupa kupalarında 465. karşılaşmasına çıkacak.
Lacivert-beyazlılar, 1979-1980 sezonundan itibaren mücadele ettiği Avrupa kupalarında bugüne dek yaptığı 464 maçın 273'ünü kazandı, 191'inde ise salondan yenilgiyle ayrıldı.

2001-2002 sezonundan itibaren katıldığı Avrupa Ligi'nde ise 217. maçına çıkacak olan Türk ekibi, Avrupa'nın kulüpler bazında en büyük organizasyonunda oynadığı karşılaşmalarda 116 galibiyet, 100 yenilgi aldı.

Bu arada, Anadolu Efes, başantrenör Oktay Mahmuti ile Avrupa kupalarında çıktığı 151 karşılaşmadan 93'ünü kazandı, 58'ini yitirdi.

Öte yandan, Anadolu Efes, yarınki rakibi Brose Baskets ile Avrupa kupalarında ilk kez karşı karşıya gelecek.

-Avrupa kupalarındaki başarıları-
Anadolu Efes, 34 yıllık Avrupa kupaları serüveninde müzesine 1 Avrupa kupası götürdü, 1 kez final oynadı, 2 kez de dörtlü finalde yer alarak üçüncü oldu.

Lacivert-beyazlılar, 1995-1996 sezonunda Avrupa Radivoj Koraç Kupası'nda şampiyonluğa ulaştı. Takım sporlarında Avrupa'da kupa kazanan ilk Türk ekibi unvanını alan Anadolu Efes, finalin ilk maçında İstanbul'da 76-68 yendiği İtalya'nın Stefanel Milano takımına rövanşta 77-70 yenilmesine rağmen, sayı averajıyla kupayı müzesine götürdü.

Anadolu Efes, 1992-1993 sezonunda Avrupa Kulüpler Kupası'nda finale yükseldi. İtalya'nın Torino kentindeki final maçında Yunanistan temsilcisi Aris'e 50-48 yenilerek, çok yaklaştığı kupayı kazanamadı.

Lacivert-beyazlılar ayrıca, 1999-2000 sezonunda Avrupa Ligi'nde dörtlü finale kaldı. Yunanistan'ın Selanik kentindeki dörtlü finalin ilk günü ev sahibi ülke temsilcisi Panathinaikos'a 81-71 kaybeden Anadolu Efes, üçüncülük maçında İspanya'nın Barcelona takımını 75-69 yendi ve üçüncü oldu.

Anadolu Efes, 2000-2001 sezonunda da bu kez Suprolig'de dörtlü final oynadı. Fransa'nın başkenti Paris'teki organizasyonda ilk gün yine Yunanistan'ın Panathinakos takımına 74-66 yenilen lacivert-beyazlılar daha sonra Rusya'nın CSKA Moskova takımını 91-85 yendi ve bir kez daha üçüncülüğü elde etti.