"Deplasman yasağı kalksın"
Türkiye Futbol Federasyonu (TFF) Başkanı Yıldırım Demirören, "Hem federasyon, hem Kulüpler Birliği olarak önümüzdeki sezondan itibaren deplasman yasağının kalkması taraftarıyız" dedi. 
Demirören, bazı yönetim kurulu üyeleriyle birlikte Gençlik ve Spor Bakanlığı tarafından Ankara'da düzenlenen Gençlik ve Spor Kulüpleri Kanun Çalıştayı'na katıldı.

Yıldırım Demirören, çalıştayda oturuma verilen arada bir süre Gençlik ve Spor Bakanı Suat Kılıç, Kulüpler Birliği Başkanı Halil Ünal ve bazı kulüp başkanlarıyla görüştü.

Görüşmenin ardından Demirören, AA muhabirine yaptığı açıklamada, "Kulüpler Kanunu'nun adının Futbol Kanunu olarak değiştirilmesi lazım. Bu ne demek, profesyonelle amatörlerin ayrılması lazım" diye konuştu.

Oturuma verilen arada bunu Gençlik ve Spor Bakanı Suat Kılıç'a da söylediğini belirten Demirören, federasyon olarak Kulüpler Birliği ile birlikte bununla ilgili bir çalışma yapacaklarını da sözlerine ekledi.

"Deplasman yasağı kalksın" 
Demirören, çıkışta gazetecilere yaptığı açıklamada, çalıştayı düzenledikleri için Gençlik ve Spor Bakanı Suat Kılıç ile Spor Genel Müdürü Mehmet Baykan'a teşekkür etti.

Kamuoyunda söylenildiği gibi hazırlanmış bir yasanın üzerinde tartışma yapılmadığını belirten Demirören, "Burada kanunun hazırlanması tartışıldı. Futbol kanununun ayrı olarak yapılaması lazım. Burada da herkes hem fikir. Biz federasyon olarak, Kulüpler Birliği olarak, Genel Müdürlük olarak bütün kulüplerin problemlerini dinleyerek, futbolun sorunlarını bilen kişiler olarak, ayrı bir kanun tasarısı hazırlayıp Bakanlığımıza sunacağız" diye konuştu.

Bir gazetecinin, "Bakan Suat Kılıç çalıştaydaki konuşmasında deplasman yasağından duyduğu rahatsızlığı belirtti. Bu konuda siz neler söyleyeceksiniz?" sorusuna şu yanıtı verdi:

"Deplasman yasağı 1 senedir futbolda uygulanıyor ama bildiğim kadarıyla 4 senedir basketbolda uygulanıyor. Bugünün bir problemi değil. Basketbolun yanı sıra yine bildiğim kadarıyla voleybol maçlarında da uygulanıyor. Genel bir problem. Bu kulüplerin kendi arasında aldıkları bir karar. Biz hem federasyon hem Kulüpler Birliği olarak önümüzdeki sezondan itibaren deplasman yasağının kalkması taraftarıyız. Bu sadece futbolda değil, basketbolda, voleybolda 4-5 senedir uygulanan bir olay. Sadece futbolla getirmeyelim her şeyi lütfen."