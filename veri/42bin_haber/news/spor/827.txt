Aslan'da Elmander sevinci
Mersin İdmanyurdu maçının hazırlıklarını sürdüren lider Galatasaray'da, Elmander'in takımla çalışmalara erken başlaması yüzleri güldürdü.
Spor Toto Süper Lig'de 11 Kasım Pazar günü deplasmanda Mersin İdmanyurdu ile karşılaşacak sarı-kırmızılılarda, sakatlığı nedeniyle bir süredir forma 
giyemeyen İsveçli futbolcu, takımla çalışmalara başladı. 
Florya Metin Oktay Tesisleri'nde uzun bir aradan sonra basına açık gerçekleştirilen ve oldukça neşeli geçen antrenmanda Johan Elmander, idmanın 
tamamında takımla birlikte çalıştı. Antrenmana ısınma hareketleriyle başlayan sarı-kırmızılı futbolcular, 5'e 2 top kapma çalışmasının ardından yaptıkları çift kale maçla idmanı tamamladı. Sarı-kırmızılı takım, yarın sabah yapacağı antrenmanın ardından, öğleden sonra özel uçakla Adana'ya gidecek, ardından da kara yoluyla Mersin'e geçecek.