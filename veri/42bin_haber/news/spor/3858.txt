Kasımpaşa'nın yeni transferi imzayı attı
Kasımpaşa'nın yeni transferi Senijad Ibricic, Antalya'da takımın kamp yaptığı otele gelerek Başkan Vekili Hasan Hilmi Öksüz ile bir araya geldi ve kendisini sezon sonuna kadar Kasımpaşa'ya bağlayan sözleşmeye imza attı.Yeni transfer Senijad Ibricic, sözleşmeyi imzaladıktan sonra ilk açıklamalarını kulübün resmi internet sayfasına yaptı. 

Boşnak orta saha oyuncusu Senijad Ibricic, buraya geldiği için çok mutlu olduğunu dile getirerek, "Kasımpaşa'nın çok iyi bir takım olduğuna inanıyorum. Shota hocamızla ilk konuşmamızda ondan pozitif bir enerji aldım ve teklifi fazla düşünmeden kabul ettim. Bana anlatılan Kasımpaşa projesi gerçekten heyecan verici bir proje. Kulübün çok büyük hedefleri var. Takım arkadaşlarımla tanıştım, hepsi çok iyi karşıladı beni. Umarım burada iyi bir hava yakalarız ve ligi iyi bir yerde bitiririz" diye konuştu. 

İmza töreninin ardından Başkan Vekili Hasan Hilmi Öksüz, Ibricic'in çok iyi bir oyuncu olduğunu vurgulayarak, "Baktığımız zaman orta sahada ciddi eksikliklerimiz vardı. Hakan Özmert ve Ali Bilgin'in takımdan ayrılışlarının ardından Ibricic gibi bir oyuncunun takıma katılması önemliydi. Orta sahada defansif ve ofansif özellikleri bulunan bir oyuncu. Bize ciddi anlamda katkı sağlayacaktır. İsabetli bir transfer oldu. Umuyorum iyi oyununu sahaya yansıtır ve Kasımpaşamıza katkı sağlar. Sezon başından beri Türkiye'de olduğu için Lig'i tanıyor ve zorluk çekmeyeceğine inanıyorum" dedi.