Dentinho idmanda, barış sağlandı!
Derbi hazırlıklarını sürdürürken, yeni transfer Dentinho ilk kez takımla çalıştı, kavga eden Fernandes ile Gökhan Süzen aralarında sorun olmadığı mesajını yolladı.
Beşiktaş, Spor Toto Süper Lig'de Galatasaray ile 27 Ocak Pazar günü yapacağı derbi maçın hazırlıklarını gerçekleştirdiği antrenmanla sürdürdü.

BJK Nevzat Demir Tesisleri'nde, teknik direktör Samet Aybaba yönetiminde basına kapalı gerçekleştirilen idmana yeni transfer Dentinho da katılırken, çalışmayı izleyen taraftarlar futbolculara moral verdi.

Taktik ve kondisyon ağırlıklı bir çalışmanın gerçekleştirildiği bildirilen idmanda siyah-beyazlı futbolcuların ilk bölümde 5'e 2 top kapma, kanat, orta ve şut çalışması yaptığı, taktik çalışma sonrası yarım sahada oynanan çift kale maçla idmanın tamamlandığı kaydedildi.



Antrenmana, tedavilerine devam edilen İsmail Köybaşı, Batuhan Karadeniz ve Uğur Boral'ın katılmadığı, tedavisi süren Almeida'nın ise fizyoterapist eşliğinde koşu yaptığı ifade edildi. Sakatlığı nedeniyle uzun süredir takımdan ayrı kalan Mustafa Pektemek'in de özel programına devam ettiği, yeni transfer Brezilyalı Dentinho'nun da takımla birlikte çalıştığı açıklandı.

-Taraftarlar moral verdi-
Beşiktaş'ın idmanını siyah-beyazlı taraftarlar da takip etti.

BJK Nevzat Demir Tesisleri'ne gelen yaklaşık 200 taraftarların, idman sırasında futbolcular için tek tek tempo tutup, tezahüratlarda bulunduğu bildirildi.

Siyah-beyazlıların, hafta içindeki idmanda gerginlik yaşayan Fernandes ve Gökhan Süzen'i saha kenarına çağırıp, alkışladığı kaydedildi.

Taraftarların en büyük ilgisinin ise yeni transfer Dentinho'nun üzerinde olduğu bildirildi. Brezilyalı oyuncu ile yakından ilgilenen taraftarların, bu oyuncuyla bol bol hatıra fotoğrafı çektirdiği, ayrıca futbolculara baklava ikram ettiği duyuruldu.

Beşiktaş, Galatasaray ile oynayacağı derbi maçın hazırlıklarını yarın akşam saatlerinde gerçekleştireceği antrenmanla tamamlayıp, kampa girecek.