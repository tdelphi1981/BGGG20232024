Burak Yılmaz dalya dedi
MP Antalyaspor'a 2 gol atan Burak Yılmaz, lig kariyerindeki 100. golüne ulaştı. 
Spor Toto Süper Lig'deki Galatasaray-Medical Park Antalyaspor maçında rakip ağları 2 kez havalandıran sarı-kırmızılı oyuncu Burak Yılmaz, lig kariyerinde 100 gole ulaştı.

 Sarı-kırmızılı futbolcu, kariyerinde Antalyaspor, Beşiktaş, Manisaspor, Fenerbahçe, Eskişehirspor, Trabzonspor ve Galatasaray formalarıyla 1. Lig ve Süper Lig'de çıktığı 238 resmi maçta, rakip ağları 100 kez havalandırmayı başardı.

 1. Lig'de 2002-2006 yıllarda toplam 4 sezon Antalyaspor forması giyen Burak, 70 maçta 18 gol attı.

 Golcü futbolcu, 2006 yılından sonra Beşiktaş, Manisaspor, Fenerbahçe, Eskişehirspor, Trabzonspor ve Galatasaray formalarıyla Süper Lig'de çıktığı 168 maçta 82 gol kaydetti.

 Kariyerinin en iyi dönemini 55 gol attığı Trabzonspor'da geçiren Burak Yılmaz'ın, formasını giyip de gol atamadığı tek kulüp ise Fenerbahçe oldu.

-Burak'ın 1. Lig ve Süper Lig kariyeri-

 Burak Yılmaz'ın bugüne kadar forma giydiği 7 ayrı kulüpteki maç ve gol performansları şöyle oldu:

 Sezon Kulüp Maç Gol
 ------------------------------------
 2002-2006 Antalyaspor 70 18
 2006-2008 Beşiktaş 39 6
 2008 Manisaspor 17 9
 2009 Fenerbahçe 6 -
 2010 Eskişehirspor 14 1
 2010-2012 Trabzonspor 75 55
 2012-2013 Galatasaray 17 11
 -----------------------------------
 Toplam 238 100

 Diğer yandan, Burak Yılmaz'ın milli takım kariyerinde de (A) Milli Takım'da 6, A2 Milli Takımı'nda 1 ve 17 Yaş Altı Milli Takımı'nda ise 1 golü bulunuyor.