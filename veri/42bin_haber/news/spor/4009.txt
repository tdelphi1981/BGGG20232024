Katar'da gülen taraf Gasquet oldu
Katar'da düzenlenen Exxon Mobil Açık Tenis Turnuvası'nın galibi, Rus tenisçi Nikolay Davydenko'yu 2-1'le geçen Fransız tenisçi Richard Gasquet oldu. 
Başkent Doha'da gerçekleşen turnuvanın final maçında, Rus tenisçi Nikolay Davydenko ile Fransız raket Richard Gasquet karşı karşıya geldi. 

İlk set, 6-3'lük skorla Davydenko'nun üstünlüğüyle tamamlandı. İlk setin ardından rakibini oldukça zorlayan Gasquet, ikinci ve üçüncü seti sırasıyla 7-6 ve 6-3 kazanarak turnuvayı birinci tamamladı.

Turnuvanın son maçında tribünlerin tıklım tıklım dolu olması dikkati çekti. Katar'da yaşayan yabancıların büyük ilgi gösterdiği final maçında, Fransız ve Rus seyirciler yaptıkları tezahüratlarla tenisçilere büyük moral verdi.

Turnuvanın ardından yapılan ödül töreninde, Gasquet'e Katar'ın sembolü olan "Altın Şahin Kupası" yanı sıra 177 bin dolarlık çek verildi.