Ozan İpek'in yönetimden ricası var
Bursaspor'un kadro dışı bıraktığı ve 1 milyon 760 bin TL para cezasına çarptırdığı Ozan İpek, "Yönetimden ricam, bu olayın çözülmesi ve sahaya dönmem" dedi. 
Bursaspor'da kadro dışı kalan ve antrenmanlara çıkmadığı gerekçesiyle 1 milyon 760 bin TL para çezası verilen sol kanat oyuncusu Ozan İpek, Lig TV'ye önemli açıklamalarda bulundu. 

Kariyerinde düşündüğü şeylerin dışında çok farklı olayların gerçekleştiğini ifade eden Ozan, "Amacım biran önce futbola dönüp hak ettiğim kariyerimi tamamlamak. 

Olayın çözülmesi lazım. Bursaspor yönetiminde istediğim de bu. Sabır çok önemli. Şu an sabrın sonuna geldik. İkinci yarı başlayacak ve çok geç kalındı. Bir kez daha söylüyorum; benim Bursaspor yönetiminde ricam bu olayın çözülmesi ve sahaya dönmem. Sahaya geri dönmekten başka bir şey istemiyorum. Futboldan uzak kalmak çok kötü bir şey" diye konuştu. 

"CEZA İDMANLARA KATILMADIĞIM İÇİNMİŞ"

Eski antrenörleriyle birlikte Antalya'da çalıştığını belirten Ozan İpek, özel bir antrenör de tuttuğunu ve 2,5 aydır çalışmalarını sürdürdüğünü söyledi. Takımla çalışmanın farklı olduğunu ifade eden Ozan, böyle çalışmak zorunda olduğunu belirtti. Kendisine verilen ceza konusuna da değinen yetenekli futbolcu, "Ceza konusunu başkan da açıkladı. İdmanlara katılmadığım içinmiş.Teknik direktörün ve başkanın takdiri bu konuda bir şey diyemem" şeklinde konuştu. 

OZAN PAZARTESİ GELİYOR

Öte yandan Ozan İpek'in pazartesi günü Bursa'ya gelerek alt yapı tesislerinde antrenmanlarına devam edeceği öğrenildi. Ozan'ın ayrıca yönetim kurulu ve başkan İbrahim Yazıcı ile de görüşeceği ifade edildi.