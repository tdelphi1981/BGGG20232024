Derbinin kaderi onların ellerinde
Spor Toto Süper Lig'de Galatasaray ile Beşiktaş arasında 27 Ocak Pazar günü oynanacak 2013'ün ilk derbisinde gözler her iki takımın kalecisinde olacak.
Galatasaray'ın Uruguaylı file bekçisi Nestor Fernando Muslera ile Beşiktaş'ın İskoç kalecisi Allan James McGregor, Türk Telekom Arena'daki derbide sergileyecekleri performansla müsabakanın sonucuna doğrudan etki edecek.

-Muslera-
Galatasaray'da ikinci sezonunu geçiren Muslera, bu sezon ligde sadece 1 maç kaçırdı.

Uruguaylı file bekçisi, sakatlığı nedeniyle Sivasspor maçında, Fenerbahçe derbisi düşünülerek dinlendirildi.

Ligde 17 kez kaleyi koruyan 26 yaşındaki Muslera, 21 gol yedi. Galatasaray'ın ligdeki diğer golünü, Sivasspor maçında kaleye geçen Ufuk Ceylan ağlarında gördü.

-Geçen sezonu aratıyor-
Süper Lig'de toplam 57 maça çıkan Muslera, bu sezonki performansıyla geçen sezonu aratıyor.

Geçen sezon tam 18 lig maçında kalesini gole kapatarak kulüp rekorunu kıran Uruguaylı file bekçisinin bu sezon ise gol yemeden tamamladığı maç sayısı sadece 3 oldu. Muslera, Beşiktaş, Gençlerbirliği ve Kardemir Karabükspor maçlarında ise 3'er kez meşin yuvarlağı ağlarından çıkardı.

Galatasaray Kulübü ile 31 Mayıs 2016 tarihine kadar sözleşmesi bulunan Muslera, geçen sezon kaleyi koruduğu 39 lig maçının 18'ini gol yemeden (1-1 biten Kardemir Karabükspor maçında da oyun 0-0 iken 14'üncü dakikada kırmızı kart gördü) tamamladı. Uruguaylı kaleci, takımın efsane kalecileri Claudio Andre Taffarel ile Faryd Aly Camilo Mondragon'un rekorlarını kırdı. Muslera, Taffarel ile Mondragon'un bir sezon içindeki 15'er maçlık gol yememe rekorlarını 90 dakika oynadığı 18 müsabakaya çıkardı. Galatasaray'da Taffarel 1998-1999 ile 1999-2000 sezonlarında, Mondragon ise 2004-2005 sezonunda 15'er lig maçında kalesini gole kapatmayı başarmıştı.

Galatasaray'ın kalesinde başarılı bir performans sergileyen Muslera, Lig Grubu'nun son haftasındaki Manisaspor maçında skora da katkıda bulundu. Uruguaylı kaleci, Manisaspor maçında takımının 3'üncü golünü penaltıdan kaydetti ve kariyerinde ilk kez golle tanıştı. Bu sezon ise Sanica Boru Elazığspor maçında skor 1-0 sarı-kırmızılı takım lehineyken son dakikada yaptırdığı penaltının ardından kırmızı kart gördü. Kaleye geçen Brezilyalı orta saha oyuncusu Melo, gole izin vermedi.

-Derbi karnesi-
Galatasaray'da ikinci sezonunu geçiren Muslera, Türkiye kariyerinde 11 derbi maça çıktı.

Uruguaylı file bekçisi, 10'u Süper Lig, 1'i TFF Süper Kupa maçı olmak üzere 11 derbide toplam 15 gol yedi, sadece 2 derbiyi gol yemeden tamamladı.

Fenerbahçe'ye karşı 5'i lig, 1'i TFF Süper Kupa olmak üzere 6 derbide kaleyi koruyan Uruguaylı file bekçisi, 8 gole engel olamadı.

Beşiktaş 'a karşı da 5 lig maçında kaleyi koruyan Muslera, 7 kez meşin yuvarlağı kalesinden çıkardı.

-McGregor-
Beşiktaş'ta kaleyi Cenk Gönen'den devralan McGregor, Süper Lig'de geride kalan 18 haftanın 16'sında kaleyi korudu, 23 gol yedi.

Türkiye'de ilk sezonunu geçiren İskoç kalecinin oynamadığı sezonun ilk 2 maçında kaleyi koruyan Cenk Gönen ise 4 gole engel olamadı.

Bu sezon oynadığı 16 lig maçından sadece 3'ünü gol yemeden tamamlayabilen McGregor, 4 maçta ise 3'er gol yedi. Beşiktaş, İskoç kalecinin forma giydiği son 8 lig maçında da kalesini gole kapatamadı.

Sezonun ilk yarısındaki Galatasaray derbisinde (3-3) yedek kulübesinde oturan 31 yaşındaki McGregor, Türkiye'deki ilk derbisinde Fenerbahçe'den 3-0'lık sonuçla 3 gol yedi. İskoç kaleci, Türkiye kariyerinde hafta sonundaki maçta ilk kez Galatasaray'a karşı kaleyi korumaya hazırlanıyor.