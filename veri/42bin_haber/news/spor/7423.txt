Adliyede 40 dakika
 
 Manisa'da yarın Türkiye ile Çek Cumhuriyeti arasında oynanacak milli maç için İzmir'e gelen futbolcu Emre Belözoğlu avukatıyla birlikte İzmir Adliyesi'ne gitti.
 
 Doğan Haber Ajansı, milli futbolcu Emre Belözoğlu'nun avukatıyla geldiği İzmir Adliyesi'nde 40 dakika ifade verdiğini öne sürerken, Anadolu Ajansı Belözoğlu'nun avukatıyla birlikte cumhuriyet savcısı ile 40 dakikalık bir görüşme yaptığını duyurdu.
 
 Çıkışta gazetecilerin yoğun ilgisiyle karşılaşan Belözoğlu avukatı Mahir Işıkhan'la kısa bir açıklama yaptı.
 
 Belözoğlu, ''Savcı beyi ziyarete geldik. Bir konu vardı kendisiyle konuşmam gereken. Onun dışında bir şey söylemem şu an için doğru olmaz. Ama şu an için bir davayla alakalı durum yok. Bilgisine başvurduk" dedi.
 
 Milli futbolcu, gazetecilerin "Sanık mısınız, mağdur mu?" sorusuna, "Benim tam bir bilgim yok. Avukatım burada. Sadece kısa bir görüşmemiz oldu. Milli takımın maçı var yarın. Böyle bir gündem olsun istemiyorum. Sanırım anlayışla karşılarsınız" diye yanıt verdi.
 
 Türkiye'ye döndüğü için çok güzel duygular yaşadığını vurgulayan Belözoğlu, "İzmir'i çok seviyorum. Eşim de buralı zaten. O yüzden İzmir insanının farklı bir yeri var bende. Her zaman çok sıcak davranıyorlar. Teşekkür ediyorum kendilerine" dedi.
 
 Bu arada Emre'nin 25 Aralık 2011 tarihinde yakın arkadaşı İbrahim Görücüoğlu'nun düğünü için geldiği İzmir'deki bir çorbacıda bir taraftarla kavga ettiği için hakkında soruşturma açıldığı öne sürüldü.
 
 Emre Belözoğlu bu durumun hatırlatılması üzerine de "Çorbacıda bir olay yaşamadık. Benim bulunduğum bir ortamda kavga çıkmıştı sadece. Ama orada öyle bir olay yaşamadım" dedi.
 
 Hayranlarıyla fotoğraf çektiren Emre Belözoğlu, Türkiye Futbol Federasyonu'nun (TFF) aracıyla adliyeden ayrıldı.
 
 ntvmsnbc ve Ajanslar