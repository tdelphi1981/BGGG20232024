Barcelona'da Victor Valdes şoku
İspanya Futbol Federasyonu, El Clasico'da hakemle tartışarak oyundan atılan Victor Valdes'e acımadı.
Barcelona'nın yıldız file bekçisi Victor Valdes, El Clasico'da gördüğü kırmızı kartın ardından 4 maçlık müsabakalardan men cezasına çarptırıldı.

Katalan file bekçisi, takımının Santiago Bernabeu'da 2-1 kaybettiği La Liga mücadelesinin son dakikasında Perez Lasa tarafından verilmeyen penaltı kararına gösterdiği ağır tepki nedeniyle, bitiş düdüğünün ardından oyundan atılmıştı.

Disiplin Kurulu, bugün gerçekleştirdiği toplantının ardından maçın ardından hakeme ağır ifadeler kullandığı varsayılan Valdes'in toplam 4 resmi müsabakada formasından uzak kalacağını açıkladı. Buna göre yıldız file bekçisi, takımının sırasıyla oynayacağı Deportivo, Rayo Vallecano, Celta de Vigo ve Mallorca maçlarında forma giyemeyecek.

Daha önce Real Madrid'in yıldız oyuncusu Sergio Ramos da benzer bir gerekçeyle dört maçlık men cezasına çarptırılmıştı.

Barcelona, Victor Valdes'in aldığı cezaya itiraz edecek.