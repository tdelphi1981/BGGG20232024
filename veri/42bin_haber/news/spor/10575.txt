TFF Beşiktaş'ın cezasını onadı!
Türkiye Futbol Federasyonu (TFF) Tahkim Kurulu, Beşiktaş'a verilen 100 bin lira para cezasını onadı.
TFF'den yapılan açıklamada, Tahkim Kurulu'nun toplantısında, Profesyonel Futbol Disiplin Kurulu (PFDK) tarafından, Spor Toto Süper Lig'de 9 Şubat Cumartesi günü Sanica Boru Elazığspor ile deplasmanda oynanan maçta taraftarlarının neden olduğu saha olayları nedeniyle Beşiktaş'a verilen 100 bin lira para cezasına yapılan itirazın görüşüldüğü belirtilerek, şu ifadelere yer verildi:

'Sanica Boru Elazığspor-Beşiktaş Spor Toto Süper Lig müsabakasında meydana gelen saha olayları nedeniyle Beşiktaş tarafından yapılan suç duyurusuna ilişkin belgelerin dosyaya sunulduğu, yine Elazığ Cumhuriyet Başsavcılığı'na yazılan müzekkereye de cevap verildiği görüldü. Yapılan müzakere neticesinde; PFDK'ca Beşiktaş'ın taraftarlarının neden olduğu saha olayları nedeniyle FDT'nin 53/3. maddesi uyarınca 100 bin lira para cezası verilmesinde sübut, hukuki nitelik ve cezanın tayini bakımından bir isabetsizlik bulunmadığı anlaşıldığından, yapılan itirazın reddine, cezanın onanmasına oy birliği ile karar verilmiştir.'

Öte yandan, kurulun, Spor Toto Süper Lig ekiplerinden Madical Park Antalyaspor'un 20 bin liralık para cezasını da onadığı kaydedildi.