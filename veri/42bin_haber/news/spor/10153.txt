THY Euroleague'de kabus haftası
THY Euroleague Top 16 turu 9. haftasında temsilcilerimiz Anadolu Efes, Beşiktaş ve Fenerbahçe Ülker oynadıkları maçları kaybetti.E Grubu'nda mücadele eden Anadolu Efes ile F Grubu'nda yer alan Fenerbahçe Ülker ve Beşiktaş haftayı mağlubiyetlerle kapadı. Anadolu Efes, 7 maçlık galibiyet serisinin ardından ilk yenilgisini Yunanistan'da Panathinaikos karşısında aldı. Lacivert-beyazlılar, Atina'da sahadan 75-62 mağlup ayrıldı ve THY Avrupa Ligi'nde tam 62 gün sonra yenilgiyle tanıştı. Anadolu Efes, THY Avrupa Ligi'ndeki son yenilgisini Top 16 turunun ilk haftasında 28 Aralık 2012'de deplasmanda CSKA Moskova karşısında almıştı. Lacivert-beyazlılar, İstanbul'da 14 sayı farkla (78-64) yendiği Panathinaikos'a, deplasmanda 13 sayı (75-62) farkla mağlup olunca, olası puan eşitliğinde ikili averajda avantaj yakaladı.

Fenerbahçe Ülker'in kayıpları sürüyor

Görevinden ayrılan başantrenör Simone Pianigiani'den yoksun ilk THY Avrupa Ligi maçına çıkan Fenerbahçe Ülker ise yenilgilerini sürdürdü. Sarı-lacivertliler, geçen haftaki Barcelona Regal yenilgisinin ardından, bu kez İtalya'da Montepaschi Siena karşısında sahadan mağlubiyetle ayrıldı. Rakibine 87-69 mağlup olan Fenerbahçe Ülker, 7. sırada kaldı ve gruptan çıkma şansını da adeta mucizelere bıraktı.

Beşiktaş, umutlarını yitirdi

THY Avrupa Ligi Top 16 turunda galibiyeti bulunmayan iki ekipten biri olan Beşiktaş, 9. haftayı da mağlubiyetle kapadı ve matematiksel olarak da gruptan çıkma şansını yitirdi. Evinde son şampiyon Yunanistan temsilcisi Olympiakos ile karşılaşan siyah-beyazlılar, sahadan 79-60 mağlup ayrıldı ve grupta son sırada kaldı.

İspanyol takımları zirvede

Top 16 turunda gruplarda İspanyol takımları zirvede bulunuyor. E Grubu'nda Real Madrid, F Grubu'nda ise Barcelona Regal 8'er galibiyet ve 1'er mağlubiyetle ilk sırada yer alıyor. Beşiktaş ile birlikte ilk turda aynı grupta yer alan Almanya'nın Brose Baskets takımı, siyah-beyazlılar gibi Top 16 turunda galibiyet alamadı.

Sonuçlar ve puan durumu

THY Avrupa Ligi Top 16 turu 9. hafta maçlarında alınan sonuçlar ve puan durumları şöyle:

E Grubu

Real Madrid-Brose Baskets..........: 76-73
CSKA Moskova-Alba Berlin...........: 80-65
Unicaja Malaga-Zalgiris Kaunas.....: 67-83
Panathinaikos-Anadolu Efes.........: 75-62

Takımlar O G M A Y P Av.
----------------------------------------------------
1-Real Madrid 9 8 1 675 619 17 56
2-Anadolu Efes 9 7 2 647 624 16 23
3-CSKA Moskova 9 6 3 727 661 15 66
4-Panathinaikos 9 6 3 640 642 15 -2
5-Zalgiris Kaunas 9 4 5 676 636 13 40
6-Unicaja Malaga 9 4 5 654 679 13 -25
7-Alba Berlin 9 1 8 595 681 10 -86
8-Brose Baskets 9 0 9 669 741 9 -72

F Grubu

Beşiktaş-Olympiakos................: 60-79
Caja Laboral-Maccabi Electra.......: 62-66
Montepaschi Siena-Fenerbahçe Ülker.: 87-69
Barcelona Regal-Khimki.............: 71-69

Takımlar O G M A Y P Av.
----------------------------------------------------
1-Barcelona Regal 9 8 1 741 634 17 107
2-Montepaschi Siena 9 7 2 695 686 16 9
3-Olympiakos 9 6 3 699 660 15 39
4-Khimki 9 5 4 725 659 14 66
5-Maccabi Electra 9 4 5 686 649 13 37
6-Caja Laboral 9 4 5 687 676 13 11
7-Fenerbahçe Ülker 9 2 7 681 808 11 -127
8-Beşiktaş 9 0 9 549 691 9 -142