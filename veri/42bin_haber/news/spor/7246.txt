Samet Aybaba'dan Sneijder göndermesi
Beşiktaş Teknik Direktörü Samet Aybaba, devre arası transfer döneminde hazır ve takımında oynayan futbolcuyu almanın zor olduğunu söyledi.
BJK Nevzat Demir Tesisleri'nde, takımının antrenmanı sırasında basın mensuplarıyla sohbet eden Aybaba, transfer ettikleri oyuncuların hazır olmadığı yönündeki eleştiriler konusunda şunları kaydetti:

'Takımında oynayan futbolcuyu kim verir? Galatasaray 4 aydır oynamayan futbolcu aldı. Onun otuzda bir maliyetine biz oyuncu aldık. Devre arasında takımında direkt oynayan oyuncuyu alamazsınız. Hazır bazı oyunculara talip olduk ancak transfer edemedik. 2. ligden bir oyuncuya talip olduk fiyatı 1.5 milyon avroya çıktı.'

İstanbul Büyükşehir Belediyespor'dan kadroya dahil ettikleri Gökhan Süzen'in eski takımının en iyi oyuncusu olduğunu kaydeden tecrübeli teknik adam, 'Onu takımın en iyi oyuncusu diye aldık. Transfer ettiğimiz dönemde oynuyordu' dedi.

-'Coşkulu savunma yapamıyoruz'-
Siyah-beyazlı takımın çalıştırıcısı, hücumdaki coşkularını savunmada gösteremediklerini dile getirdi.

İskoç kaleci McGregor'un eleştirilmesiyle ilgili olarak Aybaba, 'Futbolda iş sadece kaleci ile bitmez. Kaleciyle de başlamaz. Coşkulu hücum yapıyoruz, ancak savunmayı aynı şekilde yapamıyoruz. Buna rağmen son maçta yediğimiz goller tamamen bireysel hatalardan oldu. Maçlarda neler olduğunu da görüyorsunuz' diye konuştu.

'Maçta neler oluyor?' sorusunun yanı sıra hakem kararlarıyla ilgili soruyu da yanıtlayan Aybaba, şöyle konuştu:

'Ben zaten hakem yorumu yapmıyorum. Hakem eleştirisi doğru değil. Biz maçlar sonrası aşama aşama değerlendirme yapıyoruz. Önce 'biz ne yaptık?' diye bakıyoruz. Sonra 'rakip ne yaptı?' şeklinde düşünüyoruz. En son da 'hakem ne yaptı?' diye bakıyoruz.'

Beşiktaş'ın hala Türkiye'nin en iyi futbol oynayan takımı olduğunu savunan Samet Aybaba, sözlerini şöyle sürdürdü:

'Kardemir Karabükspor karşısında 2 gol attık, 6 pozisyon kaçırdık. Genç oyunculara da şans veriyoruz. Futbolcularımız da sonuçtan dolayı üzgün. Kardemir Karabükspor karşısında ayağımızdaki toplarla gol yedik. Ersan, yediğimiz ikinci golde kendisine faul yapıldığını söyledi. Faul var.'

Tecrübeli teknik adam, ligde bu hafta Sanica Boru Elazığspor ile zorlu bir mücadeleye çıkacaklarını ifade etti.

Kardemir Karabükspor karşısında gol atan Olcay Şahan'ın (A) Milli Takım'a çağrılmamasıyla ilgili soruyu yanıtlayan Aybaba, 'Olcay en başarılı oyuncularımızdan biri. Necip'in milli takıma alınması doğru. Öbür oyuncularımızla ilgili karar Abdullah Hoca'nın takdiridir' şeklinde konuştu.

-Sinan Kurumuş'a destek-
Samet Aybaba, Kardemir Karabükspor maçında ilk defa siyah-beyazlı formayı giyen, ancak yakaladığı pozisyonları değerlendiremeyen genç futbolcu Sinan Kurumuş'a destek verdi.

Maçı izlemeye gelenlerin bile heyecandan elinin, ayağının titrediğini vurgulayan Aybaba, 'İnönü'de oynamak kolay mı? İzleyenin eli ayağı titriyor. Oynayanın eli ayağı titremez mi? Sinan'ı beğenerek aldık. Henüz 18 yaşında ve orta vadeli planlarımız için transfer ettik. Sonuçta maça ısınmadan girmek zorunda kaldı' ifadelerini kullandı.

Aybaba, genç oyuncu Muhammed Demirci'nin de iyi durumda olduğunu söyledi.

-'Oyuncu istemeden oynatmayız'-
Sakatlanan futbolcuların hazır olmadan forma giydikleri ve Almeida'nın oynanması için zorlandığı yönündeki eleştirileri yanıtlayan siyah-beyazlı takımın çalıştırıcısı, 'Oyuncuya sormadan biz onu oynatır mıyız? Futbolcu 'Ben hazırım' demedikten sonra onu oynatmayız. Sağlık ekibi oynaması için onay verse dahi oyuncuya hazır olup olmadığını sorarız' diye konuştu.

Antrenmanda sakatlanan Dentinho'nun durumu konusunda da bilgi veren Aybaba, 'Eksiği yoktu ve hazır geldi. Eski takımında antrenmanlarını yaptı ve bazı turnuvalarda oynadı. Zeminde sorun yok. Biz de çalışma programımızı yapıyoruz. Bazen bu konularda şansızlık yaşanıyor' ifadelerini kullandı.

Katar'dan transfer ettikleri Niang'in 30 gün çalışmadığını hatırlatan Samet Aybaba, 'Çocuğu olmuş ve ülkesine gitmiş. Bu nedenle çalışmamış. Ama koşularını yapmış. Kendisini hazırlayacağız. Elazığ'da kadroda olur mu olmaz mı bakacağız' diye konuştu.

Yerli forvet sıkıntısı yaşadıkları için Niang'ı aldıklarını belirten Samet Aybaba, 'Yerli santrfor olsa Niang'ı niye alalım? Mustafa olsaydı niye alalım? Ayrıca Mustafa'nın henüz bir ayı var' şeklinde konuştu.

Ligin durumu ve Anadolu takımların başarısının Türk futboluna olumlu yansıdığını anlatan Aybaba, bu şekilde kalitenin artacağını kaydetti.

-'Doğum günümde gizli hedefi diledim'-
Hafta sonunda oyuncularıyla birlikte doğum gününü kutlayan Aybaba, 'Mumu üflerken ne dilediniz?' sorusunu 'Gizli hedefi diledim' diye yanıtladı.

Samet Aybaba, ayrıca doğum gününde kendisine saat alan oyuncularına teşekkür etti.

Takımdan ayrılan Batuhan ile kavga ettiği yönündeki haberlere açıklık getiren Samet Aybaba, 'Biz Batuhan ile 15 gün birbirimizi görmedik' ifadelerini kullandı.

Batuhan'a sezon başından itibaren şans verdiğini anlatan tecrübeli teknik adam, 'Almeida gibi bir santrfor elinizde varsa Batuhan yakaladığı şansı kullanacak. Girdiği maçlarda golleri atacak' diye konuştu.

Aybaba, Kardemir Karabükspor maçında oyundan çıkarken elini sıkmayan Fernandes'in tesislerde kendisinden özür dilediğini de sözlerine ekledi.