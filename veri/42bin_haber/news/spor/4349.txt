"Takımı Süper Lig'e çıkarmak istiyoruz"
Lig'in ilk yarısını lider tamamlayan Manisaspor'da golcü oyuncu Kahe, Takımı Süper Lig'e çıkarmak istiyoruz dedi.Kahe, kulübün internet sitesinde yer alan açıklamasında, ilk yarıda herkesin performansının yüksek olduğunu söyleyebileceğini, ancak kendisinin normal işini yapmaya çalıştığını ifade etti. Forvet oyuncusunun gol atmak zorunda olduğunu dile getiren Kahe, İşimi yaptıkça da takımın başarısına katkı sağlıyorum dedi.
Kahe, ligde elde ettikleri başarının tesadüf olmadığının belirterek, Bu başarının geleceğine kimse inanmıyordu. Yalnız biz kendimiz inanıyorduk. Herkes çok fedakar davrandı. Teknik ekipten yöneticilere kadar futbolcuların gösterdiği fedakarlık beni çok mutlu etti. Biz iyi bir takım olduğumuzu göstererek, bu başarıya ulaştık ifadelerini kullandı.

Türkiye'de oynadığım için mutluyum

Türkiye'de olmaktan mutlu olduğunu ve Türk vatandaşlığına geçmek için gerekli başvuruları yaptığını da hatırlatan Kahe, şunları kaydetti:

Sezon başında bu isteğimi basın yoluyla zaten söylemiştim. Ufak detaylar kaldı. 5 aylık kontratım var. Türkiye'de kariyerime devam etmek istiyorum. Türk vatandaşlığını alabilmek benim kafamda olan şey. Şu an kontratımı düşünmek istemiyorum. Türkiye'de oynadığım için mutluyum. Özellikle bu sene çok mutluyum. Burada olmamda en büyük sebep yönetim kurulumuzdur. Bize karşı çok iyi bir tutum sergiliyorlar. Sözleşme konusunda bir sıkıntı yaşayacağımızı tahmin etmiyorum.

Kahe, ilk önceliğinin takımın başarısı olduğunu belirterek, Takımı Süper Lig'e çıkarmak istiyoruz. Gol krallığını da başarırsam tabi ki daha iyi olur. Krallık benim için takıntı değil ama olursa da iyi olur dedi.

Türkiye'deki genç oyuncuların genel olarak 1-2 maç forma şansı bulduktan sonra ayaklarının yere sağlam basmadığını savunan Kahe, bu sezon kendi takımlarındaki genç oyuncuların ise bu tür bir yanlışa düşmediğini belirtti.