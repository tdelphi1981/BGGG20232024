Zihnimiz kutuda
Galatasaray Daikinin İtalyan kaptanı, Vakıfbankın 34 maçlık galibiyet serisine takılmıyoruz. Büyük maçlardan önce zihninizi kutuya koyup, maç sonuna kadar o kutuda tutmalısınız. Dörtlü Finalde her takımın şampiyonluk şansı eşit şeklinde konuştu.

ELEONORA LO BİANCO ‘NAMAĞLUP’ VAKIFBANK’I YENMENİN FORMÜLÜNÜ AÇIKLADI 
GALATASARAY Daikin Voleybol Takımı’nın İtalyan kaptanı Eleonora Lo Bianco, bugün başlayacak Dörtlü Final ve “Türk derbisi” öncesi STARSPOR’a konuştu. Türk voleybolunun çok iyi yerlere geldiğini belirten Lo Bianco, “Böyle olmasa 2. kez Dörtlü Final İstanbul’a verilmezdi. Finalde 3 Türk takımı da olabilirdi ama statü gereği 2’de kaldı. Türk voleybolu bu kadar yükselmese ben de buraya gelmezdim. Vakıfbank maçı zorlu olacak. 34 maçtır yenilmiyorlar. Bu kadar çok kazanmış olmak bir takıma güven verir” şeklinde konuştu. 
Vakıfbank bir gün yenilecek 
Aslan’ın kaptanı, “Vakıf’ın serisine çok takılmıyoruz. Düşünürsek, zaten baştan kaybetmişiz demektir. Her zaman söylediğimiz bir şey var ‘Çok önemli mücadelelerden önce zihnini al, bir kutuya koy ve maçın sonu gelene kadar o kutudan çıkarma.’ Biz de böyle yapacağız. Sakin ve kendimizden emin oynayacağız.  Yanlış hatırlamıyorsam 2007 yılıydı. İtalya Milli Takımı’nı hiç kimse yenemiyordu. Erkek milli takımımızın rekorlarını egale etmiştik. Ama sonunda bir gün geldi ve bizi de yenen çıktı. Bu bir gün Vakıfbank’ın da başına gelecek. Eninde sonunda kaybedecekler” ifadelerini kullandı. 
Yüreğimizle sahada olacağız 
Taraftarın kendilerinde baskı oluşturmayacağını belirten Bianco, “Aksine bize enerjilerini hissettiriyorlar. Vakıf’la şanslar yüzde 50-50. Kazanmak için teknik, taktik ve zihinsel anlamda mükemmel olmamız lazım. Büyük zaferler de böyle elde edilir. Bunu başaracağız. Ev sahipliği nedeniyle sorumluluğumuz büyük. Bu onuru kupayla sıfatlandırmak istiyoruz. Sahaya çıktığımızda ev sahipliğini değil, oyunumuzu düşüneceğiz. Sonuç ne olursa olsun yüreğimizi ortaya koyarak sahada olacağız. Taraftarımıza bunun sözünü veriyoruz” dedi.