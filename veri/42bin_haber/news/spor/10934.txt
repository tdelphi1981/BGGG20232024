En değerli oyuncu...
Voleybol CEV Kadınlar Şampiyonlar Ligi Dörtlü Finali'ni şampiyon tamamlayan Vakıfbank, düzenlenen törenle kupasına kavuştu.Burhan Felek Spor Salonu'nda düzenlenen organizasyonun final maçında Azerbaycan'ın Rabita Bakü takımını 3-0 yendikten sonra saha içinde sevinç yumağı oluşturan Vakıfbank takımı oyuncularının mutluluğu, kupa töreninde de devam etti.

Turnuvayı üçüncü tamamlayan İtalyan Unendo Yamamay ve ikinci bitiren Azeri Rabita Bakü ekiplerinin madalyalarını almalarının ardından, Vakıfbanklı oyuncuların ve teknik heyetin altın madalyaları, CEV Başkanı Andre Meyer ile Spor Genel Müdürü Mehmet Baykan tarafından verildi.

Madalyaların takılmasının ardından CEV Başkanı Andre Meyer, şampiyonluk kupasını tören kürsüsü önünde bir yumak oluşturan Vakıfbanklı oyuncuların ellerine bıraktı. Kupayı aldıktan sonra el ele tutuşan oyuncular, tüm tribünleri gezerek başarılarını taraftarlarla paylaşırken, tribündeki bando eşliğinde çiftetelli oynayıp, halay da çekti. Ayrıca, Vakıfbank Başantrenörü Giovanni Guidetti'nin teknik heyette yer alan diğer çalışanlar tarafından havaya atıldığı görüldü.

Brakocevic MVP seçildi

CEV Kadınlar Şampiyonlür Ligi Dörtlü Finali'nin en değerli oyuncusu (MVP), Vakıfbank'ın Sırp oyuncusu Jovana Brakocevic oldu. Brakocevic, MVP ödülünü CEV Başkanı Andre Meyer'in elinden tribündeki taraftarların alkışları altında aldı.

Öte yandan, Dörtlü Final'in en iyi smaçörü Galatasaray Daikin'den Rosir Calderon, en iyi blokçusu Rabita Bakü'den Natasa Krsmanovic, en iyi servisçisi Unendo Yamamay'dan Maren Brinken, en iyi liberosu Vakıfbank'tan Gizem Güreşen, en iyi manşet alan sporcusu Galatasaray Daikin'den Yuko Sano, en iyi pasörü Vakıfbank'tan Naz Aydemir ve en skorer oyuncusu da Rabita Bakü'den Madelaynne Montano seçildi.