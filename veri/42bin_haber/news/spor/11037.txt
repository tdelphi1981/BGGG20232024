Terim: Son cinayetten sonra...
Galatasaray Teknik Direktörü Fatih Terim, yarınki Schalke 04 maçı öncesi Almanya'da basın toplantısı düzenledi.
"Futbolcularımı burada motive edebilirim. Çünkü burada soyunma odasına girebiliyorum. Son cinayetten sonra Türkiye'de soyunma odasına giremiyorum" diyerek aldığı cezaya gönderme yapan Fatih Terim'in açıklamaları şöyle:

"İYİ BİR TAKIMLA OYNAYACAĞIZ"

"Her geçen gün daha iyiye giden bir takımla oynayacağız. Bunun farkındayız. Ama biz de Avrupa'da tecrübeli bir takımız. Böyle maçlarda istediğimizi elde ettik. Futbolcularıma güveniyorum. Kazanma arzusunu sahada mücadeleye çevirmiş bir takım göreceğimize inanıyorum. Ümit ediyorum direklere değil içeri doğru vururuz topu."

"PERFORMANSIMIZ FARKLI OLACAK"

"Tabii ligde 1-2 haftadır iyi gitmiyoruz, Schalke ise tam tersi. Ancak iki kulvarın çok farklı olduğu bir gerçek. Burada oyuncularımız mücadelelerini çok üst seviyede yapmak gerekliliğini biliyorlar. Ligdeki ile buradaki performansımız çok farklı olacaktır."

"DROGBA, SNEİJDER VE BURAK OYNAYACAK"

"Engin'i bel ağrısı nedeniyle İstanbul'da bıraktık. Dany'yi denedik ama son kararı akşam vereceğim. Gençlerbirliği veya Eskişehirspor maçlarındaki kaybımız, olabilir. Ama hedefimizi ben ve başkanımız açıklamıştı 'Son 16' diye. Avrupa serüvenlerini yarıda bırakmadığımız için daha fazlasını istiyor taraftarlarımız. Ama görüyorum ki daha fazla baskı var. Schalke, Avrupa'nın en iyi takımlarından bir tanesi. 'Drogba ve Sneijder gelince turu atlarız' diye düşünülüyordu. Ama onlar gelmeden de bu takım lider ve Avrupa'da yoluna devam ediyordu. Kurtarıcı gibi görmek onları da sıkıntıya sokar. Sonuç ne olursa olsun takımımla gurur duyuyorum. Büyük konuşmuyoruz ama iddialıyız. Takımı motive ederiz, orada sıkıntı yok. Soyunma odasına da girebiliyoruz! Son cinayetten sonra soyunma odasına giremiyoruz ya! Sneijder bizim için önemli bir oyuncu ve yarın da oynayacak. Yarın Drogba da sahada olacak, Burak da... Büyük maçlar, büyük oyuncularla kazanılır."

"İstanbul'da Hamit'in topuyla beraber 2-0'ı bulsak her şey olabilirdi. Yarın bir maç oynayacağız. İki takım burada, bu arenada nasıl oynayacak; önemli olan bu. Buradaki mücadele başka bir şey. Oyun 90 dakika. Ama elenirsek çok üzülürüm."

Toplantıya katılan Burak Yılmaz'ın açıklamaları ise şöyle:

"Yarın bizim için çok önemli bir gün. Bizim için buraya gelmek gurur verici. Galatasaray bugüne kadar Avrupa'da farklı maçlar oynamış, bir geleneğin adı. Biz de bu geleneği devam ettirmek istiyoruz. İnşallah buradan turla ayrılırız."