Giresunspor deplasmanda ilk peşinde
Giresunspor Kulübü Basın Sözcüsü İbrahim Özkul, Bandırmaspor ile oynayacakları karşılaşmadan puanlar beklediklerini söyledi.Son haftalarda kötü sonuçlar aldıklarını belirterek, Bandırmaspor karşısında alacakları sonuçla yeni bir sayfa açacaklarına inandıklarını ifade eden Özkul, "Son dört haftada ummadığımız sonuçlarla sahadan ayrıldık. Her futbol takımın yaşayabileceği bir düşüş yaşadık ancak bunu bir an önce sonlandırmak istiyoruz. Bandırmaspor maçında hedefimiz en az beraberlik elde edebilmek" dedi. 

"İLK DEPLASMAN PUANIMIZI ALACAĞIZ" 

Son dört haftada maç kazanamamalarına rağmen kendilerinden üstlerde yer alan takımların da puan kayıplarının yaşamasının aradaki puan farkın artmamasını sağladığını aktaran Özkul, "Alttakiler puanlarını artırdı, biz orta sıralarda kaldık. Yukarılarda kendimize yer bulabilmemiz için çıkış yakalamak zorundayız. Bandırmaspor bu ligin iyi ekiplerinden biri. Şampiyonluk parolasıyla yollarına devam ediyorlar ama onlardan puan alabilecek güçteyiz. Bunu başaracağımıza ve deplasmandaki ilk puanımızı bu maçta alacağımıza inanıyoruz" ifadelerini kullandı. 

HEDEF İLK DEPLASMAN PUANI 

Bu haftaya dek deplasmanda 4 maç oynayan Giresunspor, bu müsabakalarda rakip fileleri 3 kez havalandırırken kendi kalesinde ise 8 gol gördü ve henüz puan alamadı. Deplasmanlarda oynadığı karşılaşmaların tamamından yenik ayrılan yeşil beyazlılar Bandırmaspor karşısında bu şanssızlığını kırmak ve ilk puanını almak için çaba harcayacak. 

YEŞİL BEYAZLILARDA SARI ALARMI 

Bandırmaspor müsabakasıyla yorucu bir maç programının içerisine girecek olan ve bir haftada üç lig maçına çıkacak olan Giresunspor'da Kıvanç Dağ, Ramazan Durdu ve Ümit Can Batman üç sarı kartla sınırda yer alıyor. Giresunspor yardımcı antrenörü Mehmet Zengin de, kart konusunda futbolculara gerekli uyarıları yaptıklarını ve zorlu periyotta cezalı duruma düşmemeleri için sakin olmalarını istediklerini dile getirdi.