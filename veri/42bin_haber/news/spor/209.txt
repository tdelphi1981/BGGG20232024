Olay fotoğraf hakkında konuştu!
Spor Toto Süper Lig'in zirvesini Galatasaray ile birlikte paylaşan Antalyaspor'da teknik direktör Mehmet Özdilek, Sporx.com'un sorularını yanıtladı. Özdilek, olay yaratan fotoğraf hakkında da büyük bir üzüntü duyduğunu ifade etti.
  
 Spor Toto Süper Lig'de Galatasaray ile birlikte zirvenin ortağı olan Antalyaspor'un Kadıköy Şükrü Saracoğlu Stadı'nda Fenerbahçe karşısında aldığı 3-1'lik galibiyet Türkiye'nin gündemine oturdu. Sezon başından bu yana sürdürdüğü istikrarlı performansla sürpriz bir şekilde ligin zirvesini Galatasaray ile paylaşan Antalyaspor'da teknik direktör Mehmet Özdilek Sporx.com'un sorularını yanıtladı.
 "O FOTOĞRAFA YÜKLENEN ANLAM BENİ ÇOK ÜZDÜ"
 Anadolu Ajansı tarafından çekilen fotoğrafın sosyal medaya büyük bir yankı uyandırması ve çeşitli basın yayın organlarında farklı bir şekilde yorumlanmasından dolayı büyük bir üzüntü duyduğunu ifade eden Özdilek, "Bu hareketler benim tarzım değil. Aykut Kocaman benim uzun yıllardır tanıdığım iyi bir arkadaşım, kendisi benim için çok değerlidir. O fotoğrafa yüklenen anlamlar beni çok üzdü. Ben, bu tarz bir insan değilim ve beni tanıyan herkes de bunu çok iyi bilir. O fotoğrafın esprisi, yardımcım Şenol hocayla aramızda bir sohbet vardı ve bundan dolayı her ikimiz de tebessüm ettik. Maçta galip olmanın verdiği bir mutluluk da var tabii ki" dedi.
 Antalyaspor'un sezon başından bu yana iyi bir futbol oynadığını ifade eden Özdilek, rakip kim olursa olsun kendi futbollarını sahaya yansıtmak için ellerinden geleni yaptıklarını ve bir oyun felsefesine sahip olduklarını ifade etti.
 ANTALYASPOR'UN BAŞARISININ SIRRI!
 Rakipleri her zaman çok iyi analiz etmeye çalıştıklarını belirten Özdilek, "Uzun bir süredir Antalyaspor'dayız, ligde dönem dönem çok zor günler yaşadık ve özellikle geçen sezonun son haftalarında yaşadıklarımız bizi çok daha tedbirli bir takım haline getirdi. Sezon başında 14 futbıolcu transfer ettik ve bir o kadar da oyuncu ile yollarımızı ayırdık. Takıma yeni katılan oyuncuların adaptasyon sorununu kısa bir süre atlatması ve eski futbolcular ile bir ahenk oluşturması bizim şu anki başarımızda kilit bir rol oynadı" dedi.
 Yeni sezona bazı hedefler ile başladıklarını ifade eden Özdilek, "Kısa bir süre içerisinde bu performansı bekliyorduk açıkcası, çünkü doğru hamlelerimiz oldu, doğru transferler yaptık. Geçen seneden daha farklı bir oyun kurgusu ile mücadele ettik ve sistemimize göre oyuncular transfer ettik" ifadeelerilerini kullandı.
 "HEDEFİMİZ REEL OLARAK LİGDE KALMAK"
 Bir Anadolu takımının reel hedefinin her zaman ligde kalmak olduğunu belirten Özdilek, Antalyaspor'un da ayaklarını yere sağlam bastığını ve uzun lig maratonunda hedeflerini belirleyeceğini dile getirdi. Haftalar ilerledikçe işlerinin daha da zorlaşacağının farkında olduklarını söyleyen genç teknik adam, "İyi bir oyuncu topluluğuna sahibiz. Kalitemiz var, heyecanımız, coşkumuz ortada ve bunların hepsini de geliştirebiliriz" dedi.
 "DIARRA'YI BEDAVAYA ALDIK"
 Fenerbahçe karşısında attığı iki golle maçın yıldızı olan Lamine Diarra hakkında da konuşan Özdilek, "Diarra'yı biz 3 yıldır izliyoruz, Fenerbahçe - Partizan maçında da oynamıştı ve Partizan'ın kulüp tarihi için inanılmaz derecede önemli bir oyuncu. Biz bu oyuncuyu bonservis bedeli ödemeden transfer ettik, takıma şu anda müthiş bir katkı sağlıyor" şeklinde konuştu.