NBA'de Miami Heat fırtınası
Amerikan Ulusal Basketbol Ligi'nde (NBA) Miami Heat, Philadelphia 76ers'ı deplasmanda 98-94 yenerek, üst üste 20'nci maçından galibiyetle ayrıldı.
NBA'de 11 maç yapıldı. Doğu Konferansı takımlarının karşı karşıya geldiği maçta Miami Heat, yıldız oyuncusu LeBron James'in, 27 sayı, 7 ribaund, 8 asistlik performansıyla Philadelphia 76ers'ı 98-94 yendi.

Yaklaşık 40 gündür bileği bükülmeyen Heat, galibiyet serisini 20 maça çıkararak, 'NBA tarihinin en uzun 3'üncü galibiyet serisi'ni rekorunu, Washington Capitols (1948) ve Milwaukee Bucks (1971) ile paylaştı. Los Angeles Lakers, 1972 sezonundaki 33 maçlık serisiyle rekoru elinde bulunduruyor. İkinci sırada ise 2008'de üst üste 22 maç kazanan Houston Rockets yer alıyor.

Heat'de Dwyane Wade, 21 sayı ve 8 ribaundla oynarken, yedek oyuncular Ray Allen 12 ve Chris Andersen 10 sayılık katkı yaptı.

Evsahibi 76ers'da ise 24 sayı, 15 ribaundla 'double double' yapan Thaddeus Young ve 21 sayı, 7 ribaund, 7 asist, 3 top çalma üreten All-Star oyun kurucu Jrue Holiday'in eforu galibiyete yetmedi.

Gecenin bir diğer maçında Doğu Konferansı'nın 7'nci basamağındaki Atlanta Hawks, Batı'da play-off hesapları yapan Los Angeles Lakers'ı konuk etti. 17 sayı, 7 asist kaydeden Devin Harris ve 14 sayı, 14 ribaundla 'double double'a imza atan Al Horford'ın sürüklediği Hawks, rakibini 96-92 mağlup etti.

Hawks'ın yedeklerinden Kyle Korver 15, Ivan Johnson ve John Jenkins 12'şer sayıyla galibiyette pay sahibi oldu.

Utah Jazz'ın da yenilmesiyle 8'inci sıradaki yerini koruyan Lakers'da Kobe Bryant, 20'si üçüncü çeyrekte olmak üzere 31 sayı, 7 ribaund ve 5 asistle takımını oyunda tutmaya çalıştı. Metta World Peace, 20 sayı, 8 ribaund ve Dwight Howard, 10 sayı ve 16 ribaundla maçı tamamladı.

Bu arada bitime 4 saniye kala Lakers 94-92 gerideyken skoru eşitlemek için şut kullandığı pozisyonda sol ayak bileğini burkan Bryant'ın, bir süre forma giyemeyebileceği söyleniyor.

-Grizzlies, Clippers'ı deplasmanda mağlup etti-

Batı'nın 3'üncü sırasındaki Memphis Grizzlies ile 4'üncü sırasındaki Los Angeles Clippers'ın karşılaşmasında ise gülen taraf, 96-85'lik skorla misafir takım Grizzlies oldu.

Son 15 maçının 14'ünü kazanan Grizzlies'de 21 sayı, 5 top çalma ile oynayan İspanyol pivot Marc Gasol ve 17 sayı, 11 asistle 'double double' yapan Mike Conley, öne çıktı. 18 sayı ve 6 ribaund üreten Tayshaun Prince de galibiyette önemli rol oynadı.

Clippers cephesindeyse yıldız oyun kurucu Chris Paul, 24 sayı ve 9 asistle sahanın en skorer ismi olurken, Blake Griffin, 22 sayı, 6 ribaund ve 5 asist üretti.

NBA'e 2 maçla devam edilecek.

Toplu sonuçlar şöyle:

Philadelphia 76ers-Miami Heat: 94-98
Washington Wizards-Milwaukee Bucks: 106-93
Indiana Pacers-Minnesota Timberwolves: 107-91
Boston Celtics-Toronto Raptors: 112-88
Atlanta Hawks-Los Angeles Lakers: 96-92
Houston Rockets-Phoenix Suns: 111-81
Oklahoma City Thunder-Utah Jazz: 110-87
Sacramento Kings-Chicago Bulls: 121-79
Denver Nuggets-New York Knicks: 117-94
Los Angeles Clippers-Memphis Grizzlies: 85-96
Golden State Warriors-Detroit Pistons: 105-97