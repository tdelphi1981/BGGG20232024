'Ordinaryüs' unutulmadı
Fenerbahçe'nin efsanevi futbolcusu 'Ordinaryüs' lakaplı Lefter Küçükandonyadis, ölümünün 1. yıldönümünde Büyükada'daki kabri başında anıldı 
 Türk futbolu ve Fenerbahçe'nin efsanevi oyuncusu Lefter Küçükandonyadis, ölümünün 1. yıldönümünde anıldı.
 
 Büyükada'da bulunan Aya Dimitri Kilisesi ve kabri başında yapılan anma törenlerine Lefter Küçükandonyadis'in ailesi, yakınları, Fenerbahçe Kulübü Başkanı Aziz Yıldırım, sarı-lacivertli kulübün genel sekreteri Talat Yılmaz, eski yönetici Ali Koç, Adalar Belediye Başkanı Mustafa Farsakoğlu ve Fenerbahçeli taraftarlar katıldı.
 
 Adalar Belediyesi, Adalar Vakfı ve 1907 Üniversiteli Fenerbahçeliler Derneği'nin organizasyonuyla Kabataş, Kadıköy ve Bostancı'da toplanan Fenerbahçeli taraftarlar sabah erken saatlerde Büyükada'ya geldi. Aya Dimitri Kilisesi'nde yapılan töreni en önden takip eden başkan Aziz Yıldırım ve eski yönetici Ali Koç, daha sonra Lefter Küçükandonyadis'in mezarını ziyaret etti. 
 
 Kabrin başında açıklamalarda bulunan Talat Yılmaz, gerçek bir efsaneyi andıklarını belirterek, şunları söyledi:
 
 ''Lefter Küçükandonyadis, din, dil ve ırk farklılıklarını ortadan kaldırarak, Fenerbahçeli olan ve olmayan herkes tarafından sevilen ve Türk milletine mal olmuş büyük bir insandı. Lefter Küçükandonyadis ve Metin Oktay gibi insanlara ihtiyacımız var. Sıkıntılı dönemlerden geçiyoruz. Bu anlaşmazlıkların, zıtlıkların ortadan kalkması gerekir. İnşallah Lefter Küçükandonyadis'in ölüm yıldönümünde, onu örnek alan ve ruhunu yaşatan gençlerimiz bu yolda yürürler.''
 
 Okunan duaların ardından başkan Aziz Yıldırım, Lefter Küçükandonyadis'in eşi Stavrini Küçükandonyadis ve kızı Argirula Katmer ile bir süre sohbet ettikten sonra adadan ayrıldı.
 
 Anma törenine, Türkiye Futbol Federasyonu Başkanı Yıldırım Demirören de çelenk gönderdi.
 
 Bu arada, Fenerbahçeli taraftarlar törenin ardından adada bulunan Lefter Küçükandonyadis Sergisi'ni ziyaret etti.
 
 'İKİ DEĞERİ BİRLEŞTİRDİK'
 
 Bu arada, Fenerbahçeli 'Sol Açık' taraftar grubu üyelerinin, Lefter Küçükandonyadis anısına Afyonkarahisar'ın Şuhut ilçesine bağlı Mahmut köyündeki okula bağışladığı kitaplardan oluşan kütüphane de açıldı.
 
 Sol Açık taraftar grubunun sözcüsü Sevgi İlgezdi efsane futbolcu Lefter'in, Fenerbahçe taraftarı için çok önemli olduğunu söyledi.
 
 Mahmut Köyü İlkokulu öğretmenlerinden gelen bir elektronik posta üzerine Lefter'in anısına bir kütüphane kurma düşüncelerinin gerçekleştiğini anlatan İlgezdi, ''Kitap toplama kampanyası başlattık. Kütüphaneyi Lefter'in ölüm yıl dönümüne yetiştirmek için yoğun şekilde çalıştık. Yaklaşık 2 bin kitap topladık.
 
 Türkiye'nin her tarafından Fenerbahçeliler, kırtasiye malzemesinden kitaba, gönüllerince katkıda bulundu. Projeyle Lefter ile kitabı, yani iki değeri birleştirdik'' dedi.
 
 'İŞTE KALEM, İŞTE DEFTER, ÇOCUKLARIN OKUYOR LEFTER'
 
 Taraftar grubu üyesi Galip Dağaşan ise Lefter'in anısına kütüphane oluşturmaktan duydukları mutluluğu dile getirdi.
 
 Grubun 12 yaşındaki üyesi Çayan Mutlu da kitapları, Mahmut Köyü İlkokulu'ndaki yaşıtlarıyla paylaşmak için Lefter Kütüphanesi'ni kurduklarını vurguladı.
 
 Açılışın ardından taraftarlar, okul bahçesinde sarı-lacivert meşaleler yakıp ''İşte kalem, işte defter, çocukların okuyor Lefter'', ''Yazdı kalem, doldu defter, çocukların okuyor Lefter'' tezahüratları yaptı.
 
 AA
  