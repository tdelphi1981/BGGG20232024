Atletico Madrid tur kapısını araladı
İspanya futbol Kral Kupası çeyrek final ilk maçında Real Betis'i 2-0 yenen Atletico Madrid, yarı finale çıkmak için önemli bir avantaj elde etti.
Vicente Calderon Stadı'nda oynanan maça hızlı bir başlangıç yapan Atletico, Radamel Falcao (Dk. 11) ve Filipe Luis'in (Dk. 23) golleriyle istediği skoru ilk yarıda aldı. İkinci yarıda Real Betis'in tüm gol arayışlarına kaleci Courtois'in kurtarışları karşılık verdi ve maç 2-0 Atletico Madrid'in üstünlüğüyle sonuçlandı.

Atletico Madrid'de milli futbolculardan Arda Turan ilk 11'de sahaya çıkıp, 83. dakikada yerini Cristian Rodriguez'e bıraktı. Teknik direktör Diego Simeone tarafından şans verilmeyen Emre Belözoğlu ise yedeklerde oturdu. Çeyrek finalin rövanş maçı, 24 Ocak'ta Sevilla kentinde oynanacak. Atletico Madrid, yarı finale çıkması halinde Zaragoza-Sevilla eşleşmesinin galibiyle karşılaşacak.

Kral Kupası'ndaki diğer çeyrek final maçlarında şu sonuçlar alındı: Zaragoza-Sevilla: 0-0, Barcelona-Malaga: 2-2, Real Madrid-Valencia: 2-0.