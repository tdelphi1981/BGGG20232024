Samet Aybaba'dan 'tükürük' açıklaması
Beşiktaş Teknik Direktörü Samet Aybaba, genç futbolcu Batuhan Karadeniz'in Almeida'nın şu an için alternatifi olmadığnı söyledi.
Beşiktaş'ın tecrübeli teknik adamı Samet Aybaba, BJK Nevzat Demir Tesisleri'nde gerçekleştirilen antrenman sırasında basın mensuplarıyla sohbet etti.

Dün oynanan ve 2 - 1 mağlup oldukları Galatasaray derbisini değerlendiren Aybaba, Galatasaray'ın kendilerine büyük bir üstünlük sağlamadığını dile getirerek, "Galatasaray, son yarım saat tamamen kendi alanına kapandı. Rakip 10 kişi kaldıktan sonra atağa çıkamadık, çünkü onlar kapalı kaldılar. Hücum oyuncusunu çıkarıp savunma oyuncusu aldılar. Öyle olunca dar alanda oyun oynandı." ifadelerini kullandı. 

Samet Aybaba, ligin ilk yarısında oynanan Fenerbahçe maçının ardından yenilenen Türk Telekom Arena'nın zemininin de çok kötü olduğunu kaydetti.

Sarı - kırmızılı futbolcu Melo ve futbolcusu Oğuzhan arasında yaşanan olayla ilgili olarak konuşan Aybaba, Oğuzhan'a olayı sorduğunu belirterek, "Melo'nun suratına tükürdüğünü söyledi. O öyle dedikten sonra söyleyecek bir şey yok.' şeklinde konuştu.
 
Siyah - beyazlı takımda Portekiz futbolcu Almeida'nın alternatifinin Batuhan mı yoksa Holosko mu olduğu sorulan Aybaba, Batuhan'ın kendisine verilen şansları iyi değerlendiremediğini kaydederek, "Batuhan'ı Almeida'nın alternatifi diye almıştık. Batuhan'a devre arasında son bir şans vereceğimizi de söylemiştik. O bunu iyi değerlendiremedi. Şu anda o alternatifte değil.' diye konuştu.

Batuhan'la yollarının ayrılabileceğini de ima eden Aybaba, genç futbolcunun kendisini geliştirmeye biraz uzak kaldığını dile getirdi.
 
Takıma yeni takviyelerin olup olmayacağı ve kaleci McGroger'la ilgili de konuşan tecrübeli teknik adam, 'McGregor'u isteyenler var. Tamam desek para hazır. Cenk oynadığı maçlarda kötü performans gösterdi.Şu anda transfer çalışmalarımız yok. Sezon sonunda ise verim alamadığımız oyuncularla yollarımızı ayıracağız.' şeklinde konuştu.

Samet Aybaba, Şenol Güneş ve Ertuğrul Sağlam'ın istifalarını da değerlendirdi. Bu gibi durumların yönetenlerle alakalı olduğunu herkesin bildiğini dile getiren Aybaba, "Nasıl bir kulüp yapılanması, nasıl bir istikrar, nasıl bir Türk antrenör istiyorsanız, bunlarla ilgili doğru tercihler yapacaksınız. Ondan sonra bırakacaksınız antrenör, işini yapacak. 2 maç kaybeden antrenör gönderilmeye, 2 maç kazanan ise göklere çıkarılınca böyle saçma sapan bir sistem ortaya çıkar.' ifadelerini kullandı.