Semih Şentürk geri döndü
Aykut Kocaman'ın adeta kulübede unuttuğu ve 11 maçta sadece 256 dakika şans verdiği 'Nöbetçi Golcü' Semih, bu sezon ilk golüne imza koydu 
 Oyuna sonradan girip attığı goller nedeniyle ‘Nöbetçi Golcü’ lakabı takılan Semih Şentürk, lakabının hakkını dün bir kez daha verdi. Sezon başından bu yana teknik direktör Aykut Kocaman tarafından çoğu zaman 18 kişilik kadroya bile alınmayan, 31 resmi karşılaşmada sadece 11 kez forma giyerken, sahada 256 dakika kalan tecrübeli futbolcu, dün akşam nefis bir gole imza koydu. 1461 Trabzonspor maçına yine yedek kulübesinde başlayan Semih, 46. dakikada Caner’in yerine oyuna dahil oldu. Santrfor mevkiinde Kuyt oynadığı için orta sahanın sağında görev yapan Semih, takımının bir hayli zor anlar yaşadığı bir sırada Gökhan’ın 84. dakikada yaptığı nefis ortaya çok iyi yükselip, şık bir kafa vuruşuyla ağları havalandırıp, Fenerbahçe’yi öne geçirdi. Bu aynı zamanda Nöbetçi Golcü’nün bu sezon attığı ilk goldü. Son golünü geçen sezon 16 Mayıs’ta Bursaspor ile oynanan Ziraat Türkiye Kupası Finali’nde kaydeden Semih, böylece 8 ay sonra yeniden golle tanışmış oldu. Aylar sonra ağları havalandırmanın mutluluğunu yaşayan tecrübeli oyuncu, mutluluğunu arkadaşlarıyla paylaşırken, klasikleşmiş “sus” hareketini yapınca, sarı kartı gördü. Ama bu kart, onun sevincini gölgeleyemedi.
 
 Fanatik