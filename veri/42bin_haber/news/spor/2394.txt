Görme engelli halterci, antrenörlük yolunda
Cumhuriyet Üniversitesi (CÜ) Beden Eğitimi ve Spor Yüksekokulu Antrenörlük Bölümü'nde eğitim gören görme engelli milli halterci Dursun Hayran, okulunu başarıyla bitirerek kendisi gibi engellilere antrenörlük yapmayı planlıyor.Antrenörlük Bölümü 1. sınıf öğrencisi Dursun Hayran (29), yaptığı açıklamada, 6 yaşındayken geçirdiği trafik kazası sonucu tek gözünü kaybettiğini, diğer gözünde de büyük oranda görme kaybı olduğunu söyledi. B3 (yüzde 10 görme gücüne sahip) düzeydeki görme engelli Hayran, 18 yaşına kadar Hayranlı köyünde yaşadığını, engelli bir arkadaşının vasıtasıyla spora başladığını ifade etti.

Halterde 2 dünya üçüncülüğü, 1 dünya dördüncülüğü, 10 Türkiye şampiyonluğu bulunduğunu, 8 defa da Türkiye rekoru kırdığını belirten Hayran, Ama bunlar bana yetmiyor. 2013'de Pekin'de Dünya Halter Şampiyonası var. Bu dünya şampiyonasında çok iyi bir derece elde ederek 2016'da Brezilya'da yapılacak olan olimpiyatlara katılıp ülkemizi en iyi şekilde temsil edip, rekor kırmayı amaçlıyorum dedi.

Halterin yanı sıra disk ve gülle atmada da Türkiye şampiyonluğu bulunduğunu anlatan Hayran, ilkokula geç yaşta başladığını, ortaokulu taşımalı eğitimle bitirdikten sonra liseyi açık öğretimden okuduğunu belirterek, lise diplomasını aldıktan sonra milli sporcu kontenjanından CÜ Beden Eğitimi ve Spor Yüksekokulu Antrenörlük Bölümü'ne kaydolduğunu söyledi.

BESYO'nun ilk ve tek görme engelli sporcusu olduğunu dile getiren Hayran, Sınıf arkadaşlarıma ve öğretim görevlilerime teşekkür ediyorum. Hepsi beni anlıyor. İlk başta biraz zorluklar oldu ama yaşadıkça, gördükçe şu an her şey normale bindi diye konuştu.

Öğretim üyelerinin ve arkadaşlarının iyiliğini unutmayacağını belirten Hayran, Bir görme engelliye en iyi şekilde nasıl yardım ediliyorsa gerek hocalarımız gerekse arkadaşlarım bana yardımcı oluyor. Ağır kilolara girdiğimde ve yüksek çıkışlarda arkadaşlarımdan yardım istiyorum, yardım ediyorlar. Çünkü halter çok tehlikeli bir spor. Ufak bir hatada bel fıtığına kadar gidiyor, insanı sakatlayabiliyor. Bu konuda da arkadaşlarım yardımcı oluyor ifadelerini kullandı.

Engellilerin kendilerine asla sınır çizmemesi gerektiğini vurgulayan Dursun Hayran, şunları söyledi: Engelli de bir şeyler yapabilir. Güzel, iyi ve verimli olan her şeyi yapmak için mücadele etmelidir. Ben okulda iyi bir başarı elde edip, benim gibi engelli arkadaşlarımıza en iyi şekilde antrenörlük yaparak onları üst seviyeye çıkartmak için elimden gelen her şeyi yapacağım. Okumaktaki amacım bu. Engelli arkadaşlarımıza, bir engelli ağabeyleri, kardeşleri olarak, onları anlayan, içlerinden biri olarak iyi bir şeyler verebilmek için bu okulu okuyorum. Okumanın yaşı olmaz. Hele hele engelli bireyler asla 'ben geç kaldım, nasıl bitireceğim' diye düşünmesinler. Eğitimin ve sporun yaşı yoktur.