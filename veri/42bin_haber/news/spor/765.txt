Samsunspor'un rakiplerinden korkusu yok
PTT 1. Lig ekiplerinden Samsunspor'un genel koordinatörü Hasan Şengün, İç sahada da dış sahada da rakiplerimizden korkmuyoruz dedi.Şengün, yaptığı açıklamada, hafta sonu deplasmanda oynayacakları Manisaspor maçının zor geçeceğini söyledi.

Samsunspor'un iyi futbol oynadığını belirten Şengün, şöyle devam etti: Bir türlü oynadığımız oyunu sonuca yansıtamadık. Son yıllarda tarihimizde bu kadar beraberlik olmadı, bu şanssızlığı kıracağımızı düşünüyoruz. İç sahada da dış sahada da rakiplerimizden korkmuyoruz. Takımımıza güveniyoruz. Alacağımız bir galibiyet bizi çok farklı noktalara götürecek. Aldığımız beraberlikler üzerimizde biraz baskı oluşturuyor. Ancak futbolun içinde var olan şeyler. İnşallah bu hafta Manisaspor maçı bizim dönüm noktamız olur ve galibiyetle döneriz. Bu galibiyetle çıkış yakalayabileceğimizi düşünüyorum. Samsunspor'un oynadığı futbol ile ligde bulunduğu yer adaletli bir yer değil. Daha üst sıralara doğru çıkacağız. Bunun bizi de kendi hedeflerimize doğru yönlendireceğini tahmin ediyorum.

Samsunspor'un puan olarak ligin alt sıralarında olmasının tehlike çanları çaldığına işaret etmeyeceğini anlatan Şengün, Sonuç itibarıyla ligin alt sıralarındayız. Şu işler şakaya gelmez, bir an evvel toparlanmamız gerekir. 3 puan almanın yanı sıra takım psikolojisi de çok önemli. Oyuncularımızın üzerindeki baskıyı bir an önce atmamız lazım. Olumsuz bir şey düşünmüyorum. Alacağımız bir galibiyetle üzerimizdeki kara bulutları dağıtacağımızı ve güzel yerlere gideceğimizi düşünüyoruz diye konuştu.

Bu arada Samsunspor, Nuri Asan Tesisleri'nde Manisaspor maçının hazırlıklarını sürdürdü.

Teknik direktör Erhan Altın yönetiminde yaklaşık 1,5 saat çalışan kırmızı-beyazlı futbolcular, düz koşu ve kültür fizik hareketlerinin ardından şut ve yan top çalışması gerçekleştirdi. Antrenmana sakat olan Nsumbu ve Musa Sinan Yılmazer katılmadı.