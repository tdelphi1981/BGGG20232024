Drogba geliyor
Galatasaray, Çin'in Shanghai Shenhua takımından transfer ettiği dünyaca ünlü Fildişi Sahilli oyuncu Didier Yves Drogba'ya kavuşuyor. 
Fildişi Sahilli Milli Takımı'nın Afrika Uluslar Kupası'ndan elenmesinden sonra özel işleri için İngiltere'ye geçtiği belirtilen Drogba'nın bugün akşam saatlerinde İstanbul'a geleceği bildirildi.

Galatasaray'ın 1,5 sezon için 6 milyon euro garanti ücret, 4 milyon euro imza ücreti ve maç başı 15 bin euroya anlaştığı Fildişi Sahilli yıldız oyuncunun, 9 Şubat Cumartesi günü sağlık kontrolünden geçeceği ifade edildi.

Drogba'nın, sarı-kırmızılı takımın, Spor Toto Süper Lig'de 10 Şubat Pazar günü Medical Park Antalyaspor ile Türk Telekom Arena'da oynayacağı karşılaşmayı takip edeceği dile getirildi.

-Kariyeri-

Fildişi Sahili'nde 11 Mart 1978'de doğan Didier Drogba, kariyerinde Avrupa'da önemli başarılar elde etti. Fransa'da Levallois Kulübü'nde kariyerine başlayan Drogba, 1997 yılında bu ülkenin ikinci lig takımlarından Le Mans'a transfer oldu. 1997 yılında ilk profesyonel kontratını imzalayan Drogba, 1998 yılında Fransa 1. Lig ekiplerinden Guingamp'a geçti.

İlk sezonunda bu takımda istediği başarıyı yakalayamayan yıldız oyuncu, ikinci sezonunda ise önemli başarılar elde etti. 2002-2003 sezonunda ligde 34 maçta 17 gol, Fransa Kupası'da 3 maçta 4 gol atan yetenekli oyuncu, Fransa'nın önemli takımlarından Olympique Marsilya'ya transfer oldu.

Tecrübeli oyuncu, Olympique Marsilya formasıyla ligde 35 maçta attığı 19 golle ve UEFA Şampiyonlar Ligi ile Fransa Kupası'nda attığı gollerle "yılın futbolcusu" seçildi. Olympique Marsilya'da gösterdiği performansla dikkatleri üstüne çeken tecrübeli futbolcu, Fransa'dan sonra kariyerine İngiltere'nin Chelsea kulübünde devam etti. İngiliz ekibiyle gollerine devam eden Drogba, 2006-2007 sezonunda Premier Lig'in "gol kralı" oldu. Bu sezonda ligde 20 gol atan Didier Drogba, UEFA Şampiyonlar Ligi'nde 6, FA Cup'ta 3, Lig Kupası'nda 4 gol buldu. Toplam 60 maçta 33 gol kaydeden yıldız oyuncu, Chelsea tarihinde 1984-1985 sezonunda Kerry Dixon'ın ardından 30 gol barajını geçen ilk isim unvanını aldı.

Sakatlığı nedeniyle zaman zaman Chelsea formasından uzak kalan tecrübeli golcü, İtalyan teknik direktör Carlo Ancelotti'nin görev yaptığı dönemde 32 maçta 29 gol atarak, bir kez daha gol krallığını elde etti.

Chelsea'deki kariyerinin ardından Çin Süper Lig takımlarından Shanghai Shenhua takımına geçen Drogba, burada Chelsea'de beraber top koşturduğu Nicolas Anelka ile beraber oynadı.

-Ödül ve unvanları-

Drogba'nın kariyeri boyunca aldığı ödül ve unvanlar şöyle:

UEFA Kupası Gol Kralı: 2003-2004
Premier Lig Altın Ayakkabı: 2007, 2010
Afrika Uluslar Kupası Gol Kralı: 2012
Afrika'da Yılın Futbolcusu: 2006, 2009
Fildişi Sahili Yılın Oyuncusu: 2007, 2012
BBC-Afrika'da Yılın Oyuncusu: 2009
Chelsea Yılın Oyuncusu: 2010
Time Dergisi Top 100: 2010
UEFA Şampiyonlar Ligi Finali Maçın Adamı: 2012