Kayak Federasyonu tesisleri devrediyor
Kayak Federasyonu, Erzurum'daki Palandöken ve Konaklı Kayak Merkezleri'ni Gençlik Hizmetleri ve Spor İl Müdürlüğü'ne devrediyor.Erzurum'un evsahipliğinde 2011 yılında düzenlenen Üniversite (Universiade) Kış Oyunları için yapılan Palandöken ve Konaklı Kayak Merkezleri'ndeki tesislerin işletim hakkının Kayak Federasyonu'ndan alınarak Gençlik Hizmetleri ve Spor İl Müdürlüğü'ne devredilmesine yönelik işlemler başladı.

Devir işlemlerinin hafta sonuna kadar bitmesi bekleniyor. Yasal işlemler tamamlandığında söz konusu tesislerin işletim hakkı, Gençlik Hizmetleri ve Spor İl Müdürlüğü'ne geçmiş olacak.

Erzurum'da 2011 yılında inşa edilen söz konusu kayak merkezlerindeki bütün mekanik tesislerin ve suni kar sistemlerinin her türlü işletim hakkı Kayak Federasyonu'nda bulunuyordu.

Palandöken ve Konaklı Kayak Merkezleri'nin Gençlik Hizmetleri ve Spor İl Müdürlüğü'ne devredilmesiyle tesislerin daha verimli kullanılması planlanıyor.

Aralık ayında Erzurum'da yapılması gereken Kuzey Kombine Kupası ve Avrupa Kıtası Kayak Şampiyonası, yıl sonu bütçesinden kaynaklanan sorunlar nedeniyle Kayak Federasyonu tarafından iptal edilmişti.