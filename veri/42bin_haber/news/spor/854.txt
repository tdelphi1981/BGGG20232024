Federer ve Del Potro zorlanmadı
İngiltere'nin başkenti Londra'da devam eden ATP Sezon Sonu Tenis Turnuvası'nda, (B) Grubu'nda bugün oynanan maçlarda İsviçreli Roger Federer ve Arjantinli Juan Martin Del Potro rakiplerini 2-0 yendi.20 bin kişilik O2 Arena'da oynanan günün ilk maçında son şampiyon Roger Federer, İspanyol David Ferrer karşısında maça hızlı başladı ve ilk 3 oyunu aldı. 

Toparlanan Ferrer, sonraki 3 oyunu kazandı ve durumu 3-3'e getirdi. 7. oyunu puan vermeden alan İsviçreli raket, 10. oyunda bir kez daha rakibinin servisini kırdı ve 50 dakika süren ilk seti 6-4 aldı.

Daha kontrollü bir mücadeleye sahne olan ikinci sette iki raket de servislerine tutundu ve 6-6 beraberliğin ardından tie-break uygulamasına gidildi. Tie-break'i 7-5 alan Federer, seti 7-6, maçı da 2-0 kazanarak 2'de 2 yaptı.

Bugüne kadar maç kaybetmediği rakibini 14'üncü kez mağlup eden Federer, karşılaşmayı 4 ace ve 3 çift hatayla tamamladı.

Günün ikinci maçında ise Arjantinli Juan Martin Del Potro, Sırp tenisçi Janko Tipsarevic'i 1 saat 16 dakika süren mücadelede 6-0 ve 6-4'lük setlerle 2-0 yendi.
Turnuvada yarın (A) Grubu'nda, Novak Djokovic-Tomas Berdych ve Andy Murray-Jo-Wilfried Tsonga maçları oynanacak.