Antalya'nın stadyumu 380 günde tamamlanacak
AK Parti Genel Başkan Yardımcısı Menderes Türel, Antalya'da yapılması planlanan 33 bin kişilik stadyumun inşaat çalışmalarının mart ya da nisan ayında başlayacağını, tesisin tamamlanmasına yönelik verilen sürenin de Başbakan Recep Tayyip Erdoğan'ın talimatlarıyla 380 güne çekildiğini bildirdi.
AK Parti Yerel Yönetimlerden Sorumlu Genel Başkan Yardımcısı Menderes Türel, Medical Park Antalyaspor Yönetim Kurulu toplantısına katıldı. Yönetim kurulu ile bir süre basına kapalı görüşen Menderes Türel, daha sonra gazetecilere yaptığı açıklamada, Antalyaspor taraftarı olmaktan şeref duyduğunu dile getirdi. Çocukluğundan beri Antalyaspor tribünlerinde olduğunu anlatan Türel, Antalyaspor'un en büyük destekçileri arasında yer aldığını kaydetti. Antalyaspor'un sorunlarına kayıtsız kalmayı kabul edemeyeceğini belirten Menderes Türel, sık sık Antalyaspor yönetimi ile bir araya gelerek görüştüklerine dikkati çekti.

Medical Park Antalyaspor'a destek olma azimlerini 'Yüzde 100' diye tanımlayan Türel, bazen çok büyük ekonomik destekler ve sorumlulukların yerine getirilmesine rağmen takımların başarılı olamayabileceğinin altını çizdi. Bazen de ekonomik şartlara göre yönetilen takımların başarılı olabildiğini anlatan Türel, 'İşte Antalyaspor bugün bunu başarmıştır. Bakmayın siz bir iki haftalık sonuçlara. Ben bunun tamamen geçici olduğunu düşünüyorum. Çünkü zaten futbolda sürekli başarı imkansız. Antalyaspor çok ciddi sakatlıklarla baş başa kalmış durumda. Ama kısa bir süre sonra Antalyaspor'un zirve yolundaki yürüyüşünü devam ettirecektir' dedi.



Takımın 'mucizevi bir başarı elde ettiğine' dikkati çeken Türel, şöyle konuştu:

'Her yerde Antalyaspor'un başarısıyla övünüyoruz. Maalesef dövündüğümüz günler çok uzakta değil. Onları da hatırlıyoruz. İnşallah o günlere bir daha dönmeyeceğiz. Ama Antalyaspor, Türk futbola bir şeyi bir kez daha ispat etmiştir, istikrarın başarı için ne kadar önemli olduğunu göstermiştir.'

-Başbakan Erdoğan'dan '380 gün' talimatı-
Menderes Türel, Medical Park Antalyaspor'un tesisleşmesine yönelik bir süre ara verilen çalışmalara yeniden başlanmasından memnuniyet duyduğunu dile getirdi. Yerel yönetimlerde istikrar sağlanması halinde bugün Antalyaspor'un 33 bin kişilik statta maçlarını oynuyor olacağını anlatan Türel, sözlerini şöyle sürdürdü:

'Antalya, bazı zihinsel noktada açık bir vizyon eksikliği taşıyan kişiler tarafından 5, 6 sene kaybetmiştir. Şimdi bizim 5, 6 sene önce başladığımız noktadan maalesef yeniden işe koyulduk ve stadyumu Antalya'ya kazandırmaya çalışıyoruz. Ama toplumsal duyarlılık Antalya'da bence fevkalade önemlidir. Bu konuda Antalya'ya tesis kazandırmaya çalışanların önünün açılmasına yönelik bir hassasiyet de toplumda gözükmektedir. O yüzden bu süreçte bundan sonra işimiz geçmişte aldığımız derslerden dolayı biraz daha kolay olacaktır diye düşünüyorum.'

Stadyum ile ilgili inşaat çalışmalarının mart ya da nisan ayında başlayacağını bildiren Menderes Türel, 'Tesisin tamamlanmasına yönelik süre 380 güne çekildi. Daha önceki süre 800 gündü. Neredeyse bir seneye çekilmiş durumda. Hızlı bir şekilde çalışmalar tamamlanacak diye umut ediyoruz' dedi.

Türel, stadyumun Antalyaspor'a önemli bir sabit gelir kaynağı olacağını, bu sayede Türkiye'de birçok kulübün olmayan sabit gelire de kavuşacağını anlattı. Menderes Türel, bir soru üzerine stadyumun yapım süresinin düşürülmesinin de Başbakan Recep Tayyip Erdoğan'ın talimatı olduğunu açıkladı.

-Medical Park Antalyaspor'a tahsis müjdesi-
Menderes Türel, Büyükşehir Belediye Başkanlığı döneminde bugün Döşemealtı ilçesi sınırları içinde kalan bir alanın Medical Park Antalyaspor'a tahsis edildiğini anlattı. Bu tipteki alan tahsislerinde belirli sürelerde sorumlulukların yerine getirilmesi şartı olduğunu vurgulayan Türel, şöyle konuştu:

'Ancak o fırsat bizden sonra değerlendirilememiş ve kaçmıştır. Şimdi yeniden orada sıfırdan işe başlamak suretiyle başta sayın başkanımız Hasan Akıncıoğlu'nun gayretleri ve bizim de takiplerimiz sonucunda aynı alanın yeniden tahsisi hususunda gereken adımları Antalyaspor Kulübü Derneği atmıştır. Milli Emlak Genel Müdürlüğü, Spor Genel Müdürlüğü ve Antalyaspor Kulübü Derneği ile bu tahsisin neticelenmesi hususundaki çalışmalar tamamlanmıştır. Bugün kulübe gelirken bu müjdeyi de getirdim. Sayın Başbakanımız tarafından imzalanan tahsis yazısına göre, bin 593 parsel no'lu alanda 253 bin 370 metrekarelik yüz ölçümlü taşınmazın Hazine hissesine isabet eden 237 bin 151 metrekarelik kısmının, ilgili kanunun ilgili maddesindeki hüküm uyarınca Antalyaspor Kulübü Derneği'ne tahsisine sayın Başbakanımızın olurları neticesinde karar verilmiştir. Yazı Maliye Bakanlığı'ndan Milli Emlak Genel Müdürlüğü'ne gönderilmiştir ve Maliye Bakanlığı'nın talebi sayın Başbakanımızın olurlarıyla neticelendikten sonra Spor Genel Müdürlüğü'ne de gereği için 7 Ocak'ta gönderilmiştir.'

-'Antalyaspor'un tesis yapacak ekonomik gücü yok'-
Medical Park Antalyaspor Kulüp Başkanı Hasan Akıncıoğlu, bir soru üzerine, tahsisi yapılan alana tesis inşa edecek ekonomik güçleri olmadığını, buna yönelik çalışmalara başladıklarını söyledi. En kısa sürede Antalyaspor'a güzel bir tesis kazandırmak istediklerini belirten Akıncıoğlu, 'Tesis, ileriye doğru adımlarımızı daha emin atmamızı sağlayacak' dedi.

Medical Park Antalyaspor Teknik Direktörü Mehmet Özdilek, tesislerin alt ve üstyapıda başarıyı yakalamak açısından çok önemli olduğunu vurguladı. Özdilek, 'Kağıt üzerinde bir imza gibi görüyoruz ama Antalyaspor'un geleceği için önemli diye düşünüyoruz' dedi.

Türel daha sonra Başbakan Recep Tayyip Erdoğan tarafından imzalanan Döşemealtı ilçesindeki alan tahsisine ilişkin yazıyı Kulüp Başkanı Akıncıoğlu'na teslim etti.