Toni Schumacher'den övgü dolu sözler
Futbolculuğu sırasında Batı Almanya Milli Takımı'nın kalesini 76 maçta korumuş, 1988-1991 seneleri arasında da ülkemizde Fenerbahçe'de forma giymiş Toni Schumacher, önümüzdeki yıl Türkiye'de düzenlenecek FIFA U20 Dünya Kupası ve Türkiye ile ilgili FIFA'nın resmi sitesi www.fifa.com'a konuştu.
Türkiye'de bulunan bir stadyumda Türk taraftarlarla maç seyretmenin bir futbol seyircisi için paha biçilmez olduğunu belirten 58 yaşındaki efsane kaleci, Türkiye'de futbolun adeta bir din gibi olduğunu ifade etti. 
Türkiye'de 21 Haziran-13 Temmuz 2013 tarihlerinde 19'uncusu düzenlenecek FIFA U20 Dünya Kupası'nın altı çizilecek bir organizasyon olacağına değinen Schumacher, "Türk insanını yakından tanıyorum. Onların bu turnuvaya ev sahipliği yapmaktan inanılmayacak derecede gururlu olduklarından eminim. Bu, onlar için yapabileceklerini gösterme konusunda eşsiz bir fırsat. Yine eminim ki, ellerine geçen bu fırsatı iyi kullanacaklar ve yapabileceklerinin en iyisini yapıp turnuva boyunca herkese iyi zaman geçirtecekler. Bu turnuva ve geleceğin yıldızlarının iştirakı sayesinde ev sahibi şehirlerdeki stadyumlar da tüm dünya tarafından tanınmış olacak" dedi. 
Aynı zamanda Köln Kulübü'nün Asbaşkanı olan Toni Schumacher, Türkiye'den hala kopamadığını, senede 3-4 defa ülkemizi ziyarete geldiğini ve sosyal projeler kapsamında özellikle Antalya'nın Manavgat Bölgesi'ndeki kimsesiz çocuklara yardım ettiğini belirterek, İstanbul'un ise her zaman hayranı olduğunu sözlerine ekledi. 
Türkiye'deki kalecilik yıllarına da değinen Schumacher, "Türkiye'de geçirdiğim 3 sezonu asla unutamam. Fenerbahçe ile şampiyonluğu kazandığımız akşam taraftarlar kutlama yapmak için evimin önündeki altı şeritli yolu tamamen kapatmışlardı. Düşünebiliyor musunuz?" diyerek o günkü şaşkınlığını hala koruduğunu söyledi. 
Yine Schumacher, oyuncu olduğu dönemde eşiyle bir lokantadan içeri girdiği zaman, herkesin yerinden kalkıp kendilerini ayakta alkışladığını, bunun Türk insanı için saygı ve gurur anlamı taşıdığını, kendisinin bu durumdan ötürü çok duygulandığını ve bu anları hiçbir zaman unutmayacağını ifade etti. 
Ünlü kaleci ayrıca FIFA U20 Dünya Kupası'nın Türk taraftarlar için müthiş bir deneyim olmasının yanı sıra Türkiye'nin de ev sahibi ülke olarak bu şampiyonada bir sürprize imza atabileceğini sözlerine ekledi.