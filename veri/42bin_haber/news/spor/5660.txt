Arda Turan net konuştu
Atletico Madrid'in Türk futbolcusu Arda Turan, takımdan ayrılmak gibi bir düşüncesinin olmadığını ve Madrid'de mutlu olduğunu söyledi.
Milli futbolcu Arda Turan, Madrid'de bir basın toplantısı düzenleyerek, hakkında çıkan iddialara yanıt verdi. Turan, Atletico Madrid'den ayrılmak istediği yönünde bir açıklamada bulunmadığını belirterek, şöyle konuştu:

"Hiçbir zaman Atletico Madrid'den ayrılmak istediğimi söylemedim. Atletico Madrid'in büyük kulüp olmadığını ve mutsuz olduğumu da hiçbir zaman söylemedim. Aksine burada çok mutluyum. Burası benim evim. Kulüp çalışanları, taraftarlar ve takım, benim ailem gibi. Atletico Madrid büyük bir kulüp ve bunu da sahada gösteriyor."

25 yaşında olduğunu ve Atletico Madrid'de büyük başarılar yakalamak istediğini belirten milli futbolcu, "Geldiğim ilk günden beri başka bir takımda oynamayı istemedim. Çünkü ben duygularıma göre yaşarım. Şampiyon olmayı tabii ki isteriz. Barcelona çok iyi bir takım, ama biz de elimizden geleni yapıyoruz ve yapacağız. Kulüp ve taraftarımız şampiyonluğu hak ediyor" dedi.

Falcao'nun inanılmaz bir futbolcu olduğunu da vurgulayan Arda Turan, "Onunla uzun süre birlikte oynamak isterim. Ayrılırsa gerçekten üzülürüm. Çünkü şu an bir aile gibiyiz" ifadesini kullandı.