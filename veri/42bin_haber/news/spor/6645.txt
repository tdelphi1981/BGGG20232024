A Milli Takım'ın programı belli oldu
(A) Milli Futbol Takımı'nın 6 Şubat Çarşamba akşamı Manisa'da Çek Cumhuriyeti ile oynayacağı hazırlık karşılaşmasının programı açıklandı.
Türkiye Futbol Federasyonu'ndan alınan bilgiye göre, (A) Milli Takım, 3 Şubat Pazar günü saat 20.00'de İstanbul Le Meridien Otel'de kampa girecek. (A) Milliler, Çek Cumhuriyeti maçı için ilk antrenmanını 4 Şubat Pazartesi günü saat 19.00'da, Türk Telekom Arena'da yapacak. Bu çalışmanın ilk 30 dakikası basın mensuplarınca takip edilebilecek. Antrenmandan önce saat 18.45-19.00 arasında, iki futbolcunun katılımı ile basın mensupları için 'mixed-zone' uygulaması gerçekleştirilecek.

(A) Milli Takım, karşılaşma için 5 Şubat Salı günü saat 12.00'de Atatürk Havalimanı'ndan İzmir'e gidecek. Milliler, İzmir'de Swissotel Grand Efes'te konaklayacak.

(A) Milli Futbol Takımı Teknik Direktörü Abdullah Avcı ve bir futbolcunun katılacağı basın toplantısı, 5 Şubat Salı günü saat 17.00'de maçın oynanacağı Manisa 19 Mayıs Stadı'nda olacak. Ay-yıldızlı ekip, aynı gün saat 19.00'da İzmir Atatürk Stadı'nda son antrenmanını yapacak. Basın mensupları bu çalışmanın ilk 15 dakikasını izleyebilecek.

Manisa 19 Mayıs Stadı'nda 6 Şubat Çarşamba günü oynanacak Türkiye-Çek Cumhuriyeti hazırlık maçı saat 20.15'de başlayacak.

Bu arada, Türk Milli Takımı aday kadrosunun 1 Şubat Cuma günü açıklanacağı duyuruldu.