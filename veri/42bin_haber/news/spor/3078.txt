Edirne Yunan yüzücülere kapılarını açtı
Ekonomik kriz nedeniyle havuzlarını ısıtacak akaryakıtı satın alamayan Yunanistanlı yüzücüler, idmanlarına Edirne'deki yüzme havuzunda devam edecek.Edirne Gençlik Hizmetleri ve Spor Müdürü Serhad Ocak, AA muhabirine yaptığı açıklamada, ekonomik kriz nedeniyle idman yaptıkları havuzu ısıtamayan Yunanistan'ın Oristiada Mireas Yüzme Kulübü'nün Edirne Gençlik Hizmetleri ve Spor Müdürlüğü'ne dilekçeyle başvurarak, yardım istediğini söyledi.
Oristiada Mireas Yüzme Kulübü Başkanı Odisseas Reçidis'in imzasını taşıyan dilekçenin Edirne Valisi Hasan Duruer'in oluruyla kabul edildiğini ifade eden Ocak, Yunan yüzücülerin 2 Ocak'tan itibaren Edirne Gençlik Hizmetleri ve Spor Müdürlüğü'nün idaresindeki Fatih Sultan Mehmet Yüzme Havuzu'nda ücretsiz idman yapacaklarını belirtti.

Türkiye, büyük bir ülke
Komşuluk ilişkileri açısından atılan adımın önemli olduğunu vurgulayan Ocak, Yunanistan'la komşuluk ilişkilerimizin yanı sıra, tarihsel olarak da birlikteliğimiz var. Dünyada artık sınırlar ortadan kalkıyor, küreselleşen dünyada tüm milletlerin, halkların iyi ilişkiler içinde olmasını istiyor, bunu arzu ediyoruz. Devletimizin politikası da bu yönde, Edirne olarak biz de sınır komşumuzun talebini yerine getiriyoruz diye konuştu.
Türkiye'nin hem güçlü hem de yardımsever bir ülke olduğunu bir kez daha en iyi şekilde gösterdiğini anlatan Ocak, Allah devletimize güç versin, ne kadar büyük bir ülkeyiz ki kendi milletimize sunduğumuz imkanları yabancı ülkelere de dost ülkelere de sunma imkanımız var ifadelerini kullandı.
Komşu ülke sporcuları, Edirne'ye yaklaşık 20 kilometre uzaklıktaki Oristiada ilçesinden hafta içi 4 gün kente gelerek, müsabakalara hazırlanacak.