Vurguna gözaltı
AKŞAM'ın ortaya çıkardığı hayali maç vurgununun baş aktörü Yasin Tonga gözaltIna alIndI
 
  Türk basınının yükselen yıldızı AKŞAM, gündemi belirlemeye devam ediyor. Kırıkkale'deki 40 bin TL'lik hayali maç vurgununun baş aktörü Yasin Tonga, suçunu itiraf edince gözaltına alındı. Böylece skandalın patlak verdiği günden beri işleyen süreçte, yargı ayağı da devreye girmiş oldu.  CEZAYI ÖNCE AFDK KESTİ  KIRIKKALE'DEKİ 40 bin TL'lik hayali müsabaka vurgununu, 11 Ekim 2012'de manşetine taşıyan AKŞAM Gazetesi, yılın habercilik olayına imza attı. TFF Amatör Futbol Disiplin Kurulu, bir hafta sonra toplanıp cezaları kesti. Hayali maç skandalının baş sorumlusu İl Hakem Kurulu Başkanı Yasin Tonga, sürekli hak mahrumiyeti cezası alıp lisansı iptal edilirken, 18 hakem ve 4 gözlemci toplam 11 yıl cezaya çarptırıldı.  TFF PEŞİNE DÜŞTÜ  TAHKİM Kurulu'nun 24 Kasım 2012'deki toplantısında cezaları onamasının ardından TFF Başkanı Yıldırım Demirören'in talimatıyla inceleme başlatıldı. Cumhuriyet Savcılığı'na yapılan suç duyurusunun ardından Yasin Tonga, suçunu itiraf etti. Kırıkkale Emniyet Müdürlüğü'ne mensup yetkililer önceki gün Yasin Tonga'nın işyerine gelerek işlem başlattılar. Tonga, "Tek suçlu benim. Üstüme alıyorum" diyerek itirafta bulunurken, skandala konu olan 40 bin TL'yi ödeme önerisinde bulundu. Ancak, bu hamlesi sonuç vermedi. Yasin Tonga Savcılığın istemiyle gözaltına alındı.  