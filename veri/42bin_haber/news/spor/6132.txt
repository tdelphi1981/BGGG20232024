Kasımpaşa'da hedef bu sene Avrupa
Spor Toto Süper Lig'de deplasmanda Kardemir Karabükspor'u 3-0 mağlup eden Kasımpaşa'nın kulüp başkanvekili Hasan Hilmi Öksüz, çok iyi bir oyun sonucunda sahadan güzel bir neticeyle ayrıldıklarını söyledi.
Hasan Hilmi Öksüz yaptığı açıklamada, geçen hafta Galatasaray'a karşı aldıkları galibiyetle çıkışa geçmeye başladıklarını ve bunu Karabük deplasmanında sürdürdükleri için mutlu olduğunu belirtti.
Öksüz, iyi bir takıma sahip olduklarını aktararak şöyle konuştu: Çok rahat söyleyebilirim ki, bu takımın çıkış yapacağını biliyorduk. Galatasaray maçıyla buna başladık ve Karabük'te de sürdürdük. Dün, sahadaki futbol ve sonuçla takım olma yolunda bir adım daha attık. Böyle devam ettiği sürece hedeflerimize mutlaka ulaşacağız. Kardemir Karabükspor gibi hızlı oynayan bir takımı hem durdurup, hem de 3 gol atmak kolay bir şey değil. Kadro gücümüze baktığımız zaman bunu yapabilecek gücümüz vardı.
 
Kardemir Karabükspor'un bazı oyuncularının dünkü maçta olmadığı ve Kasımpaşa'nın bu yüzden rahat galibiyet aldığı yorumlarına katılmayan Öksüz, Bakıldığında bizim de önemli oyuncularımız yoktu. Başta Djalma ve İbricic olmak üzere sakat ve cezalı oyuncularımız vardı dedi.

Avrupa kupalarına katılacağız
Lacivert-beyazlı kulübün yönetimi olarak ortaya bir hedef koyduklarını ve bu yolda ileri gideceklerini aktaran Öksüz, İyi yolda devam ediyoruz. Üç yıllık planımızın içinde olan Avrupa kupalarına bu yıl katılmayı hedefliyoruz. Yönetimimizin yaptığı bu yatırımlar karşılıksız kalmayacaktır. İnşallah, seneye Avrupa kupalarında olacağız diye konuştu.
 
Geçen hafta Galatasaray'a, bu hafta da Kardemir Karabükspor'a gol atma becerisi gösteren ve iyi futboluyla göz dolduran Uruguaylı oyuncu Tabare Viudez'in performansını da değerlendiren Öksüz, sözlerini şöyle tamamladı:
Viudez'in ne olduğunu biz biliyorduk. İlk yarı sakatlıklarla uğraştı. İlk 11 şansını yeni yakaladı ve kalitesini ortaya koymaya başladı. Bir başka genç oyuncumuz Halil Çolak da dün çok etkiliydi. Aynı şekilde Barış Başdaş da iyi oynuyor. Genç oyuncularımız şans buldukça neler yapabileceklerini gösterdi. Bu da ne kadar iyi bir takım olduğumuzu gösteriyor.