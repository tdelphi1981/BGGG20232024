Beşiktaş'ta Karabükspor maçı hazırlıkları başladı
Spor Toto Süper Lig'de derbi maçta Galatasaray'a 2-1 yenilen Beşiktaş, 1 Şubat Cuma günü kendi sahasında oynayacağı Kardemir Karabükspor maçının hazırlıklarına ara vermeden başladı.
BJK Nevzat Demir Tesisleri'nde teknik direktör Samet Aybaba yönetiminde gerçekleştirilen antrenmana futbolcular ısınma hareketleri ve ayak tenisi oynayarak başladı. Daha sonra koordinasyon ve şut çalışması yapan siyah-beyazlılar, yarı sahada yaptıkları çift kale maçla antrenmanı tamamladı.

Galatasaray maçında ilk 11'de oynayan futbolculardan Veli Kavlak, Necip Uysal, Hilbert, Olcay Şahan ve Holosko takımla bir süre çalıştıktan sonra tesislere girdiler. Derbide ilk 11'de mücadele eden kaleci McGregor, Mehmet Akgün, Gökhan Süzen ve Fernandes idmanın tamamında yer aldı, Sivok ve İbrahim Toraman ise salonda çalıştı.

Sakatlıkları bulunan Almeida ve Mustafa Pektemek takımdan ayrı koşu yaptı. Antrenmana, boğaz enfeksiyonu geçirdiği bildirilen Batuhan Karadeniz ile omzundan sakatlık geçiren genç kaleci Emre Metin'in yanı sıra sakatlıklarından dolayı uzun süre takımdan ayrı kalacak olan İsmail Köybaşı ve Uğur Boral katılmadı.

Bu arada antrenmanın sonunda Beşiktaşlı futbolcuların neşeli tavırları dikkati çekti. Futbolcular tesislere girerken Mehmet Akyüz ve Emre Özkan'ın şaka amaçlı birbirleriyle itiştiği sırada, iki futbolcuyu seyreden Portekizli oyuncu Manuel Ferdandes'in bu olaya gülerek tepki verdiği gözlendi.

Beşiktaş, Kardemir Karabükspor maçı hazırlıklarına yarın yapacağı tek antrenmanla devam edecek.