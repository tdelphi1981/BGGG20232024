"McLaren'a vedam mükemmel olacak"
Lewis Hamilton, bu hafta sonu Brezilya Grand Prix'de ilk zaferini yaşayarak McLaren'a "mükemmel bir veda" yapmak istediğini söyledi.
İngiliz pilot, sezon sonunda Mercedes'e geçmeden önce McLaren'la 110. grand prix'sinde start alacak. 
turkiyef1.com'un haberine göre; Hamilton yaptığı açıklamada, "Brezilya benim için, McLaren Mercedes'te bulunduğumuz süre içinde destansı yarışlara sahne olmuştur. Birçok sebepten dolayı bu hafta sonu benim için çok büyük bir yarış olacak" dedi. 
Hamilton, "2007'de burada neredeyse şampiyonluğu kazanıyordum. 2008'de son virajda mutlu sona ulaştım, 2009'da podyumda bitirmek için çılgınca sürdüm ama burada hiç kazanamadım. Bu kez hedefim kazanmak olacak" diye konuştu. 
"McLaren kokpitindeki son yarışım olarak, tüm takıma söz veriyorum, her bir turumda, herşeyimi ortaya koyacağım" diyen Hamilton, "Geçen hafta Austin'deki galibiyetim hayatımın yarışlarından biriydi. Brezilya'da bu zaferi almayı çok istiyorum. Bu hafta sonu takıma mükemmel bir veda hediyesi sunmak istiyorum" ifadelerini kullandı. 
Şampiyonluk mücadelesini son yarışa taşıyan Sebastian Vettel ve Fernando Alonso'dan da övgüyle bahseden Hamilton, "Her ikisi de harika pilotlar. Tüm sezon boyunca üstün yarışlar çıkardılar. Son onuru kim elde edecek göreceğiz, umarım yine destansı bir şekilde olur" dedi.