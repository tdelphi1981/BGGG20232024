Sezon Akhisar'da sona erdi
Motosiklette, Türkiye Drag Şampiyonası'nın son ayak yarışı, Manisa'nın Akhisar ilçesinde yapıldı.Türkiye Motosiklet Federasyonu ve Akhisar Belediyesi'nin katkılarıyla ışıklandırılıp, yenilenen Akhisar Drag Pisti'nde düzenlenen gece yarışına, Türkiye Motor Sporları Federasyon Başkanı Bekir Yunus Uçar, yakın zamanda trafik kazasında hayatını kaybeden Ahmet Sağdıç'ın ailesi ve çok sayıda motosiklet tutkunu katıldı.

Ahmet Sağdıç ve kalp krizi geçirerek hayatını kaybeden Doğan Servet Çimşir adına saygı duruşunda bulunulan yarış öncesi, Ahmet Sağdıç'ın 4 yaşındaki oğlu Ali Sağdıç, babasının motosikletinin üzerine bindirildi. Yarışçılar da motosiklet üzerine ve piste karanfil bıraktı.

Bekir Yunus Uçar, konuşmasında, bir daha kaza yaşanmaması dileğinde bulunarak, Pistlerde gerekli önlemleri alıyorsunuz ama ne olur bunları, normal hayatımızda da kullanalım. Pistlere verdiğiniz önemi ne olur yollarda da verin ve hız yapmayın dedi.

Yarışlarda, 125 cc'de Bedir Kılıçlı, Standart 1'de Toprak Razgatlıoğlu, Standart 2'de Kazım Çühalar, Street 1 600'de Ziyattin Göktepe, Street 1 750'de Kamil Kırbaş, Street 2 ve Süper Street 2'de Şevki Sızırlıoğlu, Pro Street 2'de ise Halil Yaşar birinciliği elde etti.

Türkiye Drag Şampiyonası'nda dereceleri bulunan 23 yaşındaki Ahmet Sağdıç, 21 Ekim'de motosikletiyle geçirdiği kazada yaşamını yitirmişti.