Mert Nobre, gol orucunu bozdu
100'ler kulübüne girdikten sonra gol yollarında suskun kalan Mersin İdmanyurdu'nun golcü oyuncusu Nobre, 101'inci golünü 85 gün sonra Kasımpaşa'ya karşı penaltıdan kaydetti.100'ler kulübüne girdikten sonra gol yollarında suskun kalan Mersin İdmanyurdu'nun golcü oyuncusu Nobre, 101'inci golünü 85 gün sonra Kasımpaşa'ya karşı penaltıdan kaydetti. Derlenen bilgiye göre, 2003-2004 sezonunun ikinci yarısında Fenerbahçe'ye transfer olarak Türk futboluyla tanışan Nobre, 2011-2012 sezonunda transfer olduğu Mersin İdmanyurdu'nda 2 sezondur takımının önemli bir gol silahı olarak görev yapıyor. Sezonun ilk yarısında önceki yıla göre daha iyi performans göstererek, takımının 9 golünü filelerle buluşturan Nobre, ikinci yarıda ise istediği başarıyı yakalamakta zorlandı.

Sezonun 16. haftasında Akhisar Belediyesi'ne attığı golle 100'ler kulübüne giren Nobre, o günden beri gol yollarında sessiz kaldı. 100'üncü golünü eski teknik direktörü Nurullah Sağlam ile kaydeden Nobre, Sağlam'ın ardından göreve gelen yeni teknik direktör Giray Bulak ile hiç gol sevinci yaşayamadı.

85 gündür gol yollarında etkili olamayan Nobre, dün Kasımpaşa ile yapılan maç sırasında kazanılan penaltıyı gole çevirince, gol orucunu bozmuş oldu. Bu arada Giray Bulak'a gol sevinci yaşatamayan Nobre, dün ilk kez takımın başında teknik direktörlük koltuğuna oturan Hakan Kutlu'ya ise ilk maçında gol hediye etti.

Takımıyla beraber kendisi de geriledi

Ligin ikinci yarısında istediği performansı gösteremeyerek, puan cetvelinin son sırasına demir atan Mersin İdmanyurdu, ligde kalabilme mücadelesi verirken, Brezilya asıllı golcüsü Nobre de, golsüz günlerinde takımıyla beraber kan kaybetti.

Geçen sezon 10 gol atarak, gol krallığı listesinin 7'nci sırasında yer edinen Nobre, 100'ler kulübüne girdiği hafta gol sayısını 9'a yükselterek zirvenin en yakın ortaklarından birisi haline gelmişti. Ancak, bu hafta 101'inci golünü atan Nobre, 10 golle gol krallığı listesinde 6'ncılığa kadar geriledi.