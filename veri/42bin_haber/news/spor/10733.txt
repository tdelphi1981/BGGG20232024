Terim ve Sneijder konuştu! 'Kendime kızgınım'
Gençlerbirliği'ne evinde 1-0 yenilen Galatasaray'a Sneijder ve Fatih Terim basın mensuplarının sorularını yanıtladı.
Fatih Terim: 2020 İstanbul'u hep beraber yaşamak istiyoruz

Galatasaray Teknik Direktörü Fatih Terim, 2020 İstanbul'u hep beraber yaşamak istediklerini söyledi.

Sarı - kırmızılı takımın teknik direktörü Fatih Terim, Florya Metin Oktay Tesisleri'nde basın mensuplarının sorularını cevapladı. Şampiyonlar Ligi'nde oynanacak kritik mücadelede 2020 Olimpiyat Oyunları'na destek olmak için bir plan yaptıklarını, ancak izin verilmediğini belirten Terim, "Schalke maçı 2020 İstanbul teması ile çıkmak isterdik. Sağolsun başbakanımız, ulaştırma bakanımız, spor bakanımız çok iyi niyetli yaklaştılar; ancak prosedürler izin vermedi. 2020 İstanbul'u hep beraber çok istiyoruz. Umarım 2020 İstanbul'u beraber yaşarız. Bugün oyuncularımız bu atletlerle idman yapması çok güzel." diye konuştu.

Antrenman öncesi Felipe Melo ile bir süre konuşan Terim, konuyla ilgili olarak da "Ben kendi oyuncularımla her dakika konuşuyorum. Dün soyunma odasına gelemediğini yasak olduğunu söyledi. Her şeyden bir şey çıkarırsanız biz yandık. Nasıl baktığınıza bağlı Melo'nun stada girememesi konusu. Tabii cezalı, kendisini sahada istiyoruz. Melo ile de onu görüştüm madem giremedin yanıma gelseydin dedim." ifadelerini kullandı.



Wesley Sneijder: Fatih Terim ile aramda bir sorun yok


Galatasaray'ın Hollandalı yıldızı Wesley Sneijder, teknik direktör Fatih Terim ile arasında hiçbir sorun olmadığını söyledi.

Sarı - kırmızılı oyuncu Sneijder, Gençlerbirliği karşılaşmasında alınan 1 - 0'lık yenilgi sonrası basında ortaya atılan iddialara bugün gerçekleşen idman öncesi cevap verdi. Fatih Terim ile arasında sorun olmadığını belirten yıldız oyuncu, "Fatih Terim'le kesinlikle bir sorunum yok. Çok iyi anlaşıyoruz. Fikir alışverişlerinde bulunuyoruz. Onun için hocamla aramda bir sorunun olması kesinlikle söz konusu değil. Dünkü tepkim tamamen kendi performansıma olan tepkiydi. Çünkü kendimi verip biraz daha iyi şeyler yapabilirdim. Kendime kızgınım. Tabii ki taraftarlarımızın dünkü sonuçtan üzgün olması normal. Biz de çok üzüldük. Tepkim sonuca gösterdiğim bir tepki idi. " diye konuştu.

Schalke 04 ile oynanacak karşılaşmasının önemine de değinen Hollandalı oyuncu, "Bu maçı bırakıp Şampiyonlar Ligi'e odaklanmalıyız. Çok önemli bir maç ve farklı bir Galatasaray izleteceğiz. Beraber savaşan, beraber koşan bir Galatasaray sahada olacak. Buraya gelmeden önce 4 ay maç oynamadım. Taraftarlar zamanla daha iyi bir Sneijder görecekler." dedi.