Bozüyükspor Türkiye Kupası'nda iddialı
Spor Toto İkinci Lig Kırmızı Grup'ta mücadele eden Bozüyükspor'un Kulüp Başkanı Cengiz Özkan, Ziraat Türkiye Kupası'nda ilk 16 takım arasına gireceklerine inandıklarını söyledi.Cengiz Özkan, yaptığı basın açıklamada, Bozüyükspor'un tarihinde kupalarda tur atlamadığını anımsatarak, Ziraat Türkiye Kupası 4. tur müsabakaları sonucunda ilk 16 takım arasına girmek istediklerini söyledi.

Ziraat Türkiye Kupası'nda gidebildikleri yere kadar gitmek istediklerini ifade eden Özkan, şöyle konuştu:

Kısıtlı imkanlara rağmen 2 tur atladık. Desteğin olmadığı bir ortamda da yönetimin, teknik heyetin ve futbolcuların birbirine inanarak bir onur mücadelesi gibi geçmişte olmayan şeyleri başarıyoruz. İnşallah ilk 16 takım arasına kalacağız. Çarşamba günü oynanan lig maçında deplasmanda Tarsus İdmanyurdu ile 1-1 berabere kaldık. Bu sıkıntılı dönemden çıkmak zordu. Kulüp yönetimi ve teknik heyetin gösterdiği sağduyulu hareketle futbolun oynanması gerektiğini, başarının mücadeleyle kazanılacağını inanan futbolcularımız, bu duygu ve düşünce ile Tarsus İdmanyurdu maçına çıktılar. Tarsus İdmanyurdu iyi bir takım ve sahasında çok iyi mücadele ediyorlar. Takımızda bulunan sakat oyuncularımızın yokluğuna rağmen sahaya çıkan futbolcularımızın gösterdiği mücadele ile farklı kazanacağımız maçtan 1-1 berabere ayrıldık.

Hafta sonu Polatlı Bugsaşspor ile kendi sahalarında karşılaşacaklarını belirten Özkan, mağlubiyeti bulunmayan Polatlı Bugsaşspor'a ilk mağlubiyeti tattıracaklarını iddia etti.