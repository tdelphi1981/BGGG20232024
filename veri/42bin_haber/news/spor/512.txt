Oğuzhan: Şu an Beşiktaş'a konsantre oldum
Beşiktaş'ın genç futbolcusu Oğuzhan Özyakup, A Milli Futbol Takımı'na seçilirse sevineceğini; ancak şu anda Beşiktaş'a konsantre olduğunu söyledi.
 Beşiktaşlı futbolculardan kaleci Allan McGregor ve Oğuzhan Özyakup, Historia Alış - Veriş Merkezi'nde Kartelcell'in düzenlediği imza gününe katıldı. İki futbolcu da taraftarların yanlarında getirdiği formaları imzalarken, hayranlarıyla fotoğraf çektirdi.
 Allan McGregor ve Oğuzhan Özyakup, imza ve fotoğraf organizasyonun ardından açıklamalarda bulundu. Allan McGregor, kötü bir seriden sonra iki maçtır galip geldiklerini hatırlatarak, "Bunu da devam ettirmek istiyoruz. Genel olarak iyi oynadığımızı söyleyebiliriz; ama özellikle daha çok mücadele ediyoruz daha çok istiyoruz. Nihayetinde de kötü gidişi çevirmeyi başardık." diye konuştu.
 Spor Toto Süper Lig'in 11. haftasında Bursaspor'la yapacakları maçın sorulması üzerine deneyimli kaleci, "Bursaspor ile Beşiktaş arasındaki rekabeti duydum. Dolayısıyla iyi bir atmosfer olacağını düşünüyorum. Geçmiş maçlarda olduğu gibi iyi oynayıp kazanmak tek dileğimiz." cevabını verdi.
 Geçen hafta ligde oynanan Mersin İdman Yurdu maçında gösterdiği performansla dikkatleri üzerine çeken genç futbolcu Oğuzhan Özyakup ise herkese teşekkür ederek, "İkinci sarı kartı yediğimde, maçın hakemine 'neden?' diye sormak istiyordum; ama hakem haklıydı. Takım arkadaşlarımı yalnız bırakmak istemedim. Arkadaşlarım benim için de koştular. Maçı kazandığımız için çok mutluyum." açıklamasında bulundu.
 Türkiye'de genç futbolcularla ilgili ilk eleştirilerin fiziksel açıdan yapıldığının sorulması üzerine Oğuzhan, "Hem tecrübe kazanmam hem de güçlenmem lazım. Bu da oynayınca gelişir. 3 maçtır oynuyorum. İnşalah daha fazla oynar ve güçlenirim." diye konuştu.
 Oğuzhan, Bursaspor maçına da değinerek, "Bizim için çok önemli bir maç; galibiyet istiyoruz. İki maç art arda kazandık. İnşallah Bursaspor'u da yenerek seriye devam ederiz." ifadelerini kullandı.
 A Milli Futbol Takımı kadrosuna çağırılmayı bekleyip beklemediği yönündeki soruyu da cevaplayan Oğuzhan, bu konuyla ilgili olarak pek konuşmak istemediğini kaydederek, şöyle konuştu:
 "Ümit Milli Takım da oynuyordum. A Milli Futbol Takımı kadrosuna seçilirsem ne mutlu bana. Şu an Beşiktaş'a konsantre oluyorum. Çok maç oynayıp böyle devam etmek istiyorum." (Cihan)