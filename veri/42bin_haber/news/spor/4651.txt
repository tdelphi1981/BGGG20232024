"Fenerbahçe ile anlaştık"
Sivasspor Yardımcı Antrenörü Bülent Albayrak, Henri Bienvenu transferinde Fenerbahçe ile prensip anlaşmasına vardıklarını, futbolcunun kararını beklediklerini söyledi.
Sivasspor, kulüp tesislerinde gerçekleştiği antrenmanla Ziraat Türkiye Kupası'ndaki 1461 Trabzon maçı hazırlıklarını sürdürdü.

Babasının rahatsızlığı nedeniyle İstanbul'da bulunan teknik direktör Rıza Çalımbay ile Bursaspor maçında sakatlanan Nijeryalı forvet Michael Eneramo ve hafif sakatlığı bulunan Ümit Kurt antrenmana katılmadı.

Yardımcı Antrenör Bülent Albayrak, antrenman öncesi yaptığı açıklamada, Bursaspor karşısında iyi mücadele ettiklerini ve 3 puan aldıklarını belirtti.

Kupada hedeflerinin olduğunu aktaran Albayrak, 'Gidebildiğimiz yere kadar gitmek hatta kupayı kazanmak en büyük amacımız. Sivas'a bu sene kupayı getirmeyi çok istiyoruz' dedi.

Bülent Albayrak, 1461 Trabzon maçından da galibiyet hedeflediklerini, Bursaspor maçında sakatlanan Nijeryalı forvet Eneramo'yu bu maça yetiştirmeye çalıştıklarını ifade etti.

Transfer çalışmalarına da değinen Albayrak, şunları kaydetti:

'Bienvenu ile ilgili gelişme şöyle; Fenerbahçe Kulübü ile prensip anlaşmasına varıldı. Biz Bienvenu'yü istiyoruz, Bienvenu de isterse bu transfer gerçekleşir. Bienvenu, 'başka teklifler de olduğunu, onları da değerlendireceğini ama Sivas'ın da oynayabileceği takımlar arasında yer aldığını' söyledi. Yönetici arkadaşlarımız ve başkanımız çalışıyor, tüm şartlar oluşursa bu transferi gerçekleştiririz.'