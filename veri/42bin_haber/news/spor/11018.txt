Dentinho geri dönüyor
Beşiktaş, Spor Toto Süper Ligi'n 26. haftasında kendi evinde oynayacağı Kasımpaşa maçı hazırlıklarına sabah yaptığı antrenmanla başladı.
BJK Nevzat Demir Tesisleri'nde teknik direktör Samet Aybaba'nın yönetiminde yapılan antrenmanda dinlenme ve kondisyon çalışması yapan oyuncular, ısınma koşularıyla idmana başladı. Daha sonra gruplara ayrılan 5'e 2 pas çalışması ve ayak tenisi oynadı. Değişmeli yapılan çalışmalar sonrasında yapılan koşu çalışmasıyla antrenman tamamlandı.

DENTİNHO TAKIMLA BİRLİKTE ÇALIŞMALARA BAŞLADI

Tedavilerine devam edilen İsmail Köybaşı, Uğur Boral, Fernandes, Ersan Gülüm ve milli takımda olan Muhammed Demirci antrenmanda yer almadı. Veli Kavlak ve Almeida ise özel program dahilinde koşu çalışması yaptı. Sakatlığı geçen Dentinho'da takımla birlikte çalışmalara başladı.

Beşiktaş, çalışmalarını yarın saat 14.00'da Pendikspor ile yapacağı hazırlık maçıyla sürdürecek.