UEFA'ya büyük tehdit! Rakip geliyor...
Avrupa Futbol Federasyonları Birliği UEFA'nın organizasyonlarına dev bir rakip geliyor. Avrupa'nın dev kulüplerini de içerisine alacak Katarlıların ligi, katılımcı takımlara çılgın bir ücret öneriyor.
Dünyadaki büyük kulüplere iletildiği ifade edilen dev bir teklif UEFA'nın tahtını sallıyor. Katar'da her iki yılda bir yaz aylarından düzenlenecek turnuva için inanılmaz bir ücret teklif edildiği öğrenildi.

Katar kraliyet ailesinin önümüzdeki aylarda açıklayacağı plana göre, Dream Football League (DFL) Barcelona ve Manchester United gibi kulüpleri bünyesine katacak. 2022 Dünya Kupası'nı düzenleyecek olan Katar, turnuvaya katılacak 24 takımın her birine turnuvaya katılım ücreti olarak 210 milyon euro ödeyecek. Geçen sezonun Şampiyonlar Ligi şampiyonu Chelsea, bu başarı karşısında 56 milyon euro kazandı.

Katarlıların 24 takımlık kontejanından 4'ünü İngilizlere ayırdığı ve bu takımlarından Manchester United, Manchester City, Arsenal ve Chelsea olduğu belirtildi. Bu 4 takımla birlikte toplam 16 takımın kalıcı üye olduğu, kalan 8 takımın ise o yıllarda futbol gündemine oturmuş başarılı takımlardan seçileceği belirtildi. Ayrıca, Katar Spor Yatırımları'nın sahibi olduğu Paris Saint-Germain de turnuvaya katılan takımlardan biri olacak.

2015 yılında başlaması istenen turnuva, her iki sezonda bir yaz aylarında düzenlenecek.

(Sporx)