'Ertuğrul'un Bursaspor karnesi 'Sağlam'
Bursaspor ile yolu 2 Ocak 2009'da kesişen ve dün akşam istifa kararı alan Teknik Direktörü Ertuğrul Sağlam'ın yeşil-beyazlı takımdaki karnesi başarılarla dolu.
Yeşil-beyazlı ekibi, 2009-2010 sezonunda lig şampiyonu yapan ve bir anlamda 'Anadolu Devrimi' gerçekleştiren Sağlam, 2010-2011 sezonunda lig üçüncülüğü, 2011-2012'de Türkiye Kupası'nda final oynama başarısını kulübün hanesine yazdırdı.

Bursaspor'da, 4 yılını tamamlayan Sağlam, bu istikrarıyla, 'Bursaspor'u aralıksız en uzun çalıştıran teknik adam' unvanını eline aldı. Daha önce 'aralıksız en uzun süre görev yapan teknik adam' unvanı 3.5 yıl ile Muhtar Tucaltan'da idi.

Yeşil-beyazlı ekibin başında çıktığı 186 resmi müsabakada 91 galibiyet, 45 beraberlik elde eden Sağlam, sahadan da 50 kere mağlup ayrıldı.

Genç teknik adam, bu karnesiyle, Timsah'ın başında 159 maça çıkan Nejat Biyediç'in önünde, 'Bursaspor'un başında en çok maça çıkan teknik adam' unvanını da elinde bulunduruyor.

-Tarihi galibiyetler-
Yeşil beyazlılar Sağlam döneminde tarihi galibiyetlere de imza attı.

Genç teknik adam, Trabzon deplasmanında Bursaspor'a ilk kez 3 puan sevinci yaşattı. Yeşil-beyazlı ekip, 38 yıldır galibiyet elde edemediği Kayseri deplasmanında da 2 sezondur gülüyor.

Galatasaray'ı 18 yıl sonra Sağlam yönetiminde deplasmanda yenmeyi başaran Bursaspor, 2010-2011 sezonuna '6'da 6' ile başlayarak lige en iyi girişi ve en iyi galibiyet serisine imza atmıştı.

-Ayrıntılı karne-
Yeşil-beyazlı ekip, Sağlam yönetiminde çıktığı 145 Süper Lig maçında sahadan 73 galibiyetle ayrılırken, 41 karşılaşma beraberlik, 31'i ise mağlubiyetle sonuçlandı.

Bu karşılaşmalarda rakip fileleri toplam 226 kez sarsan Bursaspor, kalesinde ise 137 gol gördü.

Bursaspor, Ertuğrul Sağlam ile çıktığı 145 lig maçında maç başı 1.86 puan ortalaması tutturdu.

-Gözdesi Batalla-
Ertuğrul Sağlam'ın, Bursaspor'un başında en çok görev verdiği isim Arjantinli futbolcu Pablo Martin Batalla oldu.

Batalla'yı 143 maçta sahaya süren başarılı teknik adam, Ömer Erdoğan'a 139, Ozan İpek'e 127, İbrahim Öztürk'e ise 122 müsabakada görev verdi.

Sağlam döneminde 37 golü ve 49 asisti ile en etkili isim Batalla olurken, 29 sarı ve 2 kırmızı kart gören Ozan İpek ise en hırçın futbolcu olarak göze çarptı

-Yeşil-beyazın 'Sağlam' rekorları-
Bursaspor, Sağlam ile gerek kulüp gerekse Türk futbol tarihe geçecek başarılara imza attı. Genç teknik adam yönetiminde yeşil-beyazlı takımın elde ettiği başarılar şöyle:

2009-2010: Süper lig şampiyonu olan Bursaspor, tarihinin en büyük başarısını yakaladı.

2009-2010: Ligdeki en yüksek puanını topladı, en iyi averajını elde etti.

2009-2010: En iyi iç saha, en iyi deplasman sezonunu yaşadı.

2010-2011: 61 puanla en iyi 2. sezonunu yaşadı

2010-2011: Sezona 6'da 6 yaparak başladı, en iyi sezon başlangıcını yaptı.

2010-2011: Şampiyonlar Ligi'nde mücadele eden ilk Anadolu takımı oldu.

2010-2011: 18 yıl sonra Galatasaray'ı Ali Sami Yen Stadı'nda yendi.

2010-11-12: 3 sezon üst üste Avrupa kupalarında mücadele etmeye hak kazandı.

2011-12: 20 yıl sonra Türkiye Kupası'nda finale kaldı.

2012-2013: UEFA Avrupa Ligi 3'üncü ön eleme turu rövanş maçında KUPS Kuopio'yu 6-0 yenerek kulüp tarihinin en farklı Avrupa Kupası galibiyetini elde etti.

2012-2013: Kulüp tarihinde ilk kez Trabzonspor'u deplasmanda yendi.