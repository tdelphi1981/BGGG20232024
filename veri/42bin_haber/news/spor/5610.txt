Serena, Kirilenko'yu eledi
Avustralya Açık Tenis Turnuvası'nda tek kadınlarda ABD'li Serena Williams, Rus Maria Kirilenko'yu 2-0 yenerek çeyrek finale çıktı.Tek kadınlarda, 3 numaralı seri başı ABD'li Serena Williams ile 14 numaralı seri başı Rus Maria Kirilenko, Rod Laver Arena'da çeyrek finale çıkma mücadelesi verdi. Williams, karşılıklı kazanılan 3 servis oyunundan sonra dördüncü oyunda rakibinin servisini kırarak 3-1 öne geçti. İlk sette kusursuza yakın servis kullanan ve 5 ace atan Williams, sekizinci oyunda bir kez daha Kirilenko'nun servisini kırdı ve seti 6-2 aldı.

İkinci sette, isabetli ancak etkisiz servisler kullanan Kirilenko'ya şans tanımayan Williams, seti 6-0, 57 dakika süren maçı da 2-0 kazanarak tur atladı.

Williams, vatandaşı 29 numaralı seri başı Sloane Stephens ile yarı finale çıkmak için mücadele edecek.