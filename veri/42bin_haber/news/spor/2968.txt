'Dönmüyor'
Önder Özen, Aykut Kocaman'ın yakın arkadaşı Mehmet Şen'den aldığı bilgiyi twitter'da açıkladı: “Aykut hoca yakın arkadaşı Mehmet Şen'e dönmeyeceğini söylemiş millet” 
 İstifa kararı sonrası başta başkan Aziz Yıldırım ve futbolcular olmak üzere birçok kişiden kararını değiştirmesi için baskı gören Aykut Kocaman’ın geri adım atması bekleniyordu. Ancak teknik adam dün de herhangi bir açıklama yapmadı. Kulübün resmi sitesinden yapılacak açıklamayı bekleyen taraftarlar, belirsizliğin ortadan kalkması için umutlu bir bekleyiş sürdürüyordu. Akşam saatlerinde ise flaş bir gelişme yaşandı. Bir dönem Fenerbahçe teknik kadrosunda da yer alan ve şu anda NTVSpor’da yorumculuk yapan teknik direktör Önder Özen, twitter’dan taraftarı üzecek bir açıklama yaptı. Özen’in, Aykut Kocaman’ın yakın arkadaşı Mehmet Şen’le görüştüğü izlenimi uyandıran twitter mesajı şöyleydi: “Aykut hoca yakın arkadaşı Mehmet Şen’e dönmeyeceğini söylemiş millet.”
 
 ŞEN ESKİ TAKIM ARKADAŞI
 
 Özen, gelen tepkiler sonrası mesajı sildi. Teknik adam, takipçilerinden kendisine yöneltilen sorulara da yanıt vermedi. Bir süre öncesine kadar menajerlik yapan Mehmet Şen ile Kocaman’ın dostluğu ise çok eskiye dayanıyor. Kocaman ile Şen, Sakaryaspor’da aynı takımda forma giymişti. İkili, 1986-87 sezonunda o zamanki adıyla 2. Türkiye Ligi’nde şampiyon olan Sakaryaspor’un 11’inde düzenli yer buluyordu. İkilinin 25 yıldan daha fazla bir süredir dostluğu bulunuyor.  
 Fanatik