Artık galibiyet istiyor
Futbolda Ziraat Türkiye Kupası A Grubu'nda yarın sahasında Sivasspor'u konuk edecek olan PTT 1. Lig takımlarından 1461 Trabzon, gruptaki ilk galibiyetini almak istiyor.
Kupanın 5. turunda Galatasaray'ı 2-1 mağlup ederek gruplara kalan ancak grupta Bursaspor ve Fenerbahçe ile oynadığı maçlardan mağlubiyetle ayrılan Karadeniz ekibi, sahadan galibiyetle ayrılmaya çalışacak.

Kulüp Başkanı Suat Şen, Fenerbahçe maçında futbolcuların galibiyeti kaçırdıkları için üzgün, ancak ortaya koydukları mücadele için de mutlu olduklarını ifade etti.

Trabzon'a yakışır bir futbol ortaya koyduklarını ifade eden Şen, Oynadığımız futbol herkes tarafından takdir ediliyor. Yine aynı mücadelemizi göstereceğiz. Grupta galibiyetleri hak eden bir takımız. Sivasspor maçında gruptaki ilk gollerimizi atarak ilk galibiyetimizi almak istiyoruz dedi.
Hüseyin Avni Aker Stadı'nda 18.30'da başlayacak karşılaşmayı Kutluhan Bilgiç yönetecek.

Sakat veya cezalı oyuncu bulunmayan Karadeniz ekibinin yarınki karşılaşmaya Fatih, Göksu, Mehmet Kuruoğlu, Mustafa Akbaş, Kadir Keleş, Ofoedu, Sercan, Yusuf, Emrullah, Abdülkadir ve Abdulllah muhtemel 11'i ile çıkması bekleniyor. 
Sivasspor, 1461 Trabzon maçına hazır
     
Sivasspor, Ziraat Türkiye Kupası A Grubu'nda  yarın deplasmanda yapacağı 1461 Trabzon maçının hazırlıklarını bitirdi.Yardımcı Antrenör Bülent Albayrak, kulüp tesislerindeki antrenman öncesi 1461 Trabzon maçını kazanmak istediklerini  söyledi.

Gruptan çıkmak istediklerini ifade eden Albayrak, Ligde ve kupada  hedefimiz var. Ligi en iyi yerde bitirmek, kupada da gidebildiğimiz yere kadar  gitmek istiyoruz. Mümkünse kupayı almak, ulaşabileceğimiz en iyi hedeflere  ulaşmak istiyoruz. Takımda sakatlığı devam eden arkadaşlarımız vardı. Eneramo  antrenmana çıkacak. Oynayıp oynamayacağı maç saatinde belli olur diye konuştu.

Transfer çalışmalarının devam ettiğini, Fenerbahçeli Henry Bienvenu'den  haber beklediklerini belirten Albayrak, Onun haricinde bir forvet oyuncusu daha  alıp transferi kapatacağız dedi.

Orta saha oyuncusu Erman Kılıç da, Yarın 1461 Trabzon ile oynayacağız.  İyi futbol oynuyoruz. Umuyorum ki Trabzon'dan da 3 puanla döneriz ifadelerini  kulandı.Kırmızı-beyazlı ekip, antrenmanın ardından özel uçakla Trabzon'a hareket  etti. Hüseyin Avni Aker Stadı'ndaki 1461 Trabzon-Sivasspor karşılaşması yarın  saat 18.30'da başlayacak.

1461 Trabzon Kulübü'nden açıklama: "Şiddet Türkiye'de engelliler dahil tüm spor organizasyonlarının ortak sorunudur..." 

1461 Trabzon Kulübü Yönetim Kurulu, şiddetin Türkiye'de engelliler dahil tüm spor organizasyonlarının ortak sorunu olduğunu ve ancak objektif bakış açısıyla standart uygulamalarla ortadan kaldırabileceğini bildirdi.

Kulübün internet sitesinde 'Şiddet her yerde şiddettir' başlığıyla yayımlanan açıklamada, Hüseyin Avni Aker Stadı'nda 1461 Trabzon ile Fenerbahçe arasında Ziraat Türkiye Kupası'nda oynanan maçta çıkan olayların ardından sarı-lacivertli kulübün yaptığı açıklamalara tepki gösterildi.

Fenerbahçe taraftarının daha önce çıkardığı olaylara ilişkin fotoğraflarının da yer aldığı açıklamada, şu ifadelere yer verildi:

Ziraat Türkiye Kupası'nda geçtiğimiz pazar günü Hüseyin Avni Aker Stadyumu'nda takımımızla Fenerbahçe arasında oynanan müsabakada yaşanan istenmeyen görüntülerin ardından bilinçli bir kamuoyu oluşturulmaya çalışılmaktadır. 1461 Trabzon Kulübü olarak futbolda şiddetin her türlüsüne ve hangi sahada olursa olsun tamamına karşı olduğumuzun bilinmesini isteriz.

Türk futbolunda daha çarpıcı örnekler ortadayken, devletin polisine, araçlarına yapılan saldırılar, sahaya atılan koltuklar, hafızalardan silinmemişken, şiddeti sadece Trabzon kentiyle özdeşleştirme çabasını iyi niyetli ve sağduyulu bir yaklaşım tarzı olarak görmediğimizin bilinmesini isteriz. Şiddet Türkiye'de engelliler dahil tüm spor organizasyonlarının ortak sorunudur ve ancak objektif bakış açısıyla standart uygulamalarla ortadan kaldırılabilir.