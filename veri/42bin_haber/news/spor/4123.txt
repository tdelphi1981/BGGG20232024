Bayrampaşaspor'dan dev transfer atağı
Spor Toto 2. Lig Beyaz Grup'ta mücadele eden Bayrampaşaspor, Fenerbahçe'nin genç oyuncusu Recep Berk Elitez'i sezon sonuna kadar kiraladı.
Yeşil-kırmızılı takımın kulüp müdürü Ali Bican, yaptığı açıklamada, Recep Berk Elitez'i Fenerbahçe'den sezon sonuna dek kiraladıklarını ve genç futbolcunun takımın Antalya'daki kampına katıldığını söyledi.

Bican, ikinci yarı hazırlıklarının iyi bir şekilde devam ettiğini ve 3-4 oyuncuyu daha kiralık statüsünde kadrolarına katmak için çalışmalarının devam ettiğini ifade etti.

Sezon başında Fenerbahçe'den, Spor Toto 2. Lig Kırmızı Grup'ta yer alan Bandırmaspor'a kiralanan 21 yaşındaki Recep Berk Elitez, burada 3 maça çıktı. Genç oyuncu Fenerbahçe formasını ise, sadece 2011-2012 sezonunda Türkiye Kupası 3. tur maçında Konya Şekerspor'a karşı giydi. 
  

 