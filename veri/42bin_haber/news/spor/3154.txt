İşte Kocaman'ın son kararı
Fenerbahçe Kulübü Başkan Vekili Abdullah Kiğılı, Kardemir Karabükspor maçından sonra istifa ettiğini açıklayan ancak yönetim kurulunun istifasını kabul etmediği teknik direktör Aykut Kocaman'ın görevine devam ettiğini bildirdi 
 Fenerbahçe Şükrü Saracoğlu Stadı’ndaki kulüp binasında gerçekleştirilen yönetim kurulu toplantısının ardından açıklama yapan Kiğılı, Aykut Kocaman’ın görevine devam ettiğinin geçen pazar günü belli olduğunu, medyanın süreci bu aşamaya getirdiğini söyledi. Kiğılı, "Hocamızın durumu konuşuldu ama zaten durumu pazar gününden netleşmişti. Pazar günü hocamız, başkanımızla, yönetim kurulundaki arkadaşlarımızla, futbolcularla beraber uzun uzun yapılan görüşmeler neticesinde göreve devam ettiğini karşılıklı olarak teyit etti. Bugüne kadar değişen bir şey olmadı" diye konuştu. 
 "Herkes rahat olsun, Aykut Kocaman görevine devam ediyor"
  
 Kocaman’ın göreve devam etmesinde futbolcuların mı yoksa başkanın mı sözlerinin önemli olduğu sorusu üzerine Kiğılı, şunları kaydetti: "Ben bu suali sorulmamış kabul ediyorum. Fenerbahçe bir bütündür, başkanı ve yönetimiyle, futbolcularıyla. Aykut Kocaman, bizim kendi içimizden yetişen futbolcumuzdur. Olabilir, zaman zaman insanlar fevri olarak ani kararlar verebilirler. Çok önemli değil. O gün zaten karşılıklı iyi niyetle el sıkışıldı, tekrar bir araya gelindi ve öpüşüldü. O gün bitmişti ama medya uzattıkça uzatıyor. Bizim tarafımızdan uzatılan bir şey yok. Biz göreve devam ettiğini cumartesi gecesinden beri biliyoruz. Herkes rahat olsun, Aykut görevine devam ediyor." 
 Cuma günü transfer listesi verilecek
  
 Kiğılı, transfer çalışmalarını sürdürdüklerini, teknik heyetin cuma günü kendilerine transfer için liste vereceğini bildirdi. Asgari 2 veya 3 transfer yapacaklarını kaydeden Fenerbahçeli yönetici, şöyle konuştu: "Cuma gününe kadar Fenerbahçe’nin ihtiyacı olan yerlerde teknik kadro, yönetim kuruluna oyuncuların isimlerini bildirecek. Pazartesi gününden itibaren de daha evvel de açıkladığımız gibi ikinci yarı için asgari 2 veya 3 kişinin transfer çalışmasını bitireceğiz. Ocak ayının 2’sinde takım Antalya’da kampa giriyor. 12’sinde kamp bitecek. 10 günde Antalya’da yeni transferlerimizle beraber inşallah ikinci yarı hazırlıklarına başlamış oluyoruz." 
 "3 kulvarda da iddialı olduğumuzu söyleyebilirim"
  
 Kiğılı futbol takımının mücadele ettiği 3 kulvarda da iddialı olduğunu söyledi. Dün yapılan Aziz Yıldırım-Aykut Kocaman görüşmesinde Kardemir Karabükspor maçının ardından yaşananların konuşulup konuşulmadığı sorusunu yanıtlayan Kiğılı, şöyle konuştu: "Yaşananlar bitti. Her şey normal. Şu anda kimse bir şeyi unutmasın.  
 Fenerbahçe hem UEFA Avrupa Ligi’nde hem Ziraat Türkiye Kupası’nda hem de ligde devam ediyor. Ligde birinciyle aramızda 6 puanlık fark var. Çok önemsenecek bir durum yok. İkinci devre yeni takviyelerle daha kuvvetleneceğiz. 3 kulvarda iddialı olduğumuzu söyleyebilirim. Her şey eskisi gibi olacak, kimse merak etmesin." Kulübün idari organizasyonunu yenilemek için gerekli çalışmaların yönetim kurulu üyesi Ender Alkaya vasıtasıyla yürütüldüğünü bildiren Kiğılı, yeni yapılanmanın 15 güne kadar şekilleneceğini ve Ocak ayında yapılacak yüksek divan kurulu toplantısında kongre üyelerine açıklanacağını da sözlerine ekledi. 
 AA