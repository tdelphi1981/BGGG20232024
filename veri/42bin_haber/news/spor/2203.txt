Yelkende yabancı rüzgarı başlıyor
Yelken Federasyonu Başkanı Ahmet Gençtürk, Türk yelkeninin çıtasını yükseltmek için çalıştıklarını belirterek, Olimpiyatlarda derece yapmış sporcuların antrenörlerini Türkiye'ye getireceğiz dedi.Ahmet Gençtürk yaptığı açıklamada, Türkiye'de yelken sporunu geliştirmek için Eğitim Çalışması başlığı altında projeler hazırladıklarını söyledi.

Projenin en önemli maddesini ise yabancı antrenörlerin oluşturduğunu ifade eden Gençtürk, bu doğrultuda kendini ispatlamış antrenörlerle görüşmelerin devam ettiğini dile getirdi.

Bütçeye kaynak bulmak için sponsorlarla sürekli temas halinde olduklarını anlatan Gençtürk, Bulacağımız kaynağa göre yabancı antrenör sayısını belirleyeceğiz. Yeni milli takımı anlaşacağımız yabancı antrenörler oluşturacak diye konuştu.

Gençtürk, sözlerini şöyle sürdürdü:

Olimpiyatlarda derece yapmış sporcuların antrenörlerini Türkiye'ye getireceğiz. Bu sporcularımızı daha da motive edecektir. Anlaşacağımız antrenörler Türkiye'ye gelecek ve sporcularımızı hem yarışlarda, hem de kamplarda görecek. Yetenekli gördükleri sporcuları da milli takıma davet edecekler ve iyi konuma gelenlerden sabit bir kadro oluşturacaklar.

-Yerli hocalarımız kalacak-

Yelken Milli Takımı'nı 6 yerli antrenörün çalıştırdığını hatırlatan Gençtürk, söz konusu antrenörlerin de görevlerine devam edeceklerini söyledi.

Gençtürk, yerli antrenörlerin de başarılı olduğunu savunarak, Yerli hocalarımız da bizim için önemli. Onların başarısını inkar etmememiz lazım. Milli sporcumuz Nazlı Çağla Dönertaş, laser radial sınıfında Avrupa üçüncüsü oldu ifadesini kullandı.

Gelecek yabancı antrenörlerin aynı zamanda da yerli antrenörleri çalıştıracağını vurgulayan Gençtürk, böylelikle yerli antrenörlerin de seviyesinin yükseleceğini öne sürdü.