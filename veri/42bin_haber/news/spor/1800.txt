Fenerbahçe, Aydınlar'ın liginde oynayacak!
Kaderin böylesi... Fenerbahçe, Acıbadem Hastaneler Grubu ile sponsorluk anlaşmasını feshetti ama artık onun liginde oynayacak... Şike soruşturması sürecinde Futbol Federasyonu Başkanı olan Mehmet Ali Aydınlar'ın sahibi olduğu Acıbadem Hastaneler Grubu, Fenerbahçe Voleybol Takımının isim sponsoruydu. Aydınlar'ın, sarı-lacivertli futbol takımını, yaşanan süreçte Şampiyonlar Ligi'ne göndermemesinden dolayı, Fenerbahçe Kulübü, Mehmet ALi Aydınlar'ın sahibi olduğu Acıbadem ile sponsorluk anlaşmasını feshetmişti. 2011'in Ağustos ayında yaşanan yol ayrılığının üzerinden 15 ay geçti. Şimdi, Acıbadem Hastaneler Grubu, Kadın Voleybol ve Erkek Voleybol liglerinin ana sponsoru oldu. Yani, artık Fenerbahçe 15 ay önce yollarını ayırdığı Acıbadem Hastaneler Grubu'nun sponsor olduğu bir ligde oynayacak.
Acıbadem Sağlık Grubu, Türkiye Voleybol Federasyonu (TVF) ile yaptığı sponsorluk anlaşması sonucu Türkiye Erkek ve Bayan Voleybol liglerine ismini verdi. TVF ve Acıbadem arasında imzalanan protokole göre 2 yıl süresince voleybol liglerinin isim hakkı, Acıbadem'in olacak. 
AYDINLAR: "BEN FENERBAHÇELİYİM, BAŞKA KULÜBE SPONSOR OLMAM" 
Türkiye Voleybol Federasyonu (TVF) ile Acıbadem, bu işbirliğini kamuoyuna duyurmak amacıyla bugün bir basın toplantısı düzenledi. TVF Başkanı Özkan Mutlugil ve Acıbadem Sağlık Grubu Yönetim Kurulu Başkanı Mehmet Ali Aydınlar'ın katıldığı toplantıda, Türkiye Erkek ve Bayan Voleybol liglerinin isim hakkının Acıbadem tarafından alınmasına yönelik hazırlanan protokol imzalandı.  
İMZA TÖRENİNDEN FOTOĞRAFLAR - Semih Bahadır'ın objektifinden

İmza töreninden sonra basın mensuplarına açıklama yapan Acıbadem Yönetim Kurulu Başkanı Mehmet Ali Aydınlar şunları söyledi;  "Acıbadem olarak spora ve sporcu sağlığına çok önem veriyoruz. Yıllardır gerek Türkiye'de gerekse yurt dışında pek çok kulübün ve takımın yanı sıra bireysel sporcuların da sağlık sponsorluğunu yapıyoruz. Ayrıca Türkiye'de birçok federasyonun sağlık sponsoruyuz. Bu konuda yıllardır çalışıyoruz ve spor dünyasına yönelik özel hizmetler sunuyoruz. Örneğin Acıbadem Fulya Hastanesi Sporcu Sağlığı Merkezi, bu yıl, Türkiye'de bir ilk'i gerçekleştirdi ve FIFA tarafından Mükemmeliyet Merkezi olarak seçildi. Dünyada yalnızca 26 ülkenin aldığı bu Mükemmeliyet Merkezi sertifikası, yalnızca Acıbadem'in değil, Türkiye'nin gururudur!" 

2009'dan bu yana Voleybol Milli Takımlarının sağlık sponsorluğunu yapmaya devam ettiklerini belirten Aydınlar, "TVF ile yaptığımız yeni anlaşma ile, bu işbirliğini bir adım daha ileri taşıdık" dedi. 

TVF Başkanı Özkan Mutlugil ise yaptığı açıklamada, Acıbadem ile yapılan bu anlaşmanın 2 yıl süre ile devam edeceğini söyleyerek sözlerine şöyle devam etti: 
"Dünyanın en iyi ligleri arasında olan çok değerli ligimizin isim sponsorluğunu uluslar arası çok önemli bir markaya veriyoruz. Bundan sonra Türkiye Voleybol liglerinin isimleri 2 sene boyunca 'Acıbadem Bayanlar Voleybol Ligi' ve 'Acıbadem Erkekler Voleybol Ligi' olarak anılacak. Yaptığımız bu yeni işbirliği ile voleybol liginde başarı çıtasının yükseleceğine inanıyoruz. Ligimizin kalitesini ve uluslar arası bilinirliğini daha da artırmayı hedefliyoruz."