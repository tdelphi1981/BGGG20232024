Güneş: Hakettiğimiz bir galibiyet aldık
Ziraat Türkiye Kupası (B) Grubu'nda Mersin İdmanyurdu'nu 2-0 yenen Trabzonspor'un Teknik Direktörü Şenol Güneş, kazanmaları gereken bir maçtan hakettikleri bir galibiyet aldıklarını söyledi.
 Maçın ilk yarısında konsantrasyon düşüklüğü yaşadıklarını ifade eden Güneş, "İlk yarı daha iyi oynayabilirdik. İkinci yarı rakibe daha az pozisyon vererek, kontrollü oynadık. Gol pozisyonları da bulduk. Gollerden biri duran toplardandı. Aslında daha net gol pozisyonları vardı. Ama gol atmak Mustafa'ya nasip oldu" diye konuştu.
 Rakiplerine özellikle ilk yarıda zaman zaman pozisyon verdiklerini ifade eden Güneş şöyle devam etti: "Aslında rakibin arkasına atacağımız toplarla daha fazla gol pozisyonu bulabilirdik. Fakat o konuda daha az pozisyon bulduk. Maçın geneline baktığımız zaman iyi olan takım biziz diye düşünüyoruz. Bütün oyuncular emeklerini ortaya koydular, teşekkür ediyorum."
 Bir gazetecinin ligin ikinci yarısına hazır olup olmadıkları yönündeki sorusuna Güneş, "Bu maçlardan daha iyi oynayabileceğimizi ve oynamamız gerektiğini düşünüyorum. Evet, iyiyiz. Rakiplerimizi 2 maçtır yeniyoruz ancak bu iki maçı değerlendirmek yerine daha iyi oynamaya çalışmamız gerekir. Daha zor maçlar oynayacağımızı düşünerek tempomuzu artırmalıyız. Oyun yapımızı biraz daha yukarıya çekmek zorundayız. Bu anlamda bu maçları, hem hazırlık maçları hem de kupada avantaj yakalamak için önemli diye düşünüyorum" şeklinde cevap verdi.
 Güneş, Trabzonspor'da genel menajerlik yaparken Mersin İdman Yurdu'na teknik direktör olan Giray Bulak'a kırgın olup olmadığı yönündeki soruya ise şöyle cevap verdi: "Ben otelde kendisiyle bir araya geldim, görüştüm ve başarı diledim. Gidişini doğru bulmadığımı zaten söyledim. Artık bunu daha fazla konuşmanın bir gereği yok. Şu an artık Mersin İdman Yurdu'nun hocası. Kendisine ve Mersin İdman Yurdu'na başarılar diliyorum. Mersin İdman Yurdu'nun defansta sıkıntıları var, sakatlıklar nedeniyle. Öyle görünüyor ki, iyi bir kadroları var. Umarım sahaya yansıtıp kendi yollarına giderler."
 Futbolculardan Aykut Aygün de ilk yarı zaman zaman rakiplerine verdikleri oyun kontrolünü ikinci yarı tamamen ellerine geçirdiklerini söyledi. Zeki Yavru ise takımda bazı şeylerin artık oturmaya başladığını göstermeye çalışacaklarını, son 2 kupa maçında alınan sonuçların da bunun bir ispatı olduğunu kaydetti. 
  