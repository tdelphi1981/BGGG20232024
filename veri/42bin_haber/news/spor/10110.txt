Şampiyonaya elektrik santralinde hazırlanıyor
Milli bilardocu ve elektrik mühendisi Savaş Bulut, Dünya Şampiyonası hazırlıklarını görev yaptığı hidroelektrik santralinde sürdürüyor.Hasanlar Hidroelektrik Santrali'nde mühendis olarak çalışan Savaş Bulut, bilardo masası ve skor tabelası koyduğu santraldeki boş bir odada işten arta kalan zamanda antrenman yapıyor. Ortaokul yıllarında başladığı bilardo sporunu geliştiren ve çeşitli uluslararası şampiyonalarda Türkiye'yi temsil eden Bulut, 2001 yılından bu yana profesyonel olarak bilardoyla ilgileniyor. Bulut, AA muhabirine yaptığı açıklamada, bilardoya, ortaokul yıllarında dayısının işletmesinde boş zamanlarını değerlendirmek amacıyla başladığını anlatarak, bunun zamanla tutku haline geldiğini söyledi.

Lise yıllarında arkadaşlarıyla bilardo salonlarına gittiğini belirten Bulut, Üniversite yıllarımda da bir süre bilardo oynadım. 2001'den bu yana resmi olarak Türkiye şampiyonalarına katılıyorum, Türkiye'yi uluslararası yarışmalarda temsil ediyorum. En son Antalya'da çeyrek finale kaldım. Ülkemi en güzel şekilde temsil ettiğimi düşünüyorum diye konuştu.

Sporun kaynaştırıcı etkisi bambaşka

Türkiye şampiyonluğu ile ulusal ve uluslararası dereceleri bulunduğunu anlatan Bulut, özel şampiyonalarda da çeşitli birincilikler elde ettiğini vurguladı. Bulut, geçen yıl Avrupa Şampiyonası'nda 5'inci olduğunu dile getirerek, dünyanın birçok ülkesinde Türkiye'yi gururla temsil etme fırsatı bulduğunu kaydetti. Uzun vadede Türk bilardosu adına güzel sonuçlar alarak hem Düzce'nin hem de Türkiye'nin adını duyurabilmeyi istediğini belirten Bulut. Gelecek nisan ayında Almanya'da düzenlenecek Avrupa Bilardo Şampiyonası'na katılacağım. Birkaç disiplinde yarışacağım. Başarılı olursam bu bana hem gurur hem de mutluluk verecek. Kulüpler bazında 27-28 Nisan'da Kulüpler Kupası'nda mücadele vereceğiz diye konuştu.

Bulut, en büyük hedefinin dünya şampiyonasını kazanmak olduğunu ifade ederek, Hedefim tabii ki günün birinde dünya şampiyonu olmak. Olsa da olmasa da bu sporun peşinden elimden geldiğince koşturacağım. Bu sporu yapmaktan, insanlarla iletişim halinde olmaktan çok memnunum. Geldiğim noktaya baktığımda çok mutluyum dedi. Gençlerin spor yapmasını istediğini kaydeden Bulut, şunları söyledi:

Sporun kaynaştırıcı etkisi bambaşka. Bunu yaşamalılar. Ay yıldızlı bayrağımızı uluslararası yarışmalarda temsil etmek bambaşka bir duygu. Dünyanın her yerine gidiyorsunuz ve o ay yıldız göğsünüzde. Bunu herkes görüyor. Bütün gençlerimizin bu duyguyu yaşamasını isterim.