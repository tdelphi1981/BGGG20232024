Kaka'dan Milan'a mesaj
2009 yılında Milan'dan Real Madrid'e transfer olan Brezilyalı yıldız Kaka, İspanya döneminin kendisi adına kabusa dönüştüğünü söyledi.
Real Madrid'de forma şansı bulmakta sıkıntı çeken Brezilyalı yıldız Kaka, İspanya'da geçirdiği günlerin kabusa dönüşmeye başladığını söyledi.

2009 yılında Madrid kadrosuna katılan 30 yaşındaki oyuncu, Portekizli çalıştırıcı Jose Mourinho'nun gözüne girmeyi bir türlü başaramamış ve yedek kalmıştı. Şimdilerde takımdan kaçış yolu arayan yıldız oyuncu, eski takım arkadaşı Robinho ile yemek yerken verdiği kısa röportajda Madrid'de mutlu olmadığını söyledi.

Sky Sport 24'e konuşan tecrübeli orta saha, "Real Madrid'deki durumum ne benim ne de bir başkası adına hoş değil. Burada mutsuzum. Milan'da çok güzel anılarım ve arkadaşlarım var. Çözüm bulmaya açığım, Milan'da yeniden top oynamak isterim." ifadelerini kullandı.

Bununla birlikte Kaka'nın eski takımına dönme isteğine rağmen, Milan Asbaşkanı Adriano Galliani, konu hakkında yaptığı açıklamada yıldız oyuncuyla takımın anlaşmasının mümkün olmadığını, maaş konusunun sıkıntı yarattığını belirtti. Kaka transferinin imkansız olduğunu dile getiren Galliani, "Kaka transferi mümkün değil, maaşı büyük sıkıntı." dedi.

Ocak ayında takımdan gönderecekleri oyuncu kalmadığının altını çizen asbaşkan, "David Beckham başka bir çözüm olabilirdi, ama onun da %99.9 olmayacağını söyleyebilirim. Robinho bir yere ayrılmıyor. Abate kalıyor, Davide Santon'la bu sebeple ilgilenmiyoruz. Oyuncularımızla ilgilenen bir kaç kulüp var, ama kadromuzu bozmayacağız." diye konuştu.

Milan, 30 puanla Seria A'da 7. sırada bulunuyor.