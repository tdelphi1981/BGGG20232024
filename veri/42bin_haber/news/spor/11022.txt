Gakgoşlar çıkışını sürdürüyor
Spor Toto Süper Lig'de 22 hafta boyunca son 3 sırada yer alan Sanica Boru Elazığspor, üç maç üst üste kazanarak 189 gün sonra düşme hattından kurtuldu ve 13. sıraya yükseldi.
Bordo-beyazlı ekip, 8 sezon aradan sonra yükseldiği Spor Toto Süper Lig'deki ilk maçında Fenerbahçe ile 1-1 berabere kalarak, haftayı 1 puanla 10. sırada tamamladı.

İkinci haftada deplasmanda Trabzonspor'a 2-0 yenilerek 15. sıraya gerileyen ve 1 Eylül 2012'de Kasımpaşa'ya 3-0 mağlup olarak ligde 3. hafta sonunda 1 puanla son sırada kalan Elazığ ekibi, adeta ligin dibine demir atarak 11 hafta boyunca yerini değiştiremedi.

Gakgoşlar, 14. haftada Kardemir Karabükspor'u deplasmanda 1-0 yenerek 17. sırada yer buldu, 15. haftada ise Mersin İdmanyurdu'nu iç sahada 1-0 mağlup ederek 16. sıraya yükseldi. Sanica Boru Elazığspor'un sıralamadaki yeri, 25. haftaya kadar değişmedi.

Bordo-beyazlılar, ligin 23. haftasında Medical Park Antalyaspor'u sahasında 2-1, bir sonraki hafta da Akhisar Belediyespor'u deplasmanda 1-0 mağlup etti.

Ligde 24. hafta sonunda 27 puanla 16. sırada yer alan Sanica Boru Elazığspor, 25. hafta maçında sahasında Orduspor'u 1-0 yendi. Bu sonuçla puanını 30'a yükselten Gakgoşlar, 189 gün sonra düşme hattından kurtuldu ve 13. sıraya yerleşti.

-Genel menajer Öztürk-

Sanica Boru Elazığspor Kulübü Genel Menajeri Özgür Öztürk, AA muhabirine yaptığı açıklamada, dün sahalarında oynadıkları Orduspor karşılaşmasının düşündükleri gibi zorlu geçtiğini belirtti.

Hem takımlarının hem de rakiplerinin puan tablosundaki yerlerini değiştirmesi açısından zorlu bir maçtan galibiyetle ayrılmanın mutluluğunu yaşadıklarını aktaran Öztürk, 'Bu galibiyetle önemli bir başarı yakaladık hem de üst üste 3 maçlık bir galibiyet serisi oluşturduk. Artık her maçın final olduğunu düşünürsek, Sanica Boru Elazığspor'un bu ligde kalmayı hak edecek karakterde bir oyun sergilediğini bütün kamuoyuna göstermiş olduk. Bundan sonraki maçlarda da aynı ciddiyet, özveriyle mücadele edip ligde kalma sorunu olmayacak şekilde iyi bir sıralamayla sezonu sonlandırmak istiyoruz' ifadelerini kullandı.

Öztürk ayrıca, Sanica Boru Elazığspor'un teknik menajeri Emrah Yıldız'ın istifa ettiğini açıkladı.