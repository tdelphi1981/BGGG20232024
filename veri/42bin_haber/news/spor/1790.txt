Antalya Bşb. bu kez kazanmak istiyor
Beko Basketbol Ligi ekiplerinden Antalya Büyükşehir Belediyesi, yarın deplasmanda oynayacağı TED Ankara Kolejliler maçı hazırlıklarını tamamlayarak, Ankara'ya gitti.Son antrenmanını Atatürk Spor Salonu'nda antrenör Altar Tunçkol yönetiminde yapan Antalya Büyükşehir Belediyesi, ısınma hareketlerinin ardından şut çalışması yaptı. Antrenör Altar Tunçkol, AA muhabirine yaptığı açıklamada, ligin 6'ncı haftasında sahalarında Erdemir'e yenilerek çok önemli bir maçı kaybettiklerini dile getirerek, özellikle maçın son anlarında kendileri için çok kötü geçtiğini, ancak karşılaşmanın genelinde sergiledikleri oyunla galibiyeti hak eden taraf olduklarını söyledi.

Bir maçı kaybettiklerini, ancak diğerini kazanmak için iyi konsantre olduklarını ifade ederek, Bu hafta TED Ankara Kolejliler deplasmanına gideceğiz. Onlar da çok iyi, tecrübeli bir takım ve tecrübeli oyunculardan kurulu güçlü bir ekip. Bu maçı kazanıp bir an önce alt sıralardan kurtulmak istiyoruz. Tek hedefimiz galibiyet. Bunu başarabilecek güçteyiz diye konuştu.

Akdeniz ekibi, tek sayı ile iki maç kaybetti

Beko Basketbol Ligi'nde yaptığı Türk Telekom ve Erdemir maçlarını tek sayı farkla kaybettiklerini anımsatan Tunçkol, basketbolun böyle bir oyun olduğunu, ne kadar hata yapılırsa yapılsın bir takımın maçın sonunu iyi oynaması gerektiğini vurguladı.

Tunçkol, kendileri için önemli olan iki karşılaşmayı kaybettikleri için üzgün olduğunu, bu hafta deplasmanda TED Ankara Kolejliler ile yapacakları maçı kazanmak istediklerini belirtti. Tunçkol, Erdemir maçında 11 sayı geriden geldik. Karşılaşmada iyi savunma yaptık, öne de geçtik, ancak bir iki iyi savunma daha yapabilseydik karşılaşmanın sonucu lehimize olabilirdi. Takım olarak daha iyi savunma yapmamız gerekiyor dedi. TED Ankara Kolejliler maçında, Erdemir maçında kadroya aldığı oyuncularla mücadele edeceklerini anlatan Tunçkol, deplasmanda alacakları galibiyetin ardından içerde oynayacakları Mersin maçını da kazandıkları takdirde ligde üst sıralara çıkabileceklerini söyledi.

Antalya Büyükşehir Belediyesi, antrenmanın ardından Antalya'daki hazırlıklarını tamamlayarak, Ankara'ya gitti. TED Ankara Kolejliler ile Antalya Büyükşehir Belediyesi arasındaki müsabaka, yarın saat 15.00'de TOBB Spor Salonu'nda yapılacak.