Güreşte beklentiler çok yüksek
Serbest Güreş A Milli Takımı'nın Teknik Direktörü Yüksel Şanlı, Gürcistan'da düzenlenecek Avrupa Şampiyonası'nda beklentilerinin çok yüksek olduğunu söyledi.Serbest Güreş A Milli Takımı, Niğde'nin Çamardı ilçesi Demirkazık Kamp Eğitim Merkezi'nde teknik direktör Yüksel Şanlı gözetiminde hazırlıklarını sürdürdü.
Şanlı, gazetecilere yaptığı açıklamada, 16 Ocak'ta sona erecek kampta, kondisyon ve kuvvet çalışması yaptıklarını söyledi.

Kampın ardından, 9-10 Şubat tarihlerinde yapılacak Uluslararası Yaşar Doğu Serbest Güreş Turnuvası'na Ankara'da hazırlanacaklarını belirten Şanlı, Bu turnuvada en iyi sonucu alan sporcular Avrupa Şampiyonası'nda güreşmeye hak kazanacak. Turnuva için Milli Takım'ın belirlenmesinde önemli kriterlerden biri diyebiliriz dedi.

Demirkazık kampına 60 sporcu, 5 antrenör ve 2 masörün katıldığını ifade eden Şanlı, şu bilgileri verdi:

19-24 Mart tarihlerinde Gürcistan'da düzenlenecek Avrupa Şampiyonası'nda beklentimiz çok yüksek. Kamptan sonra müsabaka dönemi başlayacak ve form antrenmanlarımız olacak. Burada kondisyon ve kuvvetimizi en iyi şekilde topladığımıza inanıyorum. Demirkazık'a son 4 yılda beşinci gelişimiz. Kamp merkezinin 1800 rakımda olması önemli. Hazırlık için Demirkazık bulunmaz bir yer. 60 sporcumuzla birlikte antrenmanlarımızı çok rahat yapıyoruz. Şampiyonada Türk halkını en iyi şekilde temsil etmek istiyoruz. Halkımız bizden dualarını eksik etmesin.

Geçen yıl 120 kiloda Avrupa şampiyonu olan sporcu Taha Akgül de, 2012'deki başarılı sezonumuzu bu yıla da taşımak istiyoruz. Geçen yıl büyüklerde Avrupa şampiyonu, olimpiyatlarda 8. oldum, üniversitelerarası dünya şampiyonluğunu, iki kez de Türkiye şampiyonluğunu elde ettim. Bu yıl da hedefim, Yaşar Doğu Turnuvasında birinci olup, ardından Avrupa Şampiyonası'na katılmak ve ülkemi en iyi şekilde temsil etmek diye konuştu.