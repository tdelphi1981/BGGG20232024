İstanbul 2020'ye 'Koç' gibi destek
Koç Holding Yönetim Kurulu Başkanı Mustafa Koç, Eylül ayına kadar İstanbul'un olimpiyatlar için en doğru aday olduğunu olanca güçleriyle anlatacaklarını belirterek, 2020 için tüm gayretimizle var olmaya, şehrimizi, ülkemizi desteklemeye hazırız. İşte özel sektörün sağladığı katkı da bu noktada büyük önem arz ediyor dedi.
Koç, Bizden Haberler Dergisi'ndeki Türkiye'nin olimpiyat yolculuğuna ilişkin makalede yer alan değerlendirmesinde, özel sektörün İstanbul'un 2020 Yaz Olimpiyat ve Paralimpik Oyunlarına adaylığına verdiği desteğe yönelik olarak İstanbul'un adaylık sürecinde avantajlı olduğunu kaydetti.

Koç vizyonunun temel taşının, Topluluğu ve Türkiye'yi ileri taşıyacak adımlara öncülük etmek olduğunu anımsatan Koç, Bu vizyonu oluşturan ise kurucumuz merhum Vehbi Koç'un onlarca yıl önce Topluluğumuzun ana arterlerine işlediği kurumsal sorumluluk, sürdürülebilirlik gibi kavramlardır. Koç Topluluğu olarak iktisadi faaliyetlerimizde olduğu gibi sosyal yatırımlarımızda da sürdürülebilir, tekrarlanabilir ve örnek alınabilir işlere, kurumlara bu şekilde hayat veriyoruz. İstanbul 2020 Olimpiyatları adaylığı sürecinde bahsettiğim bu bilinç ve vizyon sebebiyle güç birliğinin içinde olmamız gerektiğini biliyorduk. Bu nedenle içlerinde Koç Holding'in de bulunduğu Türkiye'nin önde gelen özel sektör temsilcileri olarak bu sürece katkı sağlamak için harekete geçtik ifadelerini kullandı.

Koç, İstanbul'un tarih boyunca pek çok önemli medeniyete evsahipliği yaptığını belirterek, şunları aktardı: İki kıtanın birleştiği, bir kıyıdan başka bir kıtaya baktığınız bu güzel şehir, doğal güzelliği kadar tarihi zenginliği ve ekonomik önemiyle de büyük organizasyonlar için doğal bir aday konumunda. Son yıllarda gerçekleştirilen başarılı organizasyonlar da bunun en açık göstergesidir. İstanbul daha önce dört defa olimpiyatlara aday oldu. Ancak ev sahipliği hayalimiz ne yazık ki gerçekleşemedi. Bugün 2020 için tüm gayretimizle var olmaya, şehrimizi, ülkemizi desteklemeye hazırız. Çünkü bu adaylığı gerçekten istiyoruz. İşte özel sektörün sağladığı katkı da bu noktada büyük önem arz ediyor. Bu ortak hareket maddi boyutu bir yana, birlik ve beraberliğimizin çok önemli bir göstergesi olması nedeniyle büyük önem taşımaktadır.

Türkiye'nin hem ekonomisi hem de genç nüfusuyla önemli bir potansiyele sahip olduğunu ifade eden Koç, Olimpiyatların gerçekleştirildikleri şehirlere yaptığı katkılar ise reddedilemez. Bu potansiyelle, bu amaç doğrultusunda yapılacak harcamaların geri dönüşü ise çok daha iyi olacaktır. Ancak bunu sadece maddi kazanç olarak düşünmemek gerekli. Ülkemizin ve İstanbul'un tüm dünyadaki güçlü tanıtımı, spor turizminin gelişimi gibi kritik alanlarda da önemli katma değerler yaratacaktır. Bu noktada ise gerek ekonomik gerekse sosyal açıdan 
olimpiyatların ülkemizi, ülkemizin de olimpiyatları besleyeceğini görüşündeyiz 
dedi.

İstanbul olimpiyatlar için en doğru aday
Beko, Grundig, RMK Marine, Tofaş, Yapı Kredi gibi birçok marka ile Koç Topluluğu olarak spor faaliyetlerine destek vermeye devam ettiklerini belirten Koç, bu desteğin ulusal ve uluslararası anlamda çok önemli olduğunu düşündüğünü kaydetti.

Koç, olimpiyatlara hazırlık sürecinde çıkarılan yol haritası kapsamında Eylül ayına kadar tüm adımları en üst düzeyde takip edeceklerini ifade ederek, Türkiye ve İstanbul özelinde bu hareketin hizmet ettiği amaç bakımında çok önemli olduğunun bilincindeyiz. İstanbul'u Olimpiyat ve Paralimpik Oyunları için doğru bir aday olduğunu tüm dünyaya anlatmak istiyoruz. Bu süreçte elimizden gelen desteği vereceğiz. Eylül ayına kadar İstanbul'un olimpiyatlar için en doğru aday olduğunu, olanca gücümüzle anlatmaya devam edeceğiz dedi.

Gençlerin sporculuk ruhunu ve bu ruhun özü olan kardeşliği, birlik ve beraberliği, fair play ruhunu üniversite yıllarında yaşayarak öğrenmelerini çok önemsediklerini aktaran Koç, sözlerini şöyle sürdürdü:
Dünyada pek çok gelişmiş ülkede, pek çok sporcu üniversite döneminde yetişiyor ve ülkelerini uluslararası platformlarda temsil etme başarısını gösteriyorlar. Üniversiteli sporcularımızın sportif faaliyetlerine verdiğimiz destekle spora devam ederek kendilerini geliştirmelerini ve ülkemizin uluslararası spor organizasyonlarında daha başarılı olmasını hedefliyoruz. Bu projenin bu yolda önemli bir adım olduğuna inanıyoruz. Bu nedenle dileğim o ki 2020 Olimpiyatları İstanbul'da gerçekleşsin ve oyunlarda bizim sporcularımız ter dökerek madalyaya ulaşsın. Bu bakış açısıyla sadece sosyal sorumluluk projelerimizde değil, Koç Fest gibi marka çalışmalarımızda da tipik birer sponsorluğun çok ötesinde ilave sosyal içerikler üreterek topluma katkı sağlamaktayız.

Bu kapsamda Koç Holding, 2009 yılında 'Türkiye Üniversite Spor Oyunları'nın ana sponsoru olarak tüm üniversite sporlarını Koç Fest'e dahil etti. Böylece üniversiteler arası düzenlenen bu spor etkinliği, 'Türkiye Koç Fest Üniversite Spor Oyunları' adını alarak festivalin vazgeçilmez bir parçası haline geldi. 2009 yılından bu yana her yıl 40 branşta 20 bin sporcu Türkiye Koç Fest Üniversite Spor Oyunları'nda yer aldı. Sporun evrensel değerleri olan birlik ve beraberlik duygusu, tüm üniversitelilerin katılımıyla Koç Fest'i diğer festivallerden ayrı bir yere taşıdı. Her yıl müsabakalarda başarılı olan sporcu ve takımların bir kısmı, Koç Holding desteğiyle uluslararası organizasyonlarda Türkiye'yi temsil etti ve etmeye devam ediyor.

10 il olimpiyat kentine dönüşüyor
Aralarında Dünya Basketbol Şampiyonası, Dünya Güreş Şampiyonası'nın da bulunduğu dev organizasyonlara ev sahipliği yapan Türkiye, özellikle Dünya Kadınlar Tenis Şampiyonası'nda son 12 yılın seyirci rekorunu kırarken, toplam seyirci sayısında 70 bin 824 rakamına ulaşarak ciddi bir başarıya imza attı. 2012-2013 yılları arasında uluslararası kriterlere uygun 152 yeni spor tesisi inşa edilirken, ülke genelinde 58 tesis yenileniyor ve 38 tesisin de büyük ölçekli bakım ve onarımı yapılıyor. 2013 yılında yeni tesislerle söz konusu rakamın daha da artırılması hedefleniyor.

Çalışmalara kapsamında Adana, Ankara, Kocaeli, Bursa ve Trabzon'un da aralarında bulunduğu toplam 23 şehre yeni stadyumlar yapılması amaçlanıyor. Ayrıca ülkede kapalı yüzme havuzu olmayan ilin kalmaması hedefleniyor. Bu kapsamda 42 ile yüzme havuzu inşa edilmesi planlanırken, 99 ilçe ve 28 il merkezinde de yapılacak spor salonlarıyla da Türkiye'de spor salonu olmayan ilçe kalmaması amaçlanıyor. Projeler arasında uluslararası organizasyonlara evsahipliği yapan ve tesis altyapısını büyük oranda tamamlayan 10 ilin Olimpiyat Kentine dönüştürülmesi de yer alıyor.

2014'e kadar 1,77 milyar dolarlık yatırım yapılacak
Türkiye Milli Olimpiyat Komitesi (TMOK) Başkanı, Dünya Okçuluk Federasyonu Başkanı ve Uluslararası Olimpiyat Komitesi (IOC) Üyesi Prof. Dr. Uğur Erdener, İstanbul'un uluslararası büyük spor etkinliklerine ev sahipliği yapmış olmasının ciddi bir deneyim kazandırdığını belirterek, İstanbul 2020, elit bir spor etkinliği için ideal koşulları yaratacak bir konsept meydana getirmek üzere Türkiye'deki etkinlik deneyimlerinin büyüyen havuzunu kullanmayı başardı dedi.

TOKİ, son 8 yılın her çeyreğinde, bir Olimpiyat Köyüne eşdeğer 15 bin yeni konut ürettiğini ifade eden Erdener, şunları kaydetti: Uzatılmış yeni metro ve demiryolu hatları, Boğaz geçişleri ve dünyanın en büyük havalimanı projesi de dahil şehrin en önemli altyapı projeleri olarak nitelendirilen çalışmaların tümü 2018'den önce tamamlanacak şekilde planlanmıştır. Bu geniş çaplı yatırımlar sayesinde sporcuların Olimpiyat Köyü ile spor tesisleri arası ortalama seyahat süresi yalnızca 16 dakika olacaktır. Türkiye'nin Ulusal Spor Planı spor endüstrisine de benzer bir patlama yaratmıştır. Ülke çapında 2014 yılına kadar, 415 spor tesisi ve 24 yeni stadyum için 1,77 milyar dolar tutarında yatırım yapılacaktır. Süreç, 7 Eylül 2013'te Buenos Aires'te Olimpiyat şehrinin seçilmesine kadar devam edecek. 7 Ocak 2013'te Lozan'da adaylık kitabının tesliminden sonra ivme kazanan bu süreçteki en önemli aşama, Mart ayının sonunda gerçekleşecek olan Değerlendirme Komisyonunun aday kent ziyaretidir. Bu ziyaret sonrasında hazırlanan rapor Haziran'da açıklanacak ve Temmuz ayındaki Uluslararası Olimpiyat Komitesine yapılacak genel sunum ile son aşamaya gelinecektir.

TMOK Başkan Yardımcısı ve İstanbul 2020 Adaylık Komitesi Başkanı Hasan Arat da İstanbul'u bir olimpiyat kenti yapmak ve olimpizm ruhunu tüm Türkiye'ye yaymak için yoğun bir çalışma temposu başlattıklarını kaydetti.