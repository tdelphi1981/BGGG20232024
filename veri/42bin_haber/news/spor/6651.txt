Bursaspor'dan Ertuğrul Sağlam'a teşekkür
Bursaspor Kulübü Yönetim Kurulu, teknik direktörlük görevinden istifa eden Ertuğrul Sağlam'a hizmetlerinden dolayı teşekkür etti.
Kulübün internet sitesinde yayımlanan açıklamada şunlar kaydedildi:

'4 yılı aşkın bir süre takımımızın teknik direktörlüğünü başarıyla yürüten ve kendi isteğiyle ayrılık kararını alan Sayın hocamız Ertuğrul Sağlam'a kulübümüze yaşattıkları için yürekten teşekkür ederiz. Hocamızın kendisinin de dediği gibi Bursaspor ve Ertuğrul Sağlam ilişkisi sıradan bir kulüp-teknik adam ilişkisi değildi. Bizler onunla birlikte pek çok başarılar kazandık ve camia olarak çok büyük bir yol kat ettik. Sevinçleri de üzüntüleri de beraber yaşadık. Bu paylaşımlardan sonra geriye kuvvetli bir bağ kaldı.'

-Taraftara mesaj-
Açıklamada, Bursaspor'un sağlam temeller üzerinden yükselişinin devam edeceği belirtilerek, şu ifadeler kullanıldı:

'Eminiz ki bundan sonraki süreçte kulübümüz, sağlam temeller üzerinde yükselişini sürdürecektir. Camiamızın bu geçiş süresinde her zamankinden daha fazla kenetlenmeye ihtiyacı olduğu da aşikardır. Umarız hem büyük Bursaspor camiasının hem de Sayın Ertuğrul Sağlam'ın geleceği yeni başarılarla taçlanır. Sayın Sağlam'a yaşattıkları için tekrar teşekkür ederken, büyük Bursaspor taraftarının takımlarına daha fazla destek olmaları çağrısında bulunuyoruz.'