Bakan Kılıç şike yapan kaleciye penaltı atmadı
Gençlik ve Spor Bakanı Suat Kılıç, penaltı atmak için geldiği minyatür futbol sahasında, bir gazeteci tarafından kaleciye para verilmesi üzerine penaltı atışını kullanmadı.
Gençlik ve Spor Bakanlığı ile Türkiye Amatör Spor Kulüpleri Konfederasyonu işbirliği ile gerçekleştirilen 'Gelin Spor Yapalım, Tek Galibi Dostluk Olsun' projesi kapsamında iki TIR, Anadolu yollarına çıktı. Proje kapsamında 42 ili dolaşacak olan 2 ayrı TIR'ın toplam 15 bin kilometre yol yapması planlanıyor. Doğu ve Batı araçları şeklinde adlandırılan TIR'ların içerisinde dünden bugüne spor karelerinin yanı sıra kupalar ve fotoğraflar yer alıyor. TIR'ların uğrak yerlerinde TIR dışı etkinliklerle minyatür basketbol ve futbol sahaları kurulması planlanıyor.

BAKAN KILIÇ, ŞİKECİ KALECİYE PENALTI ATMADI

TIR'ların uğurlama töreninde yeşil zemine çıkan Gençlik ve Spor Bakanı Suat Kılıç ile kaleci arasında penaltı atışı sırasında esprili bir diyalog yaşandı. Bakan Kılıç'ın kullandığı penaltıları kalecinin kurtarması üzerine, gazeteci Yemen Ekşioğlu, gol yemesi için kaleciye para verdi. Kaleci parayı alıp cebine koydu. Bu gelişmeden sonra Bakan Kılıç, spora şaibe karıştığı gerekçesiyle penaltı atışı yapmadı, futbol sahasından ayrılıp basketbol sahasına geçti. Basın mensupları ısrar etmesine rağmen Bakan Kılıç, penaltı atışını tekrarlamadı. Daha sonra basketbol sahasına geçen Kılıç, burada da potaya atış yapmak yerine basketbol oyuncularına pas vererek onların atış yapmasını istedi.
 
KAPTAN KÖŞKÜNDEN MESAJ

Yola çıkacak TIR'ları uğurlanma töreninde kaptan köşküne oturan Bakan Kılıç, gençliğinde kamyon kullandığını ama bu büyüklükte kamyonu ilk defa kullandığını söyledi. TIR kullanmanın arabadan keyifli olduğunu ifade eden Kılıç, bir basın mensubunun 'Eşkişehir'e gideceksiniz sandık' demesi üzerine şu konuşmayı yaptı: "Bu doğu TIR'ı. Bununla Diyarbakır, Gaziantep, Erzurum istikametine gideriz. Eskişehir'e gitmez, Eskişehir otobüsü arkada. Allah kazasız, belasız gidip gelmeyi nasip etsin. Amacımız gençlik ve spor projeleri kapsamında farkındalık oluşturmak, gönüllülük hareketlerine ön ayak olabilmek, hükümetimiz ve Başbakanımız R. Tayyip Erdoğan'ın gençlerle ve sporla ilgili hassasiyetini toplumun tüm kılcal damarlarına kadar yayabilmektir. Farkındalık oluşturabilmek için bu TIR'ları Türkiye'nin yollarına düşürüyoruz." 

Gençlik ve Spor Bakanı Suat Kılıç, Gençlerbirliği Başkanı İlhan Cavcav ve beraberindekiler TIR'ları arkasından su dökerek gidecekleri illere uğurladı.