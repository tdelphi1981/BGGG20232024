Mustafa Pektemek geri dönüyor
Sakatlığı nedeniyle uzun süredir sahalardan uzak kalan Mustafa Pektemek, 26. haftadan itibaren formasına kavuşmaya hazırlanıyor.
Sezonun ilk bölümünde oynanan Galatasaray maçında sakatlanarak sahalardan uzak kalan Beşiktaş'ın başarılı oyuncusu Mustafa Pektemek'ten iyi haber geldi.

Karakartal.com'un haberine göre, uzun süredir futboldan uzak kalan milli oyuncunun son antrenmanda takımla beraber çalışmalara katılmasının sevinci yaşanıyor. Maç eksiğini tamamlaması için A2 takımının karşılaşmalarında görevlendirilmesi planlanan Mustafa Pektemek, 26. haftada oynanacak Kasımpaşa maçının kadrosuna alınabilir.

Diğer yandan, kritik Fenerbahçe karşılaşması öncesi Beşiktaş İkinci Başkanı Ahmet Nur Çebi'den açıklamalar geldi. Derbinin duygusal bir atmosferde oynanacağını belirten Çebi, "Sonuçla ilgili bir varsayımda bulunmak istemiyorum ama normal olarak gönlüm Beşiktaş'ın kazanmasını istiyor. Bu sezon çok sürpriz sonuçlar alınıyor ve iç saha avantajı önemini yitiriyor. Ben hiçbir oyuncumuzun sakatlanmadığı ve taraftarın takımı sonuna kadar desteklediği bir maç olmasını diliyorum" dedi.

Fenerbahçeli yöneticileri İnönü Stadı'na beklediklerini sözlerine ekleyen Çebi, "Dışarıdaki hayatımızda yöneticiler arasında samimi ve dostça bir ilişki var. Futbol maçlarında da bu dostluk ortamının sağlanması gerektiğine inanıyorum. Umarım Fenerbahçeli yöneticileri de İnönü Stadı'nda göreceğiz. Listelerin de gönderdiler, hepsi hemen hemen eksiksiz katılıyorlar anladığım kadarıyla. Biz misafir etmek istiyoruz. Başımızın üstünde yerleri var." diye konuştu.