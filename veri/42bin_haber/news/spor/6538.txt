David Beckham, Arsenal ile antrenmana çıktı
ABD Major Lig ekibi Los Angeles Galaxy'den ayrıldıktan sonra herhangi bir takımla anlaşmayan İngiliz futbolcu David Beckham, Arsenal ile antrenmana çıktı.
Arsenal Teknik Direktörü Arsene Wenger, Uluslararası Futbol Federasyonları Birliği'nin (FIFA) internet sitesine yaptığı açıklamada, Beckham'ın, bugün Hertfordshire'daki antrenmana katıldığını söyledi.

İngiliz futbolcunun, kendisini arayıp form tutmak istediğini belirten Wenger, 'Uzun süredir antrenmansız. Olay sadece form tutmaktı. Sözleşme veya başka bir şey konusunda spekülasyona gerek yok' dedi.

Beckham gibi ünlü bir futbolcunun, Arsenal Kulübü'ne ne gibi bir faydasının olacağına ilişkin soruya da Wenger, 'Hiçbir şey. Sadece birine yardım ediyoruz. Buraya geldiğinde kendini iyi hisseden insanlara açığız' ifadelerini kullandı.

Manchester United, Real Madrid, LA Galaxy ve Milan'da başarılı sezonlar geçiren 37 yaşındaki futbolcu, 115 kez de İngiltere Milli Takımı'nın formasını giydi.