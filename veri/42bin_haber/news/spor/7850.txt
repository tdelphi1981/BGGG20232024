Fenerbahçe deplasmanda telafi peşinde
Spor Toto Süper Lig'de yarın deplasmanda Mersin İdmanyurdu ile karşılaşacak Fenerbahçe, iç sahada yaşadığı puan kayıplarını rakip sahada kazanarak telafi etmeyi hedefliyor.Ligde sezonun ikinci yarısına iç sahada puan kayıplarıyla giren sarı-lacivertli ekip, yarın Mersin deplasmanında 3 puana ulaşıp, UEFA Avrupa Ligi'nde 14 Şubat Perşembe günü deplasmanda son 32 takımın yer aldığı turda BATE Borisov ile yapacağı maç öncesi moral bulmak istiyor.

Kadıköy'de Sanica Boru Elazığspor karşısında aldığı 2-2'lik beraberlikle ligin ikinci yarısına başlayan Sarı Kanaryalar, ardından 19. hafta mücadelesinde deplasmanda Gaziantepspor karşısında 2-1 kazandı, 20. hafta karşılaşmasında ise iç sahada Sivasspor'a 2-1 yenildi.

Kocaman, kadroda değişiklikler yapabilir

Bir haftalık süre içinde lig ve Avrupa arenasında toplam 3 zorlu deplasman mücadelesine çıkacak Fenerbahçe'de teknik direktör Aykut Kocaman, performans düşüşleri nedeniyle ilk 11 kurgusunda değişiklikler yapabilir.

Sarı-lacivertli ekip, Mersin İdmanyurdu ve BATE Borisov maçlarının ardından Spor Toto Süper Lig'in 22. hafta mücadelesinde deplasmanda Trabzonspor'un konuğu olacak. Mersin İdmanyurdu maçında, Nijerya Milli Takımı ile birlikte Afrika Uluslar Kupası'nda mücadele eden Yobo, Fenerbahçe'nin kadrosunda yer alamayacak.

Bu arada, ligde 3'er sarı kartları bulunan Gökhan Gönül, Meireles, Cristian ve Semih Şentürk, Mersin İdmanyurdu maçında görev alıp birer kart daha görmeleri durumunda Trabzonspor mücadelesinde cezalı duruma düşecek.