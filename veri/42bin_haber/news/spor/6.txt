Ankaragücü mazisine güveniyor
Ligde Kartalspor karşısında ilk galibiyetini alan Ankaragücü'nde genel menajer Hikmet Hancıoğlu, ''Köklü mazimiz, inanılmaz taraftar desteğimizle başaracağımızdan şüphemiz yok'' dedi.
 Hikmet Hancıoğlu, AA muhabirine sezona karmaşık duygularla başlamak  zorunda kaldıklarını belirterek, ''Geçen sene kötü bir sezon geçirdikten sonra bu  sezonun çok zor geçeceğini biliyorduk. Ancak, köklü mazimiz, inanılmaz taraftar  desteğimizle başaracağımızdan şüphemiz yok'' diye konuştu. Ligin ilk 5 haftasında güzel oynamalarına karşın hak ettikleri puanları  alamadıklarını kaydeden Hancıoğlu, şöyle devam etti:   ''Kartalspor karşısında alınan galibiyet bize büyük moral oldu.  Ankaragücü'nün geleceğinden endişemiz yoktu, sadece biraz zamana ihtiyacımız  vardı ve onu da aştık. Son yıllarda yaşadığımız kötü günleri geride bırakıp hep  beraber bütün enerjimizi kulübümüze vererek en kısa zamanda arzuladığımız yere  geleceğimizden kimsenin şüphesi olmasın. Ankaragücü bir çınar, kökü de çok  sağlam, kimsenin endişesi olmasın.''       
  Yönetim olarak ''Ankaragücü'nün geleceğinin'' temellerini atmaya  çalıştıklarını, yetenekli, genç futbolcular ve ''muhteşem taraftarlarının''  desteğiyle, bütünleşerek beklenilen başarının yakalanacağını dile getiren  Hancıoğlu, çıkış yakalayabilmek için Bucaspor karşılaşmasının çok önemli olduğunu  söyledi.Taraftarı, pazar günü Ankara 19 Mayıs Stadı'nda saat 19.00'da başlayacak  maçta tribünlere davet eden Hancıoğlu, bütün biletlerin 5 liradan satılacağını  sözlerine ekledi.Başkent temsilcisi, aldığı 1 galibiyet ve 1 beraberlik sonrası topladığı  4 puanla PTT 1. Lig'de 17. sırada bulunuyor.  