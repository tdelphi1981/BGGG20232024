Binicilik Federasyonu'nda Çapa yeni başkan
Türkiye Binicilik Federasyonu'nun yeni başkanı, Tunç Çapa oldu. Rescate Otel'de yapılan 3. Olağan Genel Kurula 181 delegeden 119'u katıldı.Mevcut başkan Armağan Özgörkey'in aday olmadığı genel kurulda tek aday olan Tunç Çapa, delegelerden 117'sinin oyunu alarak, federasyon başkanlığına seçildi. Seçimde 1 oy geçersiz sayılırken, bir delege de oy kullanmadı.

Tunç Çapa konuşmasında, Türkiye'de binicilik okulu olmadığını ifade ederek, kendisini Türk milliyetçisi olarak niteleyen biri olarak Türkiye'nin ortasında konumlandırdığı Erzurum'da bir binicilik okulu açmak isteğini dile getirdi. Çapa, gençlerin lisans almasının kolaylaştırılacağını belirterek, Biz YÖK değiliz, binicilik federasyonuyuz diye konuştu.

Milli takım seçmelerinin adil olması için ABD Milli Takımı seçmelerinde uygulanan metodu getireceğini bildiren Çapa, İstanbul'da yapılan binicilik merkezinde sporcu yetiştirileceğini söyledi ve şu görüşlere yer verdi: İstanbul'daki binicilik merkezinde gençleri yetiştirmek için yabancı bir eğitmen getireceğim. Seçmelere karışmayacak. Yalnızca sporcu yetiştirecek.

Çapa, özerk federasyon olmanın, sponsor desteği bulmak ve bütçe oluşturmak konusunda kendilerini zorladığını belirterek, Bizim gibi federasyonların özerk olmasına gerek yok. Devlet yönetse daha iyi dedi.

Çapa, Ben, Süleyman Demirel değilim. Bir devre başkanlık yapıp işleri yoluna koyduktan sonra görevi bırakmak istiyorum ifadesini kullandı.

Genel kurulda, yönetim ve denetim kurullarının faaliyet raporları oy çokluğuyla ibra edildi. Yeni ana statü, federasyonun 2 yıllık tahmini bütçesi ve faaliyet programı da kabul edildi.

-Kurullar-

Federasyonun yeni yönetim, denetleme ve disiplin kurulları şu isimlerden oluştu:

Yönetim kurulu: Cem Apa, Levin Okçuoğlu, Zeynep Yarsuvat, Bülent Bora, Batuhan Özdemir, Erhan Akbaş, Mustafa Gözalan, Şefika Pekin, Mehmet Hamedi, Vehbi Ağırbaşlı, Mahmut Aslan, Fatih Öztürk, Hilmi Yaman ve Hasan Canbolat
Denetim kurulu: Hasan Eratıcı ve Metin Öztürk
Disiplin kurulu: Fevzi Şadan Atabek, Serdar Kısadere, Fuat Kuçani, Vedat Kavasoğlu ve Alper Işıkal