Serkan Balcı'dan taraftara sağduyu çağrısı
Trabzonspor'un tecrübeli oyuncusu Serkan Balcı, hafta sonunda Fenerbahçe ile yapacakları maç öncesi taraftarlardan sağduyulu olmalarını istedi.
Bordo-mavili takımın antrenmanı öncesinde basın mensuplarının sorularını yanıtlayan Serkan Balcı, Fenerbahçe maçı için değerlendirmelerde bulunarak, 'Bizim için kötü gidişatımıza dur deme zamanı. Fenerbahçe maçı büyük maç. Kazandığımız takdirde çok şey kazanacağımızı düşünüyorum. Çünkü bulunduğumuz konum Trabzonspor ve taraftarlar adına hiç hak etmediğimiz bir pozisyon. Bunun için herkesten özür diliyoruz. İnşallah en yakın zamanda bu konumu düzelteceğiz' dedi.

Bordo-mavili taraftarlara seslenen Serkan, 'Bizi gerçekten desteklemelerini istiyoruz. Yaşanmış olaylar var geçmişte. Kaybettiğimiz maç var. Nasıl kaybettiğimiz ortadaydı. Alevli ve kötü şekilde tezahürat yapmalarını istemiyorum. Çünkü gerçekten Trabzonspor zarar görüyor bundan. Sağduyulu olmalarını istiyoruz. Sonuna kadar bize destek vermelerini istiyoruz. Futbolda hem iyi hem kötü gidiş var. Bize hem iyi hem de kötü gidişatta destek vermelerini istiyoruz. Onların desteğiyle coşkumuzu sahaya yansıtarak bu maçla birlikte iyi sonuçlar alacağımızı düşünüyorum' diye konuştu.

Serkan, bir gazetecinin 'Teknik Direktör Tolunay Kafkas gerginliklerin Trabzonspor aleyhine olduğunu ve bundan Fenerbahçe'nin faydalandığını söyledi. Siz buna katılıyor musunuz', yönündeki sorusu üzerine 'Futbolcular olarak katılıyoruz buna. Çünkü oyun o kadar duruyor ki. Konsantrasyonu saha içerisinde kaybedebiliyorsun. Bir anlık dalgınlıkta gol yiyebiliyorsun. Biz bunu geçen sene yaşadık. Tabi ki de bizim suçumuz. Her şey bizim suçumuz. Sahada oynayan biziz. Ama taraftarın da sadece bize destek vermesini istiyoruz. Hiçbir şekilde provokasyonlara gelmelerini istemiyoruz. Çünkü hem futbolcular hem camia adına çok önemli maç olduğunu düşünüyorum. Sahada elimizden geleni yapacağız, merak etmesinler' ifadelerini kullandı.

Serkan, takım kaptanı Tolga'nın özellikle hakemlerin Trabzonspor'un düşüşte olduğu dönemde kendi aleyhlerine etkin rol oynadığı yönündeki sözlerine ilişkin ise 'Tabi ki herkesin görüşü farklıdır. Tolga'ya katılınır. Ama bizim önce kendi içimizdeki mücadele gücümüzü arttırmamız lazım. Sahada her şeyimizi yapmamız lazım. Sonra hakemleri konuşmamız lazım. Çünkü bulunduğumuz konum itibariyle hem canımız acıyor. Hem de bir şeyler yapmak istiyoruz. Gerçekten çok üzülüyoruz. İnşallah Fenerbahçe maçıyla iyi bir çıkış yakalarız. Ondan sonra da zaten hakemler eğer lehimize, aleyhimize hatalı karar veriyorsa ona göre konuşuruz diye düşünüyorum' dedi.

Bordo-mavili futbolcu, orta sahada mı yoksa savunmada mı daha faydalı olduğu yönündeki bir başka soru üzerine, 'Bu sene sadece Gaziantepspor maçında orta sahada, diğer maçlar savunmanın sağında oynadım. Fark etmez, takım halinde iyi koşup iyi mücadele ettiği zaman herkes katkı iyi verim vereceğini düşünüyorum. Çünkü futbol takım oyunu. İyi mücadele eder iyi koşarsak herkes iyi oynar ben de iyi oynayacağımı düşünüyorum'diye konuştu.

Serkan, sezon sonunda kontratının bitmesiyle ilgili düşüncelerinin sorulması üzerine, 'Bunun için konuşmak çok erken. Önce bulunduğu konumdan Trabzonspor'umuzu çıkaralım sonra onlar konuşulur' dedi.