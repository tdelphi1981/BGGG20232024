Harun Erdenay başkanlık sinyali verdi
Türkiye Basketbol Federasyonu'nun yönetim kurulunda yer alan (A) Milli Takım Menajeri Harun Erdenay, basketbolu yönetme adına farklı tecrübeler edindiğini söyledi.

Harun Erdenay, yönetim kurulunda milli takımdan sorumlu üye olarak görev yaptığını, başkan Turgay Demirel'in isteği üzerine bu teklifi kabul ettiğini dile getirdi,
Yönetim kurulu üyesi Erdenay, 6 yıldır (A) Milli Takım menajerliğini yürüttüğünü belirterek, Bu görevde büyük bir tecrübe kazandım. Seçim sürecinde başkan Demirel, yönetim kurulu listesini oluştururken bana da teklif yaptı. İşin yönetim kısmında bulunmamı, böylece tecrübe kazanmamı önerdi. Gelecekte başkanlık niyetim olması halinde 4 yıllık yönetim kurulu üyeliğimin büyük tecrübe olacağını bildirdi. Bu yönde teklif gelince ben de kabul ettim. Uzun yıllardır içinde bulunduğum federasyonda yönetim kurulu olarak görevimi sürdürüyorum diye konuştu.
 
Gelecekte federasyon başkanı olma yönünde bir niyetinin olup olmadığı sorusunu ise Erdenay, şöyle yanıtladı: İlk başkanlarımızdan Osman Solakoğlu döneminde imkanlar çok kısıtlıydı. Federasyonun bugün geldiği nokta çok farklı. Gelirler, sponsorlar ve FIBA'daki ağırlığıyla çok önemli bir kurum. Zaten başkan olsam birçok şeyi hazır olarak elime alacağım. Turgay Demirel için bunları yapmak kolay olmadı. Demirel'den sonra buraya gelecek kişi çok şanslı. Hazır bir organizasyonun başına geçecek. Şu an 4 yıllık bir dönem var. Yönetimle ilgili değişik tecrübeler ediniyorum. İlerde başkanlık olabilir.

2013 Avrupa Şampiyonası'nda madalya almak istiyoruz
Milli takımdan sorumlu yönetim kurulu üyesi olarak görev alan Erdenay, erkek milli takımı olarak 2013 Avrupa Şampiyonası'nda madalya almayı hedeflediklerini söyledi. (A) Milli Takım'ın her zaman basketbolun lokomotifi olduğunu vurgulayan yönetici Erdenay, sözlerini şöyle sürdürdü: Birçok proje var. 2014'te Kadınlar Dünya Şampiyonası'nın yanı sıra, altyapılarda da organizasyonlar olacak. Öncelikli hedefimiz 2013 Avrupa Şampiyonası. Burada mutlaka madalya almak istiyoruz. Bugüne kadar yurt dışında madalya alamamıştık. Bunu artık yapmayı arzuluyoruz. 2014 Dünya Şampiyonası'nda da olmayı amaçlıyoruz. Ayrıca 2016 Olimpiyat Oyunları'nda da yer almalıyız. İnşallah bu 4 yıllık hedefleri yerine getiririz.

Ömer Aşık'ın performansı milli takıma yansıyacaktır
Harun Erdenay, NBA'de Houston Rockets formasıyla başarılı bir sezon geçiren Ömer Aşık'ın bu performansının milli takıma olumlu yansıyacağını dile getirdi.
Ömer Aşık'ın milli takımda da başarılı dönemler geçirdiğini hatırlatan Erdenay, Ömer, Houston Rockets'a geçerek iyi bir hamle yaptı. Şu anda NBA'in en iyi pivotlarından biri olarak kendini ispatladı. Mutlaka milli takıma da fayda sağlayacaktır. En fazla gelişme gösteren oyuncu ödülünü hak edecek bir performans sergiliyor diye konuştu.
 
NBA'deki diğer Türk oyunculardan Hidayet Türkoğlu ve Ersan İlyasova'nın aynı performansı sergilemeye devam ettiğini vurgulayan Harun Erdenay, Enes Kanter ise yine bir çizgi yakalayamamış gözüküyor. Takımdaki rolünü benimseyemedi. Genç bir oyuncu ve form tuttuğunda NBA'de sözü geçen oyunculardan biri olacaktır ifadelerine yer verdi.

Enes, 2013'te olmayacak
2013 Avrupa Şampiyonası Elemeleri'ne davet edilen, ancak kadroya dahil olmayan Enes Kanter'in durumunun ne olacağı sorusuna ise Erdenay, şu yanıtı verdi:
Enes 2013 Avrupa Şampiyonası Finalleri'nin kadrosunda olmayacak. 2012'de kendisine çok ihtiyaç duyduğumuz halde gelmedi. Takımı Utah Jazz izin vermesine rağmen aramızda olmadı. Bu durumda 2013 Avrupa Şampiyonası için Enes'i kadroya alamayız. Diğer oyunculara haksızlık olur. Hidayet, 1999'dan beri bir iki organizasyon hariç geliyor. Oyuncular her sene fedakarlık yapıyor. Enes'in de bunun farkına varıp düşünmesi lazım. Kendisi mutlaka gelecek yıllarda milli takımda olacaktır. Ama 2013'te kadroda olmayacak şeklinde yanıt verdi.
 
Enes ile ilgili soruyu yanıtlarken milli takım oyuncularının aldığı prime değinen yönetim kurulu üyesi Erdenay, 2010 Dünya Şampiyonası sonrası bir prim verildi. Bu basında çok konuşuldu. Halbuki biz 2001 Avrupa Şampiyonası'nda ikinci olurken sadece 50 bin lira prim aldık. Kimse 'Niye bu kadar prim alıyorlar?' demedi. Ufak bir miktardı. Sanıyorum Japonya'daki Dünya Kupası'nda futbol milli takımı 500 bin lira almıştı ifadelerini kullandı.

Erkek Milli Takım başantrenörü kim olacak?
Harun Erdenay, (A) Milli Erkek Takımı'nın başantrenörlüğü için çalışmaların sürdürdüğünü ifade etti. Yerli veya yabancı bir ismin milli takımı çalıştırabileceğini anlatan Erdenay, sözlerini şöyle sürdürdü: Kafamızda 4-5 aday var. Türk Milli Takımı'na yakışabilecek bir antrenör düşünüyoruz. Elimizde oyuncu olarak çok iyi malzeme var. Her antrenörün çalışmak isteyeceği oyuncular bulunuyor. Önümüzdeki 4 sene en iyisini seçmek için kolları sıvadık. Görüşmelerimiz devam ediyor. Sonuçta milli takımın antrenörünü seçiyoruz. Yakışan biri olmalı. Şubat ayı içinde bu konu netlik kazanabilir.
 
2013 Avrupa Şampiyonası Elemeleri'nde geçici bir süre için milli takımın başında bulunan Bogdan Tanjevic'in genel koordinatör olarak görevini sürdüreceğini kaydeden Harun Erdenay, Tanjevic, altyapıdan (A) Milli Takım'a kadar görev yapıyor. Tanjevic Türk basketboluna büyük hizmetler verdi. Kendisi teknik koordinatörümüz ve yeni antrenör seçiminde tecrübeleriyle bize destek oluyor diye konuştu.

Kadın basketbolu erkeklerin önüne geçti
Son yıllarda uluslararası organizasyonlarda başarılı sonuçlar alan (A) Milli Kadın Takımı'nın performansını değerlendiren Harun Erdenay, Kadınlar, erkeklerin önüne geçti dedi. Kadın Milli Takımı'nın Avrupa Şampiyonası'nda final oynadığını, 2012 Olimpiyat Oyunları'nda da başarılı sonuçlara imza attığını kaydeden yönetim kurulu üyesi Erdenay, İnşallah daha çok başarı elde ederler. Elimizde çok iyi bir jenerasyon var. Bunların yetişmesi kolay olmadı. Türkiye Kadınlar Basketbol Ligi'ne de baktığımızda önemli yıldızları görüyoruz. WNBA'in çok önemli oyuncuları geliyor. Galatasaray ile Fenerbahçe arasında oynanan Türkiye Kupası çok zevkli geçti. Kadın Milli Takımı 2014 Dünya Şampiyonası'nda madalya için mücadele verecek şeklinde konuştu.
 
Türkiye'nin gerçekleştirdiği organizasyonlardan tüm ülkelerin memnun kaldığını vurgulayan Harun Erdenay, Organizasyonlarda her türlü imkanı konuklara sunuyoruz. Tüm Avrupa ülkelerine 'Avrupa Şampiyonası'nı nerede oynamak istersiniz?' diye sorsalar, 16-17 Avrupa ülkesi 'Türkiye' der. Geri kalan ülkeler İspanya'yı ister. Bu iki ülke organizasyon konusunda çok başarılı. 2014 Dünya Kadınlar Şampiyonası'ndan sonra da basketbolda çeşitli organizasyonlar ülkemizde yapılacaktır diyerek sözlerini tamamladı.