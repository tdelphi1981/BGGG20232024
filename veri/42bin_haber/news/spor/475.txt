Emmanuel Culio'dan Cluj tüyoları
Galatasaray'ın Şampiyonlar Ligi H Grubu'nda Cluj ile oynayacağı kritik karşılaşma öncesinde, sarı-kırmızılıların eski oyuncusu Juan Emmanuel Culio, Rumen basınına önemli açıklamalarda bulundu.
Sezon başında sarı-kırmızılı ekipten Mersin İdman Yurdu'na kiralık olarak gönderilen Arjantinli oyuncu; "CFR Cluj'un Bastos, Kapetanos, Cadu ve Muresan gibi önemli oyuncuları var. Maçtan maça farklı oynayabiliyorlar. Örneğin kaybetmelerine karşın, Manchester United maçında çok iyi oynamışlardı. Galatasaray oldukça zor bir rakipler karşı karşıya çünkü Cluj özellikle iç sahada çok iyi oynayan bir takım." ifadelerini kullandı. 
İki takım arasındaki mücadelenin çok zevkli geçeceğini düşündüğünü belirten başarılı orta saha oyuncusu, "Türkler eğer kazanmak istiyorlarsa, özellikle kontrataklara dikkat etmeli.Galatasaray'ın kazanmak için mutlaka savaşması gerekiyor. Bu maçın bir savaşa benzeyeceğini düşünüyorum." şeklinde konuştu. 
Galatasaray'dan önce Cluj'la birlikte Romanya Ligi ve şampiyonlar ligi'nde boy gösteren Juan Emmanuel Culio, 2010-2011 sezonunun ara transfer döneminde Galatasaray'a transfer olmuş; ardından sezon sonunda Orduspor'a kiralanmıştı. Başarılı futbolcu, Orduspor'da başarılı bir sezon geçirmesine karşın bu sezon yeniden Mersin İdman Yurdu'na kiralık olarak gönderilmişti.