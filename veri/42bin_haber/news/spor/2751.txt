"Geniş kadroya sahibiz"
Kayseri Erciyesspor, Şanlıurfaspor ile yapacağı maçın hazırlıklarına başladı.Teknik Direktör Osman Özköylü yönetiminde, Hacı Boydak Tesisleri'nde gerçekleştirilen antrenmana, sakatlıkları bulunan Hüseyin Yoğurtçu ve Kenan Şahin dışındaki futbolcular katıldı. Özköylü, antrenman öncesi saha ortasında oyuncularıyla bir süre konuştu. Isınma hareketleriyle başlayan antrenmanda düz koşunun ardından topla çalışma yapıldı.

İdman öncesi gazetecilere açıklamalarda bulunan Özköylü, hafta sonunda konuk ettikleri Manisaspor'a şanssız bir şekilde mağlup olduklarını söyledi.

Ligdeki 4 yenilgilerinin 3'ünü sahalarında aldıklarını dile getiren Özköylü, Geride kalan 16 haftada maalesef sahamızda 3 kere kaybettik. Bu maçları kazansak önemli bir kredinin sahibi olacaktık. Bu şansı iyi kullanamadığımız için üzgünüz ama lig devam ediyor. Lider durumdayız. Liderliğimizi sezon sonuna kadar sürdürmek istiyoruz. Bunu başaracak kaliteli ve geniş bir kadroya sahibiz. Zirvedeki yerimizi korumak için büyük bir istekle çalışmalarımıza devam edeceğiz dedi.

Takımdaki en büyük sıkıntının basit goller yemek olduğunu ifade eden Özköylü, Takımdaki fazla gol yeme sıkıntısını çözmemiz lazım. Bireysel hatalardan yediğimiz gol sayısı çok fazla. Şimdiye kadar yediğimiz 20 golün 15-16'sı bireysel hatalardan kaynaklandı. Bu durum tabi ki takım için üzüntü ve 
sıkıntı verici. Hücum anlamında sıkıntı yok ama savunma anlamında var. Bunu düzeltmek durumundayız, düzelteceğiz de inşallah diye konuştu.

Takım kaptanı Emrah Bozkurt ise Şanlıurfaspor maçını kazanarak, ilk yarıyı lider bitirmek istediklerini söyledi.