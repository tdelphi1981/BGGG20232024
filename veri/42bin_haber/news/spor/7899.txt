'Kırmızı'nın uğuru!
 
 Beşiktaş, deplasmanda konuk olduğu Elazığspor karşısında 1-0 geriye düşmesine rağmen maçı kazanmasını bildi. 
 Siyah-Beyazlı ekibe 3 puanı getiren golleri Holosko, İbrahim Toraman ve Manuel Fernandes atarken, Elazığspor'un tek sayısı Ahmet Görkem Görk'ten geldi. 
 Bu galibiyetle birlikte Beşitaş, bu sezon 'uğurlu forma' forma olarak nitelendirdiği kırmızı formasıyla çıktığı 12. karşılaşmadan da boynu bükük ayrılmamış oldu ve puanını 35' yükseltti.  
 İkinci yarıda ilk kez yenilen Elazığspor ise bu sonuçla birlikte 21 puanda kaldı. 
 Maçtan notlar
  
 Spor Toto Süper Lig’de Sanica Boru Elazığspor, sahasında Beşiktaş’ı konuk etti. Elazığlı futbolseverlerin yoğun ilgi gösterdiği maçta, 12 bin 500 seyirci kapasiteli Atatürk Stadı’nın tribünleri, güvenlik gerekçesiyle boş bırakılan bölüm dışında tamamen doldu. 
 Beşiktaşlı taraftarlar da Elazığ deplasmanında takımlarını yalnız bırakmadı. Siyah-beyazlı ekibin taraftarlarına 763 koltuk ayrıldığı bildirildi. 3 gün önce vefat eden eski Türkiye Futbol Federasyonu başkanlarından ve (A) Milli Takım teknik direktörlerinden Doğan Andaç anısına maç öncesinde saygı duruşunda bulunuldu. 
 Karşılaşmayı, Beşiktaş Kulübü Başkanı Fikret Orman ile bazı yöneticiler de izledi. Maça, 165 basın mensubu akredite oldu. Sanica Boru Elazığsporlu futbolcular sahaya ellerinde "Madde bağımlılığına hayır" yazılı pankartla çıktı. 
 Niang yedekler arasında
  
 Sakatlıkları bulunan İsmail Köybaşı, Almeida, Uğur Boral, Dentinho ve Mustafa Pektemek’i Elazığ deplasmanına getirmeyen Beşiktaş Teknik Direktörü Samet Aybaba, Kardemir Karabükspor maçında sarı kart cezaları nedeniyle forma giyemeyen Tomas Sivok, Roberto Hilbert ve Veli Kavlak’ı ilk on birde sahaya sürdü. 
 Aybaba, geçen hafta Almeida’nın sakatlanması üzerine kadroya aldığı Sinan Kurumuş’a bu maçta ilk on birde şans verdi. Beşiktaş’ın yeni transferi Mamadou Niang’ın yedek soyunduğu maçta Aybaba, Elazığ’a getirdiği Necip Uysal’ı sakatlığı nedeniyle maç kadrosuna almadı. 
 Sanica Boru Elazığspor Teknik Direktörü Yılmaz Vural ise sarı kart cezalısı Bilica’nın yerine Ahmet Görkem Görk’e savunmada şans verdi. Sakatlığı bulunan Ivan Sesar’ı kadroya almayan Vural, Kasımpaşa maçında sarı kart cezası nedeniyle forma giyemeyen Sedat Bayrak’ı ise bu karşılaşmada ilk on birde sahaya sürdü. Vural, kırmızı kart cezası sona eren Marvin’e de ilk on birde görev verdi. 
 AA