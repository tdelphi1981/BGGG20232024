Abdullah Kiğılı: Fenerbahçe'yi kıskanıyorlar
Fenerbahçe Kulübü Başkan Vekili Abdullah Kiğılı, 'Son 10 yılda devlete en fazla vergi veren kulübüz ve her şeyimiz resmi. Bunun için Fenerbahçe'ye karşı kıskançlık oluyor' dedi.
Abdullah Kiğılı, AA muhabirine yaptığı açıklamada, Fenerbahçe hakkında 'borçlu' diye birçok dedikodunun çıktığını ve bundan rahatsızlık duyduklarını belirtti.

Kiğılı, 'Birçok dedikodu çıkıyor, 'Fenerbahçe çok borçlu' diye. Geçen günlerde de açıkladık, son 10 yılda devlete en fazla vergi veren kulübüz ve her şeyimiz resmi. Gayri resmi hiçbir şeyimiz yok. Bunun için Fenerbahçe'ye karşı kıskançlık oluyor. Bunların sonunda da bir kıskançlık, gerilim oluyor. Bunun hoş karşılanması lazım' ifadelerini kullandı.

-'9 amatör branşta hizmet veren tek kulübüz'-

Kiğılı, sarı-lacivertli kulübün amatör branşlara büyük önem verdiğini ve amatör branşları desteklemeye de devam edeceklerini söyledi.

Şu anda bin 800'ün üzerinde lisanslı sporcuya sahip olduklarını vurgulayan Kiğılı, şöyle konuştu:

'Fenerbahçe bir futbol kulübü değildir, spor kulübüdür. Yaklaşık 9 branşta hizmet veriyoruz. Türkiye'nin 9 amatör branşında hizmet veren tek kulübü biziz. Şu an kulübün kendisine ait bir mağazası (Fenerium) var. Çok büyük bir kulüp burası. Bütün amatör branşlarda, atletizm, voleybol, basketbol, masa tenisi, kürek, yelken, boks gibi branşlarda müthiş birinciliklerimiz var. Bunlar çok ciddi para isteyen bir şey. Biz yolumuza böyle devam edeceğiz.'

-'Basketbol ve voleyboldan çekilsek, bu iki spor çökme noktasına gelir'-

Amatör branşlara büyük yatırımlar yaptıklarının altını çizen Kiğılı, bütün sporcuların maaşlarının zamanında verildiğini dile getirdi.

Abdullah Kiğılı, konuşmasına şöyle devam etti:

'Biz bugün voleybol ve basketboldan çekilsek, bu sporların her ikisi de çökme noktasıyla karşı karşıya kalır. Bunun için de var gücümüzle futbolun dışında bu branşlara ciddi manada yatırım yapıyoruz. Her şey zamanında ödeniyor. Hiçbir sporcumuza bir ayın üzerinde gecikmiş borcumuz yok. Bu böyle bilinmeli.'

Son olarak Fenerium mağazasına da değinen Kiğılı, 'Fenerium ile rekor cirolar kırıyoruz. Önümüzdeki haftalar bilançolarımızı ve cirolarımızı açıklayacağız. Diğer kulüplerin satış rakamlarıyla aradaki farkı herkes görecek' diyerek sözlerini tamamladı.