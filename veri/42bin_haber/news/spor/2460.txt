Arkas'a tanıdık rakip
Voleybolda, Avrupa Erkekler Şampiyonlar Ligi 12'li play-off turunda mücadele edecek Arkas Spor, geçen sezon dörtlü finalde karşılaştığı Polonya temsilcisi PGE Skra ile eşleşti. 
Bu sezon Şampiyonlar Ligi'nde (F) Grubu'nu ikinci sırada tamamlayan Arkas Spor, dörtlü finale yükselmek için ilk aşama olan 12'li play-off turunda Polonya'dan PGE Skra ile karşılaşacak. Arkas Spor, Polonya temsilcisiyle ilk maçını 14-16 Ocak tarihLeri arasında belirlenecek bir günde İzmir'de, rövanş karşılaşmasını ise 22-24 Ocak tarihleri arasında Belchatow'da oynayacak.

Mavi-beyazlı ekip rakibini elemesi durumunda bir üst turda Zaksa (Polonya)-Noliko (Belçika) maçının galibiyle karşılaşacak.

Rakibiyle geçen sezon dörtlü finalin ilk maçında karşılaşan Arkas Spor, rakibine 3-0 yenilmişti. Bu yıl (E) Grubu'nda Fenerbahçe Grundig ile birlikte yer alan Polonya temsilcisi, sarı-lacivertli ekibi 3-0 ve 3-1'lik skorlarla mağlup etmişti.