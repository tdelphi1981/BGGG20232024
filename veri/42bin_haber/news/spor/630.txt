Beşiktaş seri peşinde
Spor Toto Süper Lig'in 11. haftasında yarın Bursaspor'u konuk edecek Beşiktaş, zorlu karşılaşmadan 3 puanla ayrılarak ligdeki çıkışını sürdürmek istiyor.Süper Lig'deki son 2 maçında Kasımpaşa ve Mersin İdmanyurdu'nu yenen siyah-beyazlılar, lig tarihinde şampiyonluk yaşayan beşinci takım olan Bursaspor önünde de sahadan 3 puanla ayrılarak, galibiyet serisi yakalamak amacında.

BJK İnönü Stadı'nda saat 20.00'de başlayacak haftanın önemli maçını hakem Fırat Aydınus yönetecek.

İstanbul İl Spor Güvenlik Kurulu'nda dün alınan karar uyarınca karşılaşmayı konuk Bursaspor'un taraftarları statta izleyemeyecek.

Spor Toto Süper Lig'de geride kalan 10 maç sonunda 15 puan toplayan Beşiktaş 7. sırada bulunuyor. Son maçında kendi evinde Kasımpaşa'ya 2-1 mağlup olan Bursaspor ise 13 puan ve gol averajıyla 9. sırada yer alıyor.
Beşiktaş'ta kırmızı kart cezalısı Oğuzhan Özyakup yarınki maçta forma giyemeyecek. Sarı kart cezası biten İbrahim Toraman ise sakatlık sonrası dün takımla birlikte çalışmalara başladı.

Siyah-beyazlı takım, maçın hazırlıklarını bu akşam yapacağı antrenmanla tamamlayarak, kampa girecek.