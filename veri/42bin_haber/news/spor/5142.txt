Ankaragücü'nde "maaşa" dönülüyor
Atilla Süslü döneminde ekonomik sıkıntılar nedeniyle başlanılan günlük yevmiye uygulamasına son verilecek
Yaşadığı ekonomik sıkıntılar nedeniyle Atilla Süslü döneminde başlanan personele günlük yevmiye uygulamasına yeni başkan Mehmet Yiğiner tarafından son verilecek.

Göreve gelir gelmez futbolcu alacaklarını ödeyen ve FIFA tarafından takımın 6 puanının silinmemesi için gerekli parayı yatıran Mehmet Yiğiner yönetimi, uzun zamandır maaş alamayan kulüp personelini de unutmadı.

Mehmet Yiğiner AA muhabirine yaptığı açıklamada, Ankaragücü'nün önünü açmak için ellerinden geleni yaptıklarını ve kulübü yaşatmak için çalıştıklarını söyledi.
Kulübün sorunlarını adım adım çözerek planlı, programlı davrandıklarını ifade eden Yiğiner, öncelikle sarı-lacivertli kulübü ceza alma noktasına getiren problemleri ve futbolcuların bedelsiz gitmelerine neden olacak alacakları hallettiklerine işaret etti.

Yiğiner, yapılan ödemelerin ardından Ankaragücü'nün futbolcularına borcu olmayan az sayıdaki kulüplerden biri haline geldiğini vurgulayarak, sıranın şimdi de personelin sorunlarına geldiğini dile getirdi.

Personel alacaklarının belli bir program dahilinde ödenmeye başlanacağı müjdesini veren Yiğiner, ayrıca çalışanları rahatlatmak amacıyla başlatılan günlük yevmiye yöntemini de sona erdirecekleri ve yeniden aylık maaş uygulamasına başlayacakları bildirdi.

2 günde 410 bin lira ödeme yapıldı

Sarı-lacivertli kulübün basın sözcüsü Fatih Mert de, yönetim tarafından yerli ve yabancı futbolcu alacakları için 2 günde toplam 410 bin lira ödeme yapıldığını söyledi.

Fatih Mert, Ankaragücü'nün yeni yönetimi olarak önceliği mevcut futbolcuların biriken ödemelerine ve kulübü FIFA, UEFA, TFF nezdinde sıkıntıya sokacak konulara verdiklerini hatırlattı.

Bu çalışmaların dışında yönetim kurulu olarak transfer yasağını kaldırmak için uğraş verdiklerini belirten Mert, 2 gün içerisinde birikmiş futbolcu alacağı ve sorunlu bir yabancı futbolcu alacağı için 410 bin lira tutarında bir rakam ödendi dedi.

Kulübün emektar ve özverili çalışanlarının da unutulmadığını dile getiren Mert, Genel saymanımız çalışanlarımızın alacaklarını inceleyip onlarla görüştü. Bugünden itibaren de ödemelere başlanılacak diye konuştu.

Spor Toto Süper Lig'den PTT 1. Lig'e düşen ve ilk yarıda da sıkıntılı günler yaşayan 103 yıllık Ankaragücü'nde, ücretleri ödenmeyen personele maaşları günlük dağıtılmaya başlanmıştı.