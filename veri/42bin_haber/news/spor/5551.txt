Sneijder, Metin Oktay Tesisleri'nde!
 
 Hollanda futbolunun son dönemdeki en büyük yıldızlarından Wesley Sneijder, Galatasaray'la anlaşmasının ardından İstanbul'a gelmek için Milano'dan uçağa bindi.
 
 13.30 civarı Milano'dan İstanbul'a doğru kalktığı ifade edilen uçağa binen Wesley Sneijder, 16:00'da İstanbul Atatürk Havalimanı Genel Havacılık Terminali'ne iniş yaptı. 
 >> KAÇ NUMARALI FORMAYI GİYECEK?
 
 Wesley Sneijder, Milano'daki son dakikalarında mikro blog sitesi twitter üzerinden şu gönderiyi yayınladı; "Güle güle Milan, her şey için teşekkürler. Her zaman kalbimde olacaksınız. Taraftarlara teşekkürler. İstanbul'a doğru yola çıktım... Heyecanlıyım!" dedi.
 
 TARAFTAR ARACIN ÜZERİNE ÇIKTI
 
 Hollandalı yeni transferi karşılamak için havaalanına gelen ve erken saatte toplanmaya başlayan 1000 kadar sarı-kırmızılı taraftar, Sneijder'ı getiren özel uçağın indiği Genel Havacılık Terminali'ne toplandı. 
 Taraftar, Sneijder'ı taşıyan araca hücum etti ve aracın üzerine çıktı. Bunun üzerine, Hollandalı futbolcunun aracı, hızla hava limanından çıkarıldı. 
 Bu gelişmeden sonra Hollandalı apar topar hava limanınından çıkartılarak Florya Metin Oktay tesislerine getirildi. Burada yöneticiler Abdürrahim Albayrak, Ali Dürüst, teknik diretkör Fatih Terim ve kaleci antenörü ile tanışan Sneijder mutluluğunu dile getirdi; "Burada karşılanma şeklinden çok mutluyum. İnanılmaz bir ortam vardı. Şu an Türkçe bilmiyorum ama Türkçe de konuşmak istiyorum. Terim ile İtalyanca diyaloglarımız oldu. Bir an önce futbol oynamak istiyorum"
 
 Teknik direktör Fatih Terim de Sneijder ile bir süre İtalyanca sohbet ettikten sonra yaptığı açıklamada, "Transfer için söylenecek fazla bir şey yok. Zaten başkanımız gerekli açıklamaları yapıyor. Çok önemli bir oyuncu ve çok önemli bir CV'ye de sahip. İnşallah takımımızla kısa sürede kaynaşıp başarılara ortak olacak. Kendisinin burada olmasından çok memnunuz. Ona olan bu sevgiden dolayı çok fazla adaptasyon süreci olmayacaktır. Dünya'nın tanıdığı bir oyuncu. Ben zaten kendsini biliyorum. Yarından itibaren kendisini hazırlamaya çalışacağız. Takım arkadaşları da onu karşılayacak. Üzerinde çok fazla konuşulmaması gereken bir oyuncu. Şu kısa süre içerisinde cana yakın bir oyuncu olduğunu söyleyebilirim. Tüm camiaya hayırlı olsun" ifadelerini kullandı.