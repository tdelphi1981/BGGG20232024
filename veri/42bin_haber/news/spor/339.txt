Egemen'in sakatlığındaki son durum
Fenerbahçe, UEFA Avrupa Ligi (C) Grubu'nda Kıbrıs Rum Kesimi'nin AEL Limassol takımıyla 8 Kasım Perşembe günü yapacağı maçın hazırlıklarını sürdürdü.Sarı-lacivertliler, teknik direktör Aykut Kocaman yönetiminde Fenerbahçe Can Bartu Tesisleri'nde gerçekleştirilen 2 saatlik antrenmanda, salonda ve sahada çalışmalar yaptı.

Antrenmana sahada koşu ve ısınmayla başlayan sarı-lacivertliler daha sonra salona girip 45 dakika kuvvet çalışmaları gerçekleştirdi. Salondaki çalışmanın ardından, Akhisar Belediyespor maçında forma giyen futbolculardan Hasan Ali Kaldırım, Bekir İrtegün, Mehmet Topal, Sow, Kuyt, Cristian ve Selçuk Şahin'e aktif dinlenme programı uygulandı. Bu futbolcular üst sahada çalışmalar yaptı. Tedavisi tamamlanan Meireles'e salon çalışmasından sonra özel program uygulandı.
Kalecilerle birlikte takımdan ayrı çalışan Volkan Demirel'e sahadaki çalışmasının ardından de tesislerde dinlenmeye yönelik program uygulandı. Büyük sahada çalışan futbolcular şut çalışmasıyla antrenmanı tamamladılar.

Teknik direktör Aykut Kocaman'ın, antrenman sırasında genç futbolcu Salih'in yanı sıra Gökhan Gönül ve Sezer Öztürk ile bir süre sohbet ettiği görüldü.

-Egemen Korkmaz takımdan ayrı çalıştı-

Sakatlığı nedeniyle ligde Medical Park Antalyaspor ve Akhisar Belediyespor maçlarında forma giyemeyen savunma oyuncusu Egemen Korkmaz, takımdan ayrı saha çalışmaları yaptı. Sağ dizinde özel bandaj bulunan sarı-lacivertli futbolcu, tedavisinin ardından takımdan ayrı çalışmalar yaparak hazırlıklarını sürdürdü.
Fenerbahçe, AEL Limassol maçının hazırlıklarını yarın yapacağı çalışmayla sürdürecek.