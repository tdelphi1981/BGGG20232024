Ataman Avrupa'da 2. kupayı istiyor
Beşiktaş ile EuroChallenge Kupası'nı kazanan Ergin Ataman, bu sezon da G.Saray MP'nin başında ULEB Kupası'nı kazanmayı hedefliyor.ULEB Avrupa Kupası (E) Grubu'ndaki ilk maçında yarın deplasmanda Polonya'nın Trefl Sopot ekibi ile karşılaşacak olan Galatasaray Medical Park'ın başarılı başantrenörü Ataman, iyi bir kadroya sahip olduklarını belirterek, beklentileri karşılamak için ellerinden geleni yapacaklarını dile getirdi.

AA muhabirine açıklamalarda bulunan Ataman, Avrupa Kupası'nda favori takımlardan biri olarak gösterildiklerini ifade ederek, Kurduğumuz güçlü kadro nedeniyle önemli beklentilerin olduğunu biliyoruz. Taraftarlarda ve Türk basketbol kamuoyunda büyük beklentiler var. Benim de beklentilerim var. Geçen yıl olduğu gibi bu sezon da Avrupa'da kupa kazanmak istiyorum. Dolayısıyla beklentilerin ortak olduğunu söyleyebiliriz dedi.

Ataman, kadrolarını 3 yıllık bir proje çerçevesinde oluşturduklarını anlatarak, Bu sezon hem ligde hem de Avrupa Kupası'nda hedeflerimize ulaşıp, önümüzdeki sezon da Avrupa Ligi'nde mücadele etmeyi düşünüyoruz. Avrupa'da hiçbir takımdan çekinmeyecek, her takımla başa baş mücadele edecek bir kadromuz var diye konuştu.

Gayet iyi basketbol oynuyoruz

Bu sezon oynadıkları maçlarda başarılı bir performans ortaya koyduklarını kaydeden Ataman, hiçbir resmi maçı kaybetmediklerini anımsattı ve bunun kendilerine güven verdiğini belirtti. Avrupa Kupası'nda çok dikkatli davranmaları gerektiğini vurgulayan tecrübeli teknik adam, şunları kaydetti:

Avrupa Kupası'nda hedef çok büyük ama bunu aşama aşama değerlendirmemiz gerekiyor. Öncellikle grubumuzda tehlikeli takımlar var. Bunlardan biri de yarın karşılaşacağımız Trefl Sopot takımı. Şu an liglerinde liderler. Öncellikle grup maçlarından iyi bir sonuç alıp, bir üst tura çıkmak istiyoruz. Takım olarak iyi durumdayız. Gayet iyi basketbol oynuyoruz ve uyumumuz çok iyi. Ama tabii ki zor bir deplasman olacak bizim için. Bu kupanın favorileri arasında gösteriliyoruz. Onun için her takım bize karşı büyük bir efor ile oynayacak. Biz de buna hazırız.

Savaşmaya hazırız ve kendimize güveniyoruz

Galatasaray camiasında herkesin kendilerine inandığını gördüğünü anlatan Ergin Ataman, sözlerini şöyle sürdürdü:

Galatasaray camiasının, bu takımı sevmeye, inanmaya başladığını görüyorum. Çünkü ortada savaşan bir takım var. Bu da sezon boyunca bize büyük güç verecektir. Biz mücadele ettiğimiz her kulvarda başarılı olmayı hedefliyoruz. Buna, başkanımız, tüm yönetim, oyuncu kadromuz ve taraftarımız inanıyor. Ama bu hedeflere zorlu bir maratonun sonunda ulaşılacağının da bilincindeyiz. Bu uğurda savaşmaya hazırız ve kendimize güveniyoruz.

Ataman, dizinde sakatlığı bulunan Göksenin Köksal dışında oyuncu eksiğinin bulunmadığını bildirerek, Domercant takımla birlikte çalışmalara başladı. Ağrıları olmazsa, onu kullanmayı düşünüyorum. Göksenin'in durumu da belirsizliğini koruyor. Dizindeki gelişimi görmek açısından 10 gün beklemeye karar verdik. Ondan sonra ameliyat olup olmayacağına karar vereceğiz. Tabi genç bir oyuncu. Takıma büyük enerji katan bir oyuncu. O açıdan bizim için beklenmedik bir sakatlık oldu. Ama kısa sürede iyileşeceğini ve takıma döneceğini düşünüyorum şeklinde sözlerini tamamladı.