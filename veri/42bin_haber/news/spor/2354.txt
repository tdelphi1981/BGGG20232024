"Seyirci avantajıyla Sarıyer'i yeneceğiz"
Spor Toto 2. Lig Kırmızı Grup ekiplerinden Sakaryaspor'un Teknik Direktörü Sadun Hoşbay, seyircilerinin desteğiyle Sarıyerspor karşısında galibiyet beklediklerini söyledi.Hoşbay, yaptığı açıklamada, geçtiğimiz hafta Giresunspor karşısında çok kritik bir maça çıktıklarını ve bu maçtan galip gelerek önemli bir 3 puan elde ettiklerini dile getirdi.

Giresunspor karşısında aldığımız galibiyetin devamını getirmek istiyoruz diyen Hoşbay, Sarıyerspor karşısında alacakları galibiyet ile ligde tutunacaklarını anlattı.
Hoşbay, Sarıyerspor'u yendikleri takdirde kümede kalma rakipleriyle puanları eşitleyeceklerine işaret ederek, şunları söyledi: Bu açıdan çok önemli bir maç yani. Bu hafta çok iyi bir hazırlık dönemi geçirdik. Oyuncularımız Sarıyerspor maçına çok iyi hazırlandı. Bu hafta da galip gelmek istiyoruz. İnşallah bunu başaracağız. Rakibimiz de bizim gibi düşmeme mücadelesi eriyor. Puanlarımız hemen hemen aynı. Sahamızda seyircimizin de desteğiyle Sarıyerspor karşısında 3 puan bekliyoruz. Çok önemli maç her iki takım için de. İnşallah gülen taraf biz olacağız.