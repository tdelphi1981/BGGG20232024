Fenerbahçe, Zarate için Lazio ile her konuda anlaştı
Fenerbahçe'de camiayı transfer heyecanı sararken, sarı lacivertli takımın transfer listesinde olduğu ileri sürülen Lazio'lu Mauro Zarate ile ilgili iddialar İtalyan basınında da yankı buluyor.
 LA STAMPA gazetesine konuşan Lazio Sportif Direktörü Igli Tare, Fenerbahçe yöneticileri ile Zarate'nin transferi konusunda 9.5 milyon Euro'ya anlaşmaya vardıklarını, artık işin sarı - lacivertli yönetimin Zarate'yi ikna etmesine kaldığını açıkladı.
 Ligtv'nin haberinde, bu açıklamalar sonrası gözlerin Zarate'nin vereceği karara çevrildiği, Arjantinli futbolcunun menajeri Luis Ruzzi'nin ise Tuttomercato'ya verdiği röportajda Türkiye'ye gitmenin kesinlikle seçenekleri arasında olmayacağını söylediği yer aldı.
 Sarı - lacivertlilerde transferle ilgili hareketlilik yaşanırken, İdari Menajer Hasan Çetinkaya'nın Antalya'ya gitmeyerek İstanbul'da kaldığı ve önümüzdeki günlerde transfer için yurtdışına gideceği öğrenildi.