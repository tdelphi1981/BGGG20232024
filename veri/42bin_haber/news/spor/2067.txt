"Takımım için çok önemli bir maç"
Orduspor'un defans oyuncusu İbrahim Kaş, mor-beyazlı ekibin yarın sahasında oynayacağı Beşiktaş maçına ilişkin, Galatasaray'a karşı göstermiş olduğumuz performansı Beşiktaş maçına da yansıtırsak, sahadan 3 puanla ayrılırız dedi.
İbrahim Kaş, Vali Kemal Yazıcıoğlu Tesisleri'nde gazetecilere yaptığı açıklamada, Beşiktaş'ta forma giydiğini ve bundan dolayı maçın kendisi için anlamlı olduğunu söyledi.

Beşiktaş altyapısına 13, 14 yaşlarında girdiğini anlatan Kaş, Daha sonra Beşiktaş A Takımında forma şansı buldum. Beşiktaş formasını 3-4 yıl giydim. Benim için çok anlamlı bir maç. Tabi ki profesyonelliğimizin verdiği doğrultuda Beşiktaş ile oynayacağız. Ekmeğimi Orduspor'dan kazanıyorum. Benim için ve takımımız için çok önemli bir maç diye konuştu.

Siyah-beyazlıların son haftalarda artan bir performansı olduğunu dile getiren tecrübeli oyuncu, şöyle devam etti: Beşiktaş'ın çok kaliteli bir ekibi var. Bana göre ilk yarıyı bitirmeden ve ilerleyen haftalarda rahatlayabilmemiz için 6 puana ihtiyacımız var. Çok zor bir maç olacak diye düşünüyorum. Galatasaray'a karşı göstermiş olduğumuz performansı Beşiktaş maçına da yansıtırsak, sahadan 3 puanla ayrılırız. Bizim de çok kaliteli bir ekibimiz var. Kendi sahamızda üst düzey oyun sergileyen bir takımımız var.

İbrahim Kaş, kendisi için her maçın aynı değerde olduğunu belirterek, Ben ve ailem Beşiktaş'ın çok ekmeğini yedik. Tabi ki Beşiktaş'ın benim için önemli bir yeri var. Hiçbir zaman 'şu maça daha hırslı çıkayım' diye bir düşüncem olmadı. Benim için her maç aynıdır dedi.

Skor tahmini

Bir gazetecinin, Beşiktaş maçı ile ilgili skor tahminini sorması üzerine Kaş, Orduspor, Beşiktaş karşısında 1-0 ya da 2-1'lik skorla maçı alır diye düşünüyorum. Büyük takıma karşı ilk 30 dakika gol yemeden atlatırsan muhtemelen o içerideki maçı Anadolu takımı alır ama ilk 30 dakika çok önemli ifadelerini kullandı.