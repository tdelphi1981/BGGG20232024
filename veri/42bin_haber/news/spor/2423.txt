Transfere ara yok!
Camia derbiye kilitlendi ama yönetim transfer işinin de peşini bırakmıyor. Hem Eren Derdiyok hem de Sneijder cephesinde hareketlilik var 
 Fenerbahçe’de gözler Galatasaray ile Arena’da oynanacak olan kritik derbiye çevrildi ama yönetim transfer hareketliliğine de ara vermiş değil. Gündemdeki isimler için sürekli olarak fikir alış-verişi yapılıyor, nabız yoklanıyor. Sarı-Lacivertli ekibin transfer listesinde bulunduğu bilinen iki oyuncu Sneijder ve Eren Derdiyok cephesinde yaşananlara gelince... İnter ile yollarını ayırmasına kesin gözüyle bakılan Sneijder için İtalyan ekibinden önemli mesajlar geldi. İnter’in sahibi Moratti, “Elbette Sneijder’in gitmek isteyeceği takım önemli ama kulübün ekonomik çıkarları da önemli. Bu nedenle bu karar sadece Sneijder’in kararı olmayacak” diyerek Fenerbahçe’nin uygun ekonomik şartları yaratması halinde şanslı olabileceğini gözler önüne serdi. Bir başka sıcak gelişme de Eren Derdiyok ile ilgili. Hoffenheim takımında oynayan 24 yaşındaki hücum oyuncusu için devre arasından önce Alman ekibine resmi teklifin iletileceği, aynı süreçte Eren ile de görüşmelerin başlatılacağı vurgulandı. Yönetimin transfer çalışmalarının beklendiği üzere Galatasaray derbisinden sonra büyük hız kazanacağı da edinilen bilgiler arasında.