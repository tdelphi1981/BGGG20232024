Gençlerbirliği'nde restleşme var
Gençlerbirliği'nde sezonun 2. yarısı için kadro belirleme çalışmaları devam ederken, gitmek isteyen Oktay Delibalta ve genç kaleci Ferhat'a kulüp bulmaları için izin verildi.Geçen sezon kadronun değişmez isimlerinden olan, ancak bu yıl yaşadığı sorunlar ve sakatlık nedeniyle ilk yarıda fazla forma şansı bulamayan Oktay Delibalta'ya başka takım bulması durumunda gidebileceği bildirildi.

Teknik direktör Fuat Çapa'nın bilgisi dahilinde genç oyuncuya istemiyorsan gidebilirsin diyen kırmızı-siyahlı yönetim, yalnızca Türkiye Kupası karşılaşmalarında oynayabilen kaleci Ferhat'a da istiyorsan kulüp bul restini çekti.

Başkent temsilcisi, Ferhat ile yapılan görüşmenin ardından bir dönem Beşiktaş forması da giyen ve 2009-2010 sezonunda Türkiye'den ayrıldıktan sonra Hollanda'nın MVV Maastricht takımında Fuat Çapa ile birlikte çalışan Volkan Ünlü'yü kampa davet etti. Genç Ferhat bu sürede kendisine kulüp bulamazken, kırmızı-siyahlılar Volkan'ın transferinden de vazgeçti. Oktay Delibalta'nın takımda kalıp kalmayacağı ise henüz netlik kazanmadı.

Kulüp Genel Menajeri Cem Onuk, Oktay ve Ferhat'a ilişkin bilgileri AA muhabirine doğrularken, Gitmek isteyeni zorla tutacak değiliz dedi.

Oktay'ın son dönemlerde sorunlar yaşadığını, bunun üzerine kendilerinin de gitmek istiyorsan yardımcı oluruz dediklerini ifade eden Onuk, aynı durumdaki genç kaleci Ferhat'a da aynı tavrı sergilediklerini, ancak Ferhat'ın takım bulamadığını söyledi.

Oktay'ın durumunun henüz netleşmediğini, Ferhat'ın takımla devam edeceğini belirten Onuk, kampa çağırdıkları Volkan Ünlü'yü ise göndereceklerini dile getirdi.
Kırmızı-siyahlılar sezonun ilk yarısının ardından Onur Bayramoğlu ve Mehmet Sedef ile yollarını ayırmıştı.

Hurşut-Tosic tartışması

Bu arada Gençlerbirliği'nin Antalya kampının ilk günlerinde Hurşut ve Tosic'in antrenmanda tartıştığı öğrenildi.

Cem Onuk, kampın ilk günlerinde antrenmanda bir pozisyon sırasında yaşanılan tartışmanın büyütülmemesi gerektiğini ifade etti.

Olayın hemen ardından gerginliğin sona erdiğini kaydeden Onuk, futbolcular arasında sorun kalmadığını ve kampın sorunsuz devam ettiğini sözlerine ekledi.