Çin futbolunun yeni imaj yüzü Beckham
Yaşadığı şike skandalları ile dünya gündemine gelen Çin futbolu, kötü imajını İngiliz yıldız David Beckham ile düzeltmek istiyor. Çin Süper Ligi'nin yeni sezonunda uluslararası imaj elçisi görevinde üstlenecek olan İngiliz yıldızın bu işten 50 milyon Euro para kazanacağı bildirildi.
Çin medyasında yer alan haberde, son dönemlerde futbolda şike skandalları ile zor günler geçiren Çin futbolunun, uluslararası platformda düşen itibarını İngilizlerin yıldız futbolcusu David Beckham ile tekrar yükseltmek için önemli bir adım attığı belirtildi. 37 yaşındaki İngiliz oyuncu David Beckham'ın, Çin futbolunun itibarını yükseltmek ve ülke futbolunu küresel düzeyde tanıtmak için 'futbol elçisi' seçildiği kaydedildi. Haberde David Beckham'in, Çin Futbol Federasyonu tarafından böyle bir göreve layık görülen ilk oyuncu olduğuna değinildi.

 Profesyonel futbolda 20. yılını kutlayan Çin'in, Beckham'a global elçilik karşılığında 50 milyon Euro ödeyeceği ifade edildi. Öte yandan Beckham'ın, Çin Süper Ligi'nin 8 Mart'ta olan yeni sezon açılış törenine davet edildiği aktarıldı.

 Şu anda Ligue 1 ekiplerinden Paris Saint-Germain'de forma giyen David Beckham konu ile ilgili yaptığı açıklamada, kendisine böylesine önemli bir rolün uygun görülmesinden ötürü gurur duyduğunu dile getirdi. 

 ÇİN'DE ŞİKE DAVASI

 Çin'de 2009 yılından beri devam eden şike davasında Çin Futbol Federasyonu, şike yaptığını belirlediği 12 takım ve 58 futbol adamına ceza yağdırmıştı. 2003 yılını şampiyon tamamlayan Drogba'nın eski kulübü Shanghai Shenhua takımının kupası elinden alınırken, lige eksi 6 puanla başlama cezası verildi.

 Öte yandan, aralarında Dünya Kupası'nda görev alan ilk Çinli olan ve 'Altın Düdük' lakabı takılan hakem Lu Jun, eski Federasyon Yardımcı Başkanı Yang Ming, eski Çin Milli Takımı futbolcuları Shen Si, Qi Honh, Jiang Ji ve Li Ming'in de bulunduğu 33 kişiye futboldan ömür boyu men cezası verildi. Geri kalan 25 futbol adamı da 5 yıl boyunca futboldan uzaklaştırılma cezasına çarptırıldı.

 Ayrıca, Çin'de eski federasyon başkanları Nan Yong ve Xie Yalong 237 bin dolar rüşvet aldıkları gerekçesiyle 10,5'ar yıl hapis cezasına mahkûm edildi.