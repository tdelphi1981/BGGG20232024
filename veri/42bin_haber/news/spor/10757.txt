Ziegler: Aileme geri döndüm
Fenerbahçe'nin başarılı yabancı oyuncularından Reto Ziegler, tekrar sarı - lacivertli formaya kavuştuğu için mutlu olduğunu belirterek, "Aileme geri döndüm." dedi.
Reto Ziegler, Fenerbahçe Gazetesi'nin 111. sayısına verdiği röportajda, taraftarlara ve takım arkadaşlarına övgüler yağdırırken tekrar döndüğünde 3 kulvarda yarışan başarılı bir takım bulduğunu ifade etti. Attığı her adımda Fenerbahçe'nin ruhunu yansıtan isimlerden biri olarak gösterilen RetoZiegler, Fenerbahçe'den ayrı kaldığı dönemlerde dahi kendisini Fenerbahçe'den birisi gibi hissettiğini dile getirdi.

İsviçreli oyuncu, Fenerbahçe'ye olan bağlılığını da dile getirdiği röportajında Fenerbahçe'deki aile ortamını hiçbir yerde bulamadığını ve uzun yıllar Fenerbahçe'ye hizmet etmek istediğini açıkladı. İşte Reto Ziegler'in Fenerbahçe Dergisi'ne verdiği röportajın ayrıntıları:

2010-2011 sezonunda Juventus'tan Fenerbahçe'ye kiralanmıştın. 1 sene burada formanın hakkını vererek terlettikten sonra Juventus seni Lokomotiv Moskova'ya kiraladı. Sonrasında da Fenerbahçe'ye geri döndün. Bu süreçte neler yaşadın?

Fenerbahçe'yi çok özlemiştim. Buradan arkadaşlarımla zaten sürekli temas halindeydim. Fenerbahçe'nin maçlarını televizyondan ve internetten takip ediyordum. Çünkü Fenerbahçe'den ayrı kaldığım zamanda bile, kendimi her zaman Fenerbahçe'den birisi gibi hissettim. Kalbim her zaman Fenerbahçe'deydi. Aslında hiç gitmemeliydim. Olaylar o şekilde gelişti ve ne yazık ki gittim. Fakat geri döndüğüm ve bu formayı tekrar terleteceğim için çok mutluyum. Fenerbahçe'den uzak olduğum zaman sanki deplasmanda gibiydim. Fenerbahçe'ye dönmeyi hayal ediyordum ve hayalim gerçekleşti.

Geri geldiğinde Fenerbahçe'de ne gibi değişiklikler gördün?

Fark olarak çok bir şey söyleyemem ama geldiğimde 3 kulvarda mücadele eden daha hırslı bir Fenerbahçe vardı. 3 kulvarda da yarışmak benim için çok gurur verici.

Rusya'da kaldığın süreçte arkadaşlık ortamın ve yaşantın nasıldı?

Pek fazla arkadaşım yoktu, ailem yoktu. Benim açımdan çok kötü bir durumdu. Türkiye'deki o sıcakkanlılık ve aile yapısını orada bulamadım. Performansımda düşüktü, çünkü aile ortamı ve arkadaşlık benim performansımı daha da çok yükseltiyor. Dışarıda kendimi daha iyi hissettiğim zaman saha içinde de iyi hissediyorum. Fenerbahçe'deki aile yapısı çok çok güzel. Başka bir kulüpte bu ortam gerçekten var mı? Tam bir soru işareti.

Biz seni duygusal bir insan olarak tanıyoruz. Lefter'in cenazesinde de gözyaşlarını tutamamıştın. Bununla ilgili neler söylemek istersin?

Duygusal bir yapım var. Lefter vefat ettiğinde çok duygulanmıştım. Bana "Lefter'in tabutunu taşır mısın?" diye sorduklarında çok gururlanmıştım. Ben de tabutu taşırken hem gururlandım hem de duygulandım ve aynı zamanda da çok üzülmüştüm.

Bu sene ilk kez Sivasspor maçında sahaya çıktın. O an neler hissettin?

Taraftarlarla yeniden buluşmak benim için çok heyecan vericiydi. Bu büyük taraftarı çok özlemişim. Çok değişik bir atmosfer vardı. Bana geçmişi hatırlattı ama maalesef o maçı kazanamadık.

Fenerbahçe 3 kulvarda yarışıyor. Avrupa Ligi'ndeki tur şansını ve Spor Toto Süper Lig'deki durumunuzu nasıl değerlendiriyorsun?

ViktoriaPlzen'i küçük görmemek lazım. Zaten Aykut hocamız BATE maçında da bize aynı şeyi söylemişti. Hocamız "Rakibi küçümsediğiniz an kaybedersiniz" demişti. Plzen de bu aşamaya kadar geldiğine göre onları da küçümsemememiz lazım. Hocamızla birlikte daha iyi hazırlanıp turu geçmek istiyoruz. Süper Lig'e gelince; ligdeki takımlar bize karşı oynayınca daha farklı ve daha ciddi mücadele ediyorlar. Bu da Fenerbahçe'nin büyüklüğünü gösteriyor. Bizim için artık her maç final niteliğinde. Biz, rakibin puan kaybetmesinden önce kendi maçlarımızı kazanmaya bakmamız lazım.

"FENERBAHÇE'NİN KAZANMASI HER ŞEYDEN ÖNEMLİDİR!.."

Hasan Ali Kaldırım ile tatlı bir mücadele içindesiniz. Bunun için neler söylemek istersin?

Fenerbahçe'ye geri geldiysem demek ki Fenerbahçe'nin bana ihtiyacı vardı ki tekrar istediler. Aykut hocamla hem kişisel olarak hem de futbolcu olarak aramız çok iyi. Benim oynamam veya Hasan'ın ya da benim oynamamdan çok, benim için Fenerbahçe'nin kazanması önemlidir. Aykut hocamız ne derse o olur.

Takımdaki genç oyuncular için neler söylemek istersin?

Recep Niyaz'ı zaten geçen seneden beri tanıyorum. Salih ve Beykan ile bu sene tanıştım. Genç arkadaşlarımız çok yetenekliler. Onların önlerinde çok uzun ve çok iyi bir gelecek var. Ben kendimi çok profesyonel olarak görmem ama idmanlara erken gelirim geç çıkarım. Geldiğimde görüyorum ki; genç arkadaşlarımız hepimizden önce geliyor ve çalışmalara başlamış oluyorlar. Demek ki hırslı oyuncular ve gelecekleri için şimdiden çalışıyorlar."

Fenerbahçe'deki hedeflerin nelerdir?

Fenerbahçe'de uzun yıllar kalmak ve kupalar kaldırmak istiyorum. Bildiğiniz gibi ben kiralık olarak forma giyiyorum. Umarım bonservisimi alırlar ve uzun yıllar Fenerbahçe'de forma giyerim. Tek hedefim Fenerbahçe forması altında uzun yıllar kupalar kaldırarak başarılı olmak.

Fenerbahçe taraftarına neler söylemek istersin?

Benim Fenerbahçe'ye bu denli bağlı olmamın en büyük etkenlerinden biri Fenerbahçe taraftarıdır!..Burada olmadığım dönemde taraftarımızı hiç unutamadım. Bizim taraftarımız gerçekten bambaşka.. Gösterdikleri sevgi ve saygı için onlara çok teşekkür ediyorum. Performansımı daha da üst seviyelere çıkartarak onları daha da mutlu etmek istiyorum. Çünkü muhteşem taraftarımız her şeyin en iyisini hak ediyor."