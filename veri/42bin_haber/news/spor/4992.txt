Ömer Aşık 'duble duble' yaptı
Amerikan Ulusal Basketbol Ligi'nde (NBA) 10 maç oynandı.
Teksas eyaleti derbisinde, Alman yıldızı Dirk Nowitzki'nin dönüşüyle iyi bir form yakalayan Dallas Mavericks ile Ömer Aşık'ın forma giydiği Houston Rockets karşılaştı. Evsahibi Mavericks, Nowitzki'nin 19 sayı ve 8 ribaundla takımının en skoreri olduğu maçı, 105-100 kazanarak, üst üste 4'üncü galibiyetini aldı.

Mavericks'de O.J. Mayo, 18 sayı, 6 ribaund ve 8 asist ve Shawn Marion, 18 sayı ve 9 ribaund ile Nowitzki'ye eşlik etti. Yedek oyuncular Elton Brand, 11 sayı ve 10 ribaundla 'double double' yaparken, Jae Crowder ise 10 sayı kaydetti.

Üst üste 5'inci maçını kaybeden Rockets'da, Jeremy Lin'in 19 sayı ve Chandler Parsons'ın 18 sayı ve 6 ribaundluk eforu, galibiyete yetmedi. James Harden, 20 sayı, 8 ribaund, 7 asist ve 3 top çalmayla sahanın en skoreri olmasına rağmen, kullandığı 23 şutun yalnızca 5'inde isabet bulabildi. Ömer Aşık ise 12 sayı ve 15 ribaundla 'double double'a imza attı.

Batı Konferansı takımlarının karşı karşıya geldiği bir diğer maçta, lider Oklahoma City Thunder, son günlerin formda ekibi Denver Nuggets'ı, All-Star guardı Russell Westbrook'un 32 sayılık performansı ile 117-97 geçti.

Galibiyet serisini 5 maça çıkaran Thunder'da yıldız oyuncu Kevin Durant, 20 sayı ve 5 top çalmayla oynarken, oyuna kenardan giren Kevin Martin de 20 sayı ile galibiyette önemli rol oynadı.

Nuggets cephesindeyse pivot Kosta Koufos, 6'da 6 isabetle 16 sayı ve 9 ribaund kaydederek, takımının en skorer ismi oldu. Yedek oyuncu Javale McGee'nin 15 sayı ve 3 blok ürettiği Nuggets'da, All-Star oyuncu Andre Iguodala, 12 sayı ve 5 asist ve Danilo Gallinari, 11 sayıyla oynadı.



-James, 20 bin sayı barajını geçen en genç oyuncu oldu-
Doğu Konferansı'nın zirvesindeki Miami Heat, yıldız oyuncusu LeBron James'in 25 sayı, 7 ribaund ve 10 asistle 'double double' yaptığı maçta, Batı ekiplerinden Golden State Warriors'ı deplasmanda 92-75 yendi. Maçta 5 bin asist barajını geçmeyi başaran James, aynı zamanda 20 bin sayı atmayı başaran en genç oyuncu olarak da NBA tarihine geçti.

Heat'in diğer All-Star isimleri Dwyane Wade, 15 sayı, 8 ribaund, 6 asist ve 5 top çalma, Chris Bosh 11 sayı ve 6 ribaundla galibiyette pay sahibi oldu. Oyun kurucu Mario Chalmers da 15 sayılık katkı sağladı.

Stephen Curry'nin sağ ayak bileğindeki burkulmadan ötürü kadroda yer almadığı Warriors'da Jarrett Jack'in, 16 sayı ve All-Star uzun David Lee'nin, 12 sayı ve 11 ribaundluk performansı mağlubiyeti engelleyemedi. Carl Landry ise benchten gelerek, 10 sayı ve 11 ribaundla 'double double' yaptı.

NBA'e 4 maçla devam edilecek.

Toplu sonuçlar şöyle:

Toronto Raptors-Chicago Bulls: 105-107 (uzatmada)
Orlando Magic-Indiana Pacers: 97-86
Atlanta Hawks-Brooklyn Nets: 109-95
Boston Celtics-New Orleans Hornets: 78-90
Oklahoma City Thunder-Denver Nuggets: 117-97
Dallas Mavericks-Houston Rockets: 105-100
San Antonio Spurs-Memphis Grizzlies: 103-82
Sacramento Kings-Washington Wizards: 95-94
Portland Trail Blazers-Cleveland Cavaliers: 88-93
Golden State Warriors-Miami Heat: 75-92