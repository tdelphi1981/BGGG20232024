Djokovic, Federer'i üzdü
İngiltere'nin başkenti Londra'da düzenlenen ATP Sezon Sonu Tenis Turnuvası'nda, finalde Roger Federer'i 2-0 yenen Novak Djokovic şampiyon oldu. 
O2 Arena'da oynanan maça çok iyi başlayan son iki yılın şampiyonu Federer, ikisinde hiç puan vermeden ilk üç oyunu alarak büyük avantaj sağladı. 1 numaralı seribaşı Djokovic, sonraki üç oyunu alarak Federer'e yanıt verdi ve yeniden sete ortak oldu: 3-3. 9'uncu oyunda üç kez rakibinin servisini kırma avantajı yakalayan ve sonuncusunda başarılı olan Djokovic, bir sonraki oyunda Federer'in servisini çalmasına engel olamadı.

Yaklaşık 1 saat süren ilk sette 6-6 beraberliğin ardından tie-break'e gidildi. Başa baş geçen tie-break'te 2 numaralı seribaşı Federer'e 8-6 üstünlük sağlayan Sırp tenisçi, seti 7-6 almayı başardı.

İkinci sete de iyi başlayan Federer, ilk oyunda Djokovic'in servisini kırarken, kendi servis oyununa da tutunarak durumu 2-0 yaptı. Setin sonlarına doğru rakibine göre daha iyi bir performans sergileyen Djokovic, 10'uncu ve 12'inci oyunlarda servis kırarak seti 7-5, maçı da 2-0 kazandı.

2008 yılında Nikolay Davydenko'yu 2-0 yenerek turnuvadaki ilk şampiyonluğunu elde eden Sırp tenisçi, Federer'i de aynı skorla mağlup etti ve ikinci şampiyonluğuna uzandı. Turnuvada toplam 6 şampiyonluğu bulunan ve kariyerinin 8'inci finalini oynayan İsviçreli tenisçi ise 2005 yılında David Nalbandian'a yenilmesinin ardından bu yıl da Novak Djokovic'e boyun eğdi.

2007 yılından bu yana turnuvada şampiyonluğa ulaşan ilk 1 numaralı seribaşı raket olan Djokovic, para ödülü olarak da 1,7 milyon dolar kazandı.

Toplam 2 saat 14 dakika süren mücadelede Djokovic 6 ace, 2 çift ve 28 basit hatayla oynarken, 19 kez doğrudan puan getiren vuruş yaptı.

İsviçreli tenisçi Federer ise karşılaşmayı 8 ace, 2 çift ve 42 basit hatanın yanı sıra 30 doğrudan puan getiren vuruşla tamamladı.