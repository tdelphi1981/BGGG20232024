Türk ralliciler ilk güne kaza ile başladı
Katar'daki Uluslararası Ralli bu sabah başladı.
Çöl şartlarında oldukça zorlu bir arazide zamana karşı yarışan 21 ralli aracı, toplamda 189 km yol katetti.

Milli rallici Burcu Çetinkaya ve co-pilotu Özlem Akgüç, yarışın ilk günü küçük bir kaza atlattı. Araçları takla atan ralliciler, yaklaşık 25 dakikalık zaman kaybının ardından yarışa devam etti.

Çetinkaya ilk gün beklemedikleri birçok aksilikle karşılaştıklarını belirterek, yarışa devam etmekle yanlış bir karar verdiklerini ifade etti. Kaza sonucu üç lastik değiştirmek zorunda kaldıklarını belirten Çetinkaya şunları söyledi:

'Süper ralli kurallarına göre birinci gün herhangi bir sebepten dolayı yarış dışı kalan yarışmacılar, ikinci gün belirli bir zaman cezası alarak yarış dışı kalmamış gibi devam edebiliyorlar. Bugün yarışa maalesef birçok aksilik yaşayarak başladık. Sonrasında da bir takla attık. Ufak bir taklaydı fakat ters dönen aracımızı düz çevirmek için oldukça zaman kaybettik. Teknik kurallara göre aracı servise getirmeyip ceza alarak yarışa devam etmeyi kabul etseydik daha avantajlı olacaktık. Ancak o an bunu düşünemedik, adeta basiretimiz bağlandı.'

'Üzgün olduğunu ancak motivasyonlarını kaybetmediklerini' belirten Çetinkaya, 'Çok üzgünüm ama hedefimiz bir şampiyona hedefi. Dolayısıyla dik durup yarın bu yarıştan elimizden gelen en yüksek puanı alarak evimize dönmeye çalışacağız' ifadelerini kullandı.

Altı yıl aradan sonra yeniden Burcu Çetinkaya ile birlikte yarışa katılan yardımcı pilot Özlem Akgüç ise şunları söyledi:

'Bu Ortadoğu'daki ilk yarışımdı. Çöl şartlarının zorluğu ve yaşadığımız teknik aksaklıklar dolayısıyla stresli başladık. Sonrasında da ne yazık ki bir kaza geçirdik. Bu motivasyonumuzu iyice düşürdü. Devam etmeyip cezalı olarak yarın devam etseydik daha iyi olacaktı, ama o an doğru karar verme yetimizi yitirdik. Her şeye rağmen vardır bir hayır diyerek inancımızı kaybetmeden yarın elimizden geleni yapacağız.'

Uluslararası Katar Rallisi yarın da devam edecek. Yarışçılar özel ve normal etap olmak üzere yarın toplam 195 kilometre araç kullanacak. İkinci günün sonunda etapların tamamlanma sürelerine göre ise klasmanlar belli olacak.