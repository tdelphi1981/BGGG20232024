Hulk: Zenit'e para için geldim
Rus ekibinin kısa sürede Avrupa'nın büyük bir gücü olacağını savunan Brezilyalı oyuncu, transferinin temelinde yatan motifi de açıkladı.
Zenit'in yıldız oyuncusu Hulk, Rus ekibine gelmesindeki en önemli nedenin finansal şartlar olduğunu söyledi.

26 yaşındaki oyuncu sezon başında Porto'dan ayrılarak Zenit'in yolunu tutmuş ve futbol kamuoyunu şaşırtmıştı.

Euronews'e konuşan Hulk, maddi nedenlerin transferinde büyük rol oynadığını kaydederken "Yalan söylemeyeceğim, Zenit'e gelmemin en büyük nedeni para. Bu fırsatı kaçıramazdım. Başka bir kültürde şansımı deneme arzum da etkili oldu. Portekiz'de her şeyi kazanmıştım. İngiltere, İtalya ve İspanya'dan da teklifler aldım ama anlaşma sağlayamadık." sözlerini kullandı.

Güçlü bir takım olduklarını belirten Brezilyalı oyuncu, "Buraya gelirken basında yazılanlar nedeniyle bana saygı duymayan oyuncular vardı. Büyük bir egoya sahip olduğum düşünülüyordu. Benim yıldız olmak istediğimi sanıyorlardı ama benim öyle bir gayem yok. Ben takıma yardım etmek için buradayım ve yakında Avrupa'nın önemli ekiplerinden biri haline geleceğiz." dedi.