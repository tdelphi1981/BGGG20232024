Quaresma ile ilgili bomba iddia
Sezon başından bu yana takımdan ayrı çalışan Beşiktaş'ın Portekizli yıldızı Ricardo Quaresma için bomba bir iddia ortaya atıldı...
Siyah-beyazlı ekibin Ricardo Quaresma'nın sözleşmesini feshettiği hatta Portekizli oyuncu ile yapılan anlaşma gereği 4 ay boyunca Türkiye'de oynamayacağı iddia edildi.  
Ancak Beşiktaşlı Yöneticiler, Hürriyet'e yaptığı açıklamada henüz ortada kesin karar olmadığını, oyuncu ve menajeri ile görüşmelerin devam ettiğini söyledi. 
BULUT: GÖRÜŞMELER DEVAM EDİYOR 
Konu hakkında Radyospordan Aydın Cingöze bilgi veren oyuncunun menajeri Ahmet Bulut, Quaresma için görüşmeler devam ediyor. Henüz netlik kazanmış bir gelişme yok. Bizim için imza önemli. O imza da atılmadı dedi. 
ORMAN: BÖYLE BİR DURUM YOK 
Beşiktaş Kulübü Başkanı Fikret Orman, siyah beyazlı kulüp ile sözleşmesini bugün karşılıklı olarak feshettiği öne sürülen Quaresma hakkında açıklamada bulundu. 

Başkan Orman, Akaretler'deki kulüp binasında gazetecilere yaptığı kısa açıklamada, Portekizli oyuncunun sözleşmesinin feshedilmesi durumunun olmadığını ifade ederek, şunları söyledi: "Şu an için Quaresma'nın sözleşmesinin feshedilmesi durumu yoktur. Kendisi Beşiktaş'ın sözleşmeli futbolcusudur. Bugün bu konuyla ilgili bir gelişme yaşanmadı. Quaresma ile ilgili yapılmış herhangi bir anlaşma ve kendisine gelen yeni bir teklif yok." 
Ancak Orman'ın yaptığı bu açıklamalara rağmen, iki taraf arasında sözleşmenin feshi konusundaki görüşmelerin devam ettiği öğrenildi. Sözleşme fesih maddelerinde ortak bir noktada buluşulamadığı için görüşmelerin bir süre daha sürmesi bekleniyor.