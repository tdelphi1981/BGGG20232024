Romanya, G.Saray’ı konuşuyor
Şampiyonlar Ligi H Grubu 4. maçında Galatasaray'ın deplasmanda CFR Cluj'u 3-1 yenmesi bugünkü Romen medyasında övgü dolu metinlerle yer aldı.
 'Galatasaray CFR'yi ezdi geçti' başlığını kullanan Adevarul gazetesi, Cluj'un Türk takımı karşısında varlık gösteremediğini belirtti, Burak Yılmaz'ın maçta 3 gol attığına dikkat çekti. Cluj'un maçtan önce tek hedefinin galibiyet olduğunu yazan gazete,  Türkler'in Avrupa baharından vazgeçmediklerini ispatladığını vurguladı. Adevarul gazetesi, "Burak Yılmaz, Cluj taraftarlarını susturdu." diye yazdı.
 GAZETA SPORTURİLOR: CFR GALATASARAY KARŞISINDA HAZIRLIKSIZDI 
 Dün akşamki maçta CFR Cluj'un Galatasaray'a hazırlıksız yakalandığını yazan Romanya'nın önemli spor gazetelerinden Gazeta Sporturilor, şu yorumları yaptı: "Galatasaray, hazır olmayan takımı böyle yener!. İmparator Fatih Terim boş konuşmamış. Galatasaray yönetimi Cluj galibiyetiyle kötü gidişe 'dur' dedi. Türklerin zafer isteği damarlarından akıyor. Ve sahanın her tarafını kontrol altına aldılar. CFR sahada sadece belli noktalarda varlık gösterebildi. Sepsi'nin oyun dışı kalması da talihsizlik oldu CFR için."
 GANDUL: TERİM'İN OYUNCULARI PASLARI İYİ DEĞERLENDİRDİ
 Sarı Kırmızılı ekibin pasları iyi değerlendirerek sonuca gitmeyi bildiğini yazan Gandul gazetesi, Fatih Terim'in oyuncularının ortaya koydukları mükemmel oyunla kendisini memnun ettiklerine dikkat çekti, Galatasaray ekibinin sahada uyguladığı bütünlükle sonuca gittiğini vurguladı.
 PRO SPORT: YILMAZ, CFR CLUJ'U YENDİ!
 Romanya'nın en çok okunan ve ironi başlıklarıyla dikkat çeken spor gazetesi Pro Sport, maçı, 'Yılmaz, CFR Cluj'u yendi' başlığıyla sayfalarına taşıdı. "Galatasaray, Romanya şampiyonu CFR Cluj'u Burak Yılmaz'ın attığı gollerle 1-3 yenmeyi başardı." diye yazan Pro Sport, şu değerlendirmeyi yaptı: "Şimdi CFR'nin kendi grubunda 3.'lüğü bile garanti değil. Türkler, Cluj'a adeta galibiyete kilitlenerek geldiler. Fatih Terim, geçmişte hem oyuncu olarak hem de teknik adam olarak yönettiği ekipleriyle hiçbir zaman Romen takımlarına karşı galip gelememişti. Terim'in ekibi, dün akşam bütün riskleri göze alarak atak oynadı. 300'ün üzerinde taraftarının desteğindeki Galatasaray, maça korkulu başladı. Ancak Türk takımının baskısı sürekli arttı ve Burak Yılmaz'ın ilk golünden sonra gerisi geldi ve Terim maçı seyircilerin alkışları arasında bitirdi."
 ARPAD PASZCANY: GALATASARAY GALİBİYETİ HAK ETTİ 
 CFR Cluj patronu Arpad Paszcany'nin görüşlerine de yer veren Pro Sport, Galatasaray'ın güçlü bir ekip olduğunu ve hak ettiği bir galibiyet kazandığına vurgu yaptı. Gazetede şu ifadeler yer aldı: "Bizim takım fiziki olarak çöktü. Bu Galatasaray'ın artısı oldu. İkinci yarıdaki baskı denememiz de sonuç vermedi ve oyuncularımız çok yetersiz kaldı. Sonucu değiştiremedik. Oyuncularımızda hırs yoktu, sahada boş koştular. Bu maçta sanki ekibimizin bütün kişisel hataları rakibimizin işine yaradı. Galatasaray bu akşam bizden daha güçlüydü. Bugüne kadar Galatasaray'ın alamadığı galibiyetler şansızlığı nedeniyleydi. Onların gücünü biliyordum. Manchester'daki maçta da onlarda üstün oynadılar. Ama hakemin şansızlığı nedeniyle başarılı olamadılar." 
 PAULO SERGİO: GÜÇLÜ BİR TAKIM KARŞISINDA KAYBETTİK 
 CFR Cluj'un Portekiz asıllı yeni teknik direktörü Paulo Sergio, maçtan kötü bir sonuçla ayrıldıklarını belirtti. Sergio, "Ama yine de güçlü bir takım karşısında kaybettiğimiz için yine de gururluyuz. Kötü bir sonuç ama benim için negatif bir yanı yok. Galatasaray'ın gücünü biliyordum. Yediğimiz 3 golde oyuncularımızın kişisel hataları sonucu oldu. Sepsi'nin sakatlanmasından sonra oyun taktiğimizi değiştirmemiz gerekirdi. Oyuncular kaliteli bir takımla mücadele ettiler. Futbolcularımı tebrik ediyorum." değerlendirmelerini yaptı.
 (CİHAN)
  