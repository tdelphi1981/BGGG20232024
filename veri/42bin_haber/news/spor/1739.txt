Şampiyonanın ilk gününde rekorlar kırıldı
Avrupa Kısa Kulvar Yüzme Şampiyonası'nın ilk gününde 4 Türkiye rekoru kırıldı, 2 milli yüzücü ile Bayan Bayrak Takımı finalde mücadele etti.Fransa'nın Chartres kentinde bugün başlayan Avrupa Kısa Kulvar Yüzme Şampiyonası'nın sabah seçmelerinde Türk sporcular 4 Türkiye rekoru kırdı.

Bayanlar 50 metre kurbağalamada mücadele eden Dilara Buse Günaydın, serisini 31.47'lik dereceyle yüzerek sekizinci oldu ve yarı final hakkını elde etti. Yarı finalde 31.23'lük zamanla yüzen Günaydın, yine sekizinci olarak finale kaldı ve Türkiye rekorunun da yeni sahibi oldu. Milli yüzücü, finalde ise 31.30'luk derece elde etti ancak sekizincilikte kaldı.

Bayanlar 200 metre kelebekte, Melisa Akarsu 2.12.56'lık derecesiyle serisini sekizinci sırada tamamladı ve finale kaldı. Finalde ise 2.11.91'lik zamanla yüzen Akarsu, sekizincilikte kaldı.

Bayanlar 100 metre serbestte Burcu Dolunay, serisini 54.40'lık dereceyle yüzdü ve altıncı sırada yer alıp yarı finale çıktı. Yarı finalde de 53.93'lük derece elde eden Dolunay, finalde yüzme hakkını elde etti. Milli yüzücü, yarın akşam seansında final yarışına çıkacak.

Bayan Milli Takımı, 4x50 metre karışık bayrak yarışında 1.43.62'lik derecesiyle serisini yedinci sırada bitirdi ve final şansını yakaladı. Bayrak takımı, finali 1.41.77'lik derecesiyle yüzerek yedincilikte kaldı.

Gürdal'dan 2 Türkiye rekoru

Kemal Arda Gürdal, 2 Türkiye rekoru kırdı. 50 metre serbestte 21.69'luk derecesiyle serisini yedinci sırada bitiren Gürdal, yeni Türkiye rekorunun da sahibi oldu. Gürdal bu derecesiyle yarı finale yükseldi. Yarı finalde ise serisini 21.80 ile on beşinci sırada tamamlayan Gürdal, finalde yarışma hakkını elde edemedi.
Gürdal, ikinci rekorunu 400 metre serbestte kırdı. 3.48.75'lik zamanla yüzen Gürdal, serisini yirmi üçüncü sırada bitirdi ve finale kalamadı. Aynı yarışta Nezir Karap ise 3.49.46'lık derecesiyle 17-18 yaşta yeni Türkiye rekorunun sahibi oldu. Yirmi yedinci sırada yer alan Karap, final hakkını elde edemedi.

Yarın sabah ve akşam seanslarıyla devam edecek şampiyona, 25 Kasım Pazar günü sona erecek.