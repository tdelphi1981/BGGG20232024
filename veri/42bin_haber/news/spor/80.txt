Sharapova İstanbul'da
İstanbul'da 23-28 Ekim'de gerçekleştirilecek TEB-BNP Paribas WTA Championships uluslararası kadınlar tenis turnuvasında mücadele edecek Maria Sharapova, genç tenisçilerle biraraya geldi.
 İstanbul'da 23-28 Ekim'de gerçekleştirilecek TEB-BNP Paribas WTA Championships uluslararası kadınlar tenis turnuvasında mücadele edecek ünlü Rus sporcu Maria Sharapova, düzenlenen etkinlikle Anadolu'dan gelen genç tenisçilerle bir araya geldi.
 Organizasyonun yapılacağı Sinan Erdem Spor Salonu'nda düzenlenen ve Türkiye Tenis Federasyonu Başkanı Ayda Uluç'un da katıldığı etkinlikte, Sharapova genç oyuncularla fotoğraf çektirip, onlar için tenis topu imzaladı.
 Etkinlikte genç oyuncuların sorularını da yanıtlayan Rus sporcu, Türkiye'de bulunmaktan mutlu olduğunu söyledi. Justine Henin ve Monica Seles'in çok sevdiği oyuncular olduğunu ifade eden Rus tenisçi, herhangi bir Türk tenisçi ile daha önce karşılaşmadığını, ancak Çağla Büyükakçay ve İpek Şenoğlu'nu tanıdığını dile getirdi. Sharapova, genç oyunculara başarılı olabilmeleri için çok çalışmaları tavsiyesinde bulundu.
 Ağrı'dan gelen genç oyuncu Didem Aslan'ın ''Ağrı'ya gelmeyi düşünüyor musunuz-'' şeklindeki sorusunu Sharapova, ''Bütün sene turnuva oynuyorum. Hayatımda bir iki hafta boş olsa gelmek isterim. Belki tenis kariyerimi bitirdikten sonra'' şeklinde cevaplandırdı.
 Didem Aslan, Sharapova ile bir araya geldiği için çok mutlu olduğunu dile getirerek, ''Sharapova'yı görmek en büyük hayallerimden biriydi. O hayalim gerçek oldu. Görüşeceğimi sınıfımdaki herkese söyledim. Ünlü biri ile tanışmak çok güzelmiş. Çok heyecanlandım. Sadece ben değil Ağrı'daki herkesin görmesi için o soruyu sordum'' ifadelerini kullandı. 
  