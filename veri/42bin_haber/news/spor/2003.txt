Başkan umutlu konuştu
Federasyon başkanı Uçar "Sofuoğlu'nun arkasından genç yetenekler geliyor dedi.Motosiklet Federasyonu Başkanı Bekir Yunus Uçar, Toprak Razgatlıoğlu, Harun Çabuk ve Ata Nurcan'ı, dünya şampiyonu motosikletçimiz Kenan Sofuoğlu'nun arkasından gelecek genç yetenekler olarak görüyoruz dedi.

Bekir Yunus Uçar, AA muhabirine yaptığı açıklamada, geçen ay üst üste üçüncü kez Dünya Süpersport şampiyonu olarak bir ilke imza atan Kenan Sofuoğlu'nun, başarısının yanı sıra mütevazı kişiliğiyle de gençlere örnek olduğunu söyledi.

Sofuoğlu'nun izinden giden yetenekli genç motosikletçilerin bulunduğunu ve federasyon olarak onlara da destek olmaya çalıştıklarını ifade eden Uçar, Toprak Razgatlıoğlu, Harun Çabuk ve Ata Nurcan'ı, dünya şampiyonu motosikletçimiz Kenan Sofuoğlu'nun arkasından gelecek genç yetenekler olarak görüyoruz diye konuştu.

Üç motosikletçinin de oldukça yetenekli olduğunu vurgulayan Uçar, Türkiye'nin en genç şampiyon motosikletçisi Razgatlıoğlu'nun, geçen ay Red Bull MotoGP Rookies Kupası'nın seçmelerinde gösterdiği başarı sonucunda, gelecek yıl bu kupada yarışmaya hak kazandığını hatırlattı.

Uçar, Harun Çabuk'un Avrupa ve Doğu Avrupa Süpermoto Şampiyonası'nda gençler şampiyonu olduğunu anımsatırken, Ata Nurcan'ın da Türkiye'nin süpermoto sınıfında en başarılı ismi olduğunu belirtti.