Takıma zemzem sulu moral kahvaltısı
Spor Toto Süper Lig'in 11'inci haftasında pazar günü Galatasaray'ı konuk edecek olan Mersin İdmanyurdu'nun futbolcuları, teknik heyeti ve yöneticileri, Silifke İlçesi'ne bağlı Narlıkuyu Beldesi'nde moral kahvaltısında biraraya geldi.
Eğitimci bürokrat Cafer Selvi tarafından Yörük Cafe'de verilen kahvaltının ardından futbolculara hurma ve zemzem suyu ikram edildi, dualar okundu.

Kulüp Başkanı Ali Kahramanlı, kahvaltının ardından yaptığı açıklamada, çok zor şartlarda buralara kadar geldiklerinin altını çizerek, "Bu takım 2'nci Lig'deydi, sonra Bank Asya'ya, daha sonra da Süper Lig'e çıktı. Bugün tabi ki bazı sıkıntılar yaşayabiliyoruz. Bunları inşallah herkesin desteği ve katkısıyla aşacağız. Hiç kimsenin bundan şüphesi olmasın. Ben ve yönetim kurulu arkadaşlarım her zaman zoru başardık. Buraya kadar hep zorluklarla geldik. Bugün iyi bir kadroya sahibiz, iyi bir takıma sahibiz" dedi.

GALATASARAY MAÇI ÇOK ÖNEMLİ
Galatasaray maçının büyük önemi bulunduğuna da dikkat çeken Başkan Kahramanlı, şöyle devam etti:

"Galatasaray büyük bir camia, büyük bir takım. İyi bir kadroya sahip. Ama ne olursa olsun tabi ki Mersin İdmaryurdu'da iyi bir takıma, kadroya sahip. Bakıyorsunuz Kasımpaşa geliyor Bursa'da Bursaspor'u yeniyor. Trabzon'a gidiyoruz Trabzon'u yeniyoruz. Kimin nerede ne yapacağı hiç belli olmaz. Ama net olarak söyleyeyim Galatasaray güçlü bir takım, iyi bir rakip. İnşallah Galatasaray'ı yeneceğiz. Futbolcularımız da, bizde bunun farkındayız. Oyuncularımız sahada gereğini yapacaktır. Herkesin özverili çalışacağına inanıyoruz. Taraftarlarımızın desteğiyle bu haftaki maçımızı galibiyetle bitirip, bütün taraftarımızı ve Mersinlileri sevindireceğiz. Mersin İdmanyurdu yıllar sonra çıktığı süper ligde kalıcı olacaktır. Bunu hep birlikte destek olunduğu sürece başaracağız."

Yöresel tatlardan oluşan Yörük kahvaltısında futbolcularının son derece neşeli ve moralli oldukları gözlenirken, kahvaltının yapıldığı kafenin çalışanları sakatlığı süren Yattara ile hatıra fotoğrafı çektirdi.