Bülent Uygun: Şike dalgası Türk futboluna darbe vurdu
Sanica Boru Elazığspor'dan ayrıldıktan sonra zamanının kendini geliştirmeye veren Bülent Uygun, Avrupa'da yayılan şike dalgasının Türk futboluna darbe vurduğunu söyledi.
Elazığspor'dan ayrıldıktan sonra antrenörlük kursuna devam eden Bülent Uygun gündeme ilişkin Cihan Haber Ajansı muhabirine açıklamalarda bulundu. 

Geçen sezon sonunda Elazığspor'u şampiyon yaptıktan sonra yeni sezona ekonomik anlamda 30 trilyonluk bir borçla girdiklerini anlatan Uygun, "Borçları azaltmak adına güzel işler yaptık, sonucunda 12 trilyonluk bütçe ile lig için bir kadro oluşturduk. Ama o zaman stadın yetişmemesi, tesislerin olmaması ve büyük maçlar sonrasında takım kötü gitti ve biz de takım için bu yolu seçerek ayrıldık. Ama şu andaki takımın başarılı gidişatı ve Yılmaz Vural ile başarısı beni mutlu ediyor. İnşallah ligde kalırlar. Şu anda Akhisar ile Elazığspor en az para harcayan ve diğerlerinin üçte bir fiyatına kurulan takımlar." dedi.

ERTUĞRUL HOCA BİZİM JENERASYONUN BAŞINDA GELİYOR
Ertuğrul Sağlam'ın Bursaspor'dan ayrılışını da değerlendiren Bülent Uygun, konuya ilişkin şunları kaydetti:

"Ertuğrul Sağlam hakikaten çok sağlam karakterde özel bir hoca. Bizim jenerasyonda en önemli hocaların başında geliyor. Bizim Sivasspor'da başlattığımız çıkışı şampiyonlukla taçlandıran bir hoca. Bursaspor'dan ayrılmasına ben çok üzüldüm. Ama Bursaspor taraftarını da ona sahip çıktıkları için tebrik ediyorum. Ertuğrul Hoca başka takımlarda da bu başarısını tekrarlayacaktır." 

Bursaspor ile alakalı kendi isminin geçmesi konusunda ise Bülent Uygun şöyle konuştu: "Ersel hocanın bu iş için daha uygun olduğunu düşünüyorum. Bana da dolaylı yollardan teklifler geliyor ama her işe hayır ve kısmet demek lazım. Biz sonraki zamanlar içinde bize gelen teklifler içinde hayal ettiğimiz teklifler gelirse o zaman değerlendiririz." 

Son dönemde yapılan transferleri de değerlendiren genç hoca, Türkiye'de sistemsizliğin sistem olduğunu belirterek yıldızları baştan gençken getirmenin önemine değindi. Gelen yıldızların çok önemli olduğunu belirten Uygun, altyapıya da önem verilmesi gerektiğini bildirdi.

ŞİKE SÜRECİ TÜRK FUTBOLUNA DARBE VURDU
Türkiye'de patlak veren şike iddialarında adı en sık geçen isimlerden olan Bülent Uygun, son olarak Avrupa'da yayılan şike dalgası konusunda ise şunları söyledi:

"Tabi Avrupa'da ki yayılan sistemleri fazla bilmiyoruz ama Türkiye futboluna çok etki ettiği aşikar. Dolayısı ile istenmeyen bir çok olay birbirini takip etti ve Türk futboluna büyük darbe vurdu. Planlı bir şekilde hareket etmek varken sadece şaibeleri bir anda ortada bırakıp şaibelerle yürüyen bir operasyon oldu ve bunun sonucunda da acısını herkes gibi bizlerde fazlası ile çektik."

Bir an önce adaletin yerini bulmasını isteyen Bülent Uygun, "Bütün süreç Yargıtay'da. Biz Allaha şükür veremeyeceğimiz hiçbir hesabımız yok. Bu hesabımızı da en güzel şekilde verip, aklanıp çıkacağımızdan eminim her hangi bir sorun teşkil etmiyor." şeklinde sözlerini tamamladı.