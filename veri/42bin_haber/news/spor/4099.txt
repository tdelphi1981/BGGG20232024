Tofaş'ın hedefi Erdemirspor
Beko Basketbol Ligi ekiplerinden Tofaş'ın antrenörü Ahmet Çakı, Öncelikli hedefimiz, yarın oynayacağımız ligdeki Erdemir maçı. Bu maçı kazanarak ligi galibiyetle tamamlamak istiyoruz dedi.

Tofaş, yarın konuk edeceği Erdemir maçı hazırlıklarını Atatürk Spor Salonu'nda yaptığı çalışmalarla sürdürüyor. Çakı yaptığı açıklamada, ligin ilk yarısını galibiyetle tamamlamak istediklerini söyledi. Çakı, şöyle konuştu: Avrupa Kupası'nda sahamızda maç kaybetmeden mücadele etmek ve gruptan çıkmak istiyoruz. Öncelikli hedefimiz yarın oynayacağımız ligdeki Erdemir maçı. Bu maçı kazanarak ligi galibiyetle tamamlamak istiyoruz. Zorlu bir mücadele olacak. Rakibimiz geçtiğimiz haftayı galibiyetle tamamladı. Önce bu maçı kazanıp, sonra salı günü sahamızda oynayacağımız Avrupa maçında gruptaki ilk maçımızı Ukrayna'nın Khimik Yuzhne takımı ile Bursa'da oynayacağız, bu maçı kazanarak avantaj elde etmek istiyoruz. Yeni transferimiz Lukauskis bu maçlarda forma giymeyebilir. Antrenman eksiği var.
 
Tofaş'ın yeni transferi Litvanya milli formasını giyen Mindaugas Lukauskis ise takımın başarısı için çalışacağını ifade ederek, Tofaş'a katkıda bulunmak için geldim. Takımımın başarısı için çalışacağım. Tofaş ve Türk basketbolu hakkında bilgim var dedi.