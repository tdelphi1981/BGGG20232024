Fikret Orman'dan 'sakatlık' açıklaması
Beşiktaş Kulübü Başkanı Fikret Orman, son zamanlarda futbol takımında yaşanan sakatlıkların sadece sağlık ekibine bağlanmaması gerektiğini söyledi.
Akaretler'deki kulüp binasında Fleetcorp firmasıyla yapılan sponsorluk anlaşmasından sonra basın mensuplarının sorularını yanıtlayan Fikret Orman, yaşanan sakatlıkları önlemek için futbolcuların da kendilerine verilen idman programına uyması gerektiğini dile getirdi.

Sakatlıklara birçok etkenin neden olduğunu vurgulayan başkan Orman, şunları söyledi:

'Bu konuya sadece sağlık kurulu olarak bakmamak gerekiyor. Futbolcularımız profesyonel oyuncular ve idman programlarını takımla beraber olmadan da yapmalılar. İdmanlarını gereği gibi yapmayıp sonra da sakatlıklar yaşanıyor. Bunlar da etkenlerden bir tanesi. Sakatlıklar üst üste gelince herkes farklı yerlere çekmeye çalışıyor, ama bunlara çok katılmıyorum. Ellerindeki programı doğru dürüst, layıkıyla yapan sporcularımıza iş düşüyor.'

-'Ligde henüz bir şey bitmiş değil'-
Beşiktaş Teknik Direktörü Samet Aybaba'dan memnun olduklarını belirten başkan Orman, ligde liderin 5 puan gerisinde olduklarını ve henüz bitmiş bir şeyin olmadığını söyledi.

Fikret Orman, günlük sonuçlardan çok, sürekliliğin olması gerektiğinin altını çizerek, şöyle devam etti:

'Samet Aybaba'dan memnunuz. Hocamız Beşiktaş'ın içinden gelen, çok kariyerli, düzgün ve her şeyden önemlisi iyi bir insan. Takımın da lideridir. Ligde liderin 5 puan gerisindeyiz. Bu puan farkı da kapanmayacak bir şey değil. Bizim için şampiyonluktan daha önemli olan sahada mücadele eden, alnının terini formasına akıtan bir takım oluşturmaktır. Bazı şanssızlıklar yaşadık, hakem hataları, sakatlıklar ve bireysel hatalar gibi... Ama yolun başındayız. Hiçbir şey bitmiş değil bizim için.'

Sanica Boru Elazığspor ile 9 Şubat Cumartesi günü deplasmanda oynayacakları maça da değinen başkan Orman, 'Elazığ'da yaptırdığımız bir okulumuz var. Onu ziyaret edeceğiz, ardından da maça gidip hayırlı bir skorla döneceğiz. Buna inanıyorum' diye konuştu.

-'Avrupa kupalarına katılmamızda bir sıkıntı yok'-
Yurt dışı kaynaklı bazı yayın organlarında Beşiktaş'ın gelecek sezon da Avrupa kupalarına katılamayacağına ilişkin haberlerin çıktığının sorulması üzerine de başkan Orman, 'Her yapılan habere açıklama yapacak durumda değiliz. Biz Avrupa kupalarına katılmak için değil, Beşiktaş'ın itibarı açısından tüm yükümlülükleri yerine getirmeye çalışıyoruz. Herkesin de malumu, geçmişten gelen bir borç yükümüz var. Bunların yüzde 60-70'ini çözdük. Gelecek sezon için bizim açımızdan gözüken bir sıkıntı yok' cevabını verdi.

Son olarak stat konusuna da değinen Fikret Orman, 'Kamuoyunu beklentide tutup, herhangi bir aksilikte insanları çöküntüye uğratmak istemiyorum. Biz işimizi yapacağız, sonra açıklayacağız. Artık son 100 metrelere geldiğimizi ifade edebilirim' diyerek sözlerini tamamladı.