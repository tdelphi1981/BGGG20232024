Başkanı olduğu kulübe futbolcu oldu
PTT 1. Lig'deki haklarını donduran Ankaraspor, ara transferin son gününde eski Ankaragücü Kulübü Başkanı Ahmet Gökçek'e lisans çıkardı.
Türkiye Futbol Federasyonu'nun internet sitesindeki bilgi bankası bölümünde Ankaraspor Kulübü'nün ara transfer döneminin son günü olan 1 Şubat tarihi itibariyle Ahmet Gökçek'e lisans çıkarıldığı bilgisi yer aldı.

Bölümde ayrıca, Ahmet Gökçek'in sözleşmesinin bitiş tarihi olarak da 31 Mayıs 2015 gösterildi.

Gökçek, daha önce Ankaraspor'da futbol şube sorumlusu olarak görev yapmıştı. 
ANKARASPOR'DAN AÇIKLAMA GELDİ

Ankara Büyükşehir Belediye Başkanı Melih Gökçek'in oğlu Ahmet Gökçek'in, Ankaraspor adına lisans almasının, "Futsal'ın (Salon futbolu) yaygınlaştırılmasın amaçladığı" açıklandı.

Ankaraspor, Ahmet Gökçek'e lisans verilmesi konusunda yaptığı açıklamada, Futsal'ın Türkiye'de yeterli ilgi görmediği, kamuoyunun bu spor branşına ilgisini çekebilmek amacıyla, Ankara'nın dikkat çeken isimlerini Ankaraspor Futsal takımının bünyesine katılmasına çalışıldığı belirtildi. Açıklamada, "Konuyu Sayın Ahmet Gökçeke de iletmekle beraber kendisi bu düşüncemizi destekleyerek bu hususta bizlere memnuniyetle yardımcı olacağını belirtmiştir. Bu vesile ile Futsal takımımızda fazla olmasa da birkaç müsabakada yer almayı kabul etmiştir" denildi.

Futsal liglerinin Türkiye'de TFF bünyesinde yer aldığının, dolayısıyla da Futsal takımında oynayacak kulüplerin TFF'ye amatör ya da profesyonel olarak lisans edilmesi gerektiğinin belirtildiği açıklamada, Futsal Büyükler kategorisinde herhangi bir yaş sınırlamasının olmadığı da hatırlatıldı.
 
"ASKERLİĞİNİ YAPTIĞINA İLİŞKİN BELGE TFF'YE TESLİM EDİLDİ"
 
Açıklamada, "Ahmet Gökçeke lisans çıkartmak için TFF Ankara Bölge Müdürlüğüne başvurarak gerekli belgeler ve Ahmet Gökçekin askerliğini yaptığına dair belge teslim edilmiş ve bunun sonucu da profesyonel lisansı alınmıştır. Kulübümüzün kendisine profesyonel lisans almasındaki amacı olayın haber niteliğini artırmak olup bugün yapılan haberlere baktığımızda bu amacımıza ulaştığımızı memnuniyetle görmekteyiz" ifadesi kullanıldı. 

Ankaraspor açıklamasında, Futsal'a destek vermek isteyen diğer ünlü isimlere de kulübün kapısının açık olduğu vurgulandı. 