'Arsenal'de benimle dalga geçerlerdi'
Spor Toto Süper Lig ekiplerinden Beşiktaş'ın genç orta saha oyuncusu Oğuzhan Özyakup, Beşiktaş Dergisi'ne konuştu.
 Bu sezon başında katıldığı Beşiktaş'ta gösterdiği performans ile siyah-beyazlı ekibin vazgeçilmez isimlerinden birisi olan Oğuzhan Özyakup, Beşiktaş Dergisi'ne önemli açıklamalarda bulundu.
 Genç futbolcu Samet Aybaba'nın gençlere verdiği öneme dikkat çekerken Manuel Fernandes ile olan ilişkisinden çocukluk hatıralarına kadar birçok konuda önemli sözler kullandı.
 İşte Oğuzhan'ın röportajından öne çıkanlar...
 "Beşiktaş’ın bu sezon gençlere şans vereceğini biliyordum. Artık oynamak istediğim için de Beşiktaş’ı tercih ettim. Bu tercihimden dolayı da çok mutluyum. Her şey şu anda çok iyi gidiyor."
 "Hollanda’daki Sultan Ahmet Camii’nin alt katında maçları yayınlıyorlardı. Özellikle derbi maçlarında çok dolu oluyordu. Ben de 10-11 yaşlarımda oraya gidiyordum. Galatasaray maçında yedek beklerken o günler aklıma geldi."
 "Kamp döneminde transferlerle beraber altyapıdan çıkan birçok yeni oyuncu olduğu için birbirimize alışmamız gerekiyordu. Genç olduğumuz için bu süreci kolay atlattık. Ama bunda tecrübeli isimlerin de katkısı oldu. Yaş anlamında iyi bir denge yakaladığımızı düşünüyorum."
 "Hırçın bir futbolcu değilim. Hatta Arsenal’de arkadaşlarım ‘Hep teknik oynuyorsun, hiç faul yapmıyorsun’ diyerek dalga geçerlerdi. Ama burada çok kolay kartlar yedim. Hatalar yaptım..."
 "Fernandes’le aramızdaki iletişim çok iyi. Örneğin idmanda bir pozisyondan sonra ‘Şunu şöyle yapsaydın daha iyi olurdu’ gibi tavsilerde bulunuyor. Aynı şekilde maçlarda kendisini uyarmamıza da izin veriyor. Çok alçakgönüllü biri. Tanımayan insanlar gelip soruyorlar soğuk olup olmadığını. Ama sadece dışarıdan öyle görünüyor."