Beşiktaş'a imza attılar!
Beşiktaş Kulübü, devre arasında kadrosuna kattığı Gökhan Süzen ve Sinan Kurumuş ile resmi sözleşme imzaladı.
Beşiktaş Nevzat Demir Tesisleri'nde düzenlenen imza törenine Futbol İdari Direktörü Semih Usta ve futbolcular katıldı.
 
Sezonun ilk yarısının bitiminde teknik heyet, izleme komitesinin raporu ve imkanlar ölçüsünde kadrolarını güçlendirdiklerini dile getiren Usta, "Biz Beşiktaşlılık duruşuna uygun transferler yaptık. Bu iki oyuncunun camiamıza katkıda bulunacağına inanıyorum. Oyuncularımızın başarılı olacaklarına güveniyoruz. Transferde ihtiyaç olursa yine de takviyeler yapabiliriz." dedi.

Semih Usta, bundan sonra profesyoneller ön planda olacağını sözlerine ekledi.

GÖKHAN SÜZEN: BÜYÜK TAKIMA GELMEK HER OYUNCUNUN HAYALİDİR
Beşiktaş'ın yeni transferlerinden Gökhan Süzen de "Büyük takıma gelmek her futbolcunun hayalinde olan birşeydir. Böyle bir hayali gerçekleştirdiğim için mutluyum. Transferim sezon öncesi gerçekleşecekti ama olmadı. Ben oynadığım takdirde Beşiktaş'ın beni isteyeceğini biliyordum. Güzel bir tranfser dönemi oldu. Transferimde emeği geçen herkese teşekkür ediyorum." dedi.

Genç futbolcu, kendisinden beklentilerin farkında olduğunu dile getirerek, başarılı olmak için elinden geleni yapacağını kaydetti. Gökhan Süzen, ilk maçta cezalı olduğu için forma giyemeyeceğini ve bu nedenle devre arasındaki çalışmalarda hep yedek takımla antrenman gerçekleştirdiğini ve bunun cezaasını çektiğini ifade etti.

Beşiktaş'ın diğer bir yeni transferi Sinan Kurumuş da 18 yaşında Beşiktaş'a transfer olarak hayalini gerçekleştirdiği için mutlu olduğunu söyledi. Genç oyuncu, "İdmanlarda çok iyi çalışarak forma şansı bulmaya çalışacağmı. Ben iyi çalışırsam hocam bana forma şansı verecektir. Forma şansı bulursam da asla hocamı mahcup etmem." diye konuştu.

Sinan Kurumuş, takımdaki arkadaşlık ortamından dolayı asla adaptasyon sorunu yaşamadığını sözlerine ekledi.