Yıldıray Baştürk'ten ziyaret
Eski milli futbolcu Yıldıray Baştürk, Bochum'da kamp yapan Altınordu U15 takımını ziyaret etti.
Çocukların sorularını cevaplayan usta oyuncu, çok önemli tavsiyelerde bulundu. 
Yıldıray Baştürk, Almanya'da hazırlık maçları serisini sürdüren Altınordu U15 takımını Bochum'daki kampında ziyaret etti. Altınordu'nun Almanya temsilcisi Yasin Özçelik'in davetlisi olarak geldiği kampta çocuklarla keyifli bir sohbet gerçekleştiren ve deneyimlerini aktaran Baştürk, genç oyunculara tavsiyelerde bulundu. "Önünüzde futbolcu olup olmayacağınızı belirleyecek üç önemli sene var" diyen Baştürk, "Yaptığınız işe yüzde 100 konsantre olun" dedi. 
Genç futbolculara "Çalışın, isteyin, kendinize güvenin ve başarın" vurgusu yapan Baştürk, "Bunları yapmamanız için önünüzde hiçbir engel yok. Kendinize bir misyon belirleyin ve peşinden gidin. Örneğin ben, Avrupa'da Türkiye'yi temsil eden bir futbolcu olmayı hedefledim ve bu uğurda İstanbul'dan gelen teklifleri bile geri çevirdim" diye konuştu. 
"Türk futbolcuları, Almanya'daki kadar iyi çalışma koşulları ve sosyal imkanlara kavuştuğu anda en az onlar kadar başarılı olacaklardır" saptamasında bulunan Baştürk, "Altınordu'da bu sisteme olan inancı yakından gördüm. Eğer istikrar sağlanır ve bu sürdürülebilir hale getirilirse Altınordu, çok önemli bir atılımı gerçekleştirecektir. Ama her şeyden önemlisi sizin çalışmanızdır. Mesut Özil benim iyi arkadaşımdır ve her zaman Real Madrid'in en çalışkan futbolcusunun Ronaldo olduğunu söyler. Kariyeriniz ve yeteneğiniz ne olursa olsun, açıklarınızı ortaya çıkarıp üzerine gitmezseniz başarı da hayal olur. Sonra da kendinize güveneceksiniz. Örneğin Casillas, henüz 17 yaşında şampiyonlar ligi finalinde forma giydi ve maçı çeviren adam oldu. O formayı da bir daha bırakmadı. O gün kaleye geçecek özgüvene sahip olmasaydı, bugün Dünya futbolunda belki Casillas diye bir futbolcu da olmayacaktı. Çalışmak, istemek, güvenmek ve başarmak için önünüzde hiçbir engel yok ve kendinize bir misyon belirleyin. Bu hayata gelmenizin bir anlamı olmalı. Beşiktaşlı olmama, Fenerbahçe ve Galatasaray'dan teklif almama rağmen ben, misyonumu Türkiye'yi Avrupa'da temsil eden bir Türk futbolcusu olmak olarak belirlemiştim ve bu nedenle de İstanbul'a gelmedim. Siz de kendinize bir misyon belirleyip onun peşinden gidin" şeklinde konuştu. 
Baştürk'e tavsiyeleri için teşekkür eden Altınordu Genel Müdürü Murat Dizdar, kendisini İzmir'e de davet edip tecrübelerinden faydalanacaklarını söyledi.