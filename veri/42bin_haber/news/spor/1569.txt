Karatede Enis Erkan finale yükseldi
Fransa'nın başkenti Paris'te bugün başlayan Dünya Karate Şampiyonası'nın ilk gününde erkekler kumite artı 84 kiloda Enes Erkan finale yükseldi.
Türk karateci Erkan, ilk turda Amerikalı Sot'u 5-0, ikinci turda da Alman Jonathan Horne'u 2-0'lık sonuçla mağlup etti. Enes Erkan, 3. turda İsveçli Thyden'i 3-0, İtalyan Maniscalco'yu da grup finalinde 2-0 yenerek, grubunda ilk sırayı aldı ve yarı finale yükseldi. Yarı finalde İranlı Poorsab'ı da 6-4 mağlup eden Erkan, finale yükselmeyi başardı.

Bu arada, Enes Erkan artı 84 kilonun finalinde 24 Kasım Cumartesi günü Azeri Atamov ile karşılaşacak.

-Katacılar başarılı olamadı-

Erkekler ferdi katada mücadele eden Mehmet Yakan ilk turu bay geçtikten sonra ikinci turda Libyalı Elmzla'yı 5-0, ardından ABD'li Bradford'u 3-2 yenerek, 3. tura çıktı. Üçüncü turda Güney Koreli Park'a 3-2 mağlup olan Yakan, rakibinin Fransız Dack'a yenilmesiyle repesaj şansını kaybetti ve elendi.

Bayanlar ferdi katada mücadele eden Kübra Akarsu da ikinci turda Belaruslu rakibi Yermakova'yı 5-0 yendikten sonra son dünya şampiyonu Japon Usami karşısına çıktı. Japon rakibine 5-0 mağlup olan Akarsu, repesaj maçında da Hırvat Kiuk'a yenilerek, şampiyonaya veda etti.

Dünya Şampiyonası'nın ilk gününde tatamiye çıkan Türk sporculardan erkekler 84 kiloda Yavuz Karamollaoğlu Japon Araga'ya hakem kararıyla 5-0, bayanlar artı 68 kiloda Meltem Hocaoğlu da Yunanlı Chatziliadou'ya 2-0 yenilerek, şampiyona dışında kaldı.