Galatasaray'ın rakibi belli oldu
Galatasaray, UEFA Şampiyonlar Ligi çeyrek finalinde İspanya'nın Real Madrid takımıyla eşleşti.
İsviçre'nin Nyon kentindeki Avrupa Futbol Federasyonları Birliği'nin (UEFA) genel merkezinde yapılan kura çekiminde, UEFA Şampiyonlar Ligi'nde çeyrek final eşleşmeleri belli oldu. UEFA Genel Sekreteri Gianni Infantino ve UEFA Turnuvalar Direktörü Giorgio Marchetti'nin ev sahipliğinde düzenlenen kura töreninde, UEFA Şampiyonlar Ligi finalinin oynanacağı Wembley Stadı nedeniyle İngiltere'den Steve McManaman da hazır bulundu.

Galatasaray'ın çeyrek finaldeki rakibi, İspanya'nın Real Madrid takımı oldu.

Sarı-kırmızılılar, sahasında ve deplasmanda olmak üzere toplam 2 maç yapacak. İlk maç 2 veya 3 Nisan'da İspanya'nın başkenti Madrid'deki Santiago Bernabeu Stadı'nda, rövanş maçları ise 9 veya 10 Nisan'da Türk Telekom Arena'da yapılacak.

UEFA Şampiyonlar Ligi yarı final kuraları, 12 Nisan'da çekilecek. Yarı final ilk maçları 23 ve 24 Nisan'da, rövanşları ise 30 Nisan-1 Mayıs tarihlerinde yapılacak. Final maçı ise 25 Mayıs'ta İngiltere'nin başkenti Londra'daki Wembley Stadı'nda oynanacak.