Galatasaray'ın gözü Arnavutköy'de
Galatasaray Kulübü, Florya Metin Oktay Tesisleri'ni taşıma planı çerçevesinde, Arnavutköy'de 200 dönümlük bir araziyi gündemine aldı.
Arnavutköy Belediye Başkanı Haşim Baltacı yaptığı açıklamada, Galatasaray Kulübü Başkanı Ünal Aysal ve bazı yöneticilerle konuyla ilgili iki görüşme yaptıklarını söyledi.

Sarı-kırmızılı yetkililerin ilk olarak bölgelerinde uygun arazi olup olmadığı konusunda bilgi almak için kendileriyle görüşme yaptığını aktaran Baltacı, 'Biz de uygun olabilecek yerleri kendilerine söyledik. Tabii bu yerlerin plan eksiklikleri olduğunu da aktardık. İkinci görüşmemizde İmrahor mevkisinde bir yer üzerinde yoğunlaştık. Burası mülkiyeti hazineye ait bir alan. Plan ve projelerinde bazı değişiklikler yapılması gerekiyor. Toplam 200 dönüm civarı bir alana sahip. Etrafındaki bölümlerle bu alan daha da genişletilebilir' ifadelerini kullandı.

İlgilenilen arazinin hazineye ait olması nedeniyle Galatasaray idarecilerinin Ankara'da da bazı temaslarda bulunduklarını bildiğini dile getiren Baltacı, hangi aşamaya gelindiğinden ise haberdar olmadığını vurguladı.

-'Tesis, ilçemize katkı sağlayacaktır'-
Haşim Baltacı, Galatasaray'ın tesislerini Arnavutköy'e taşıması durumunda, bu durumun ilçelerine katkı sağlayacağına inandıklarını belirtti.

Arnavutköy'ün özellikle kuzey bölgesinin önemli projelere ev sahipliği yaptığını anlatan Baltacı, şöyle konuştu:

'O bölgede hem spor turizmiyle ilgili hem de endüstriyel gelişmeler olacak. Bize ilk geldiklerinden itibaren hen türlü konuda yardımcı olmaya çalıştık ve iyi niyetimizi ortaya koyduk. Bu konunun Arnavutköy'e, insanımıza ve Türk sporuna katkı sağlayacağına inanıyoruz. Olumlu bakıyoruz. Plan ve yapılaşma imkanları oluştuğunda, ilerleyen günlerde tekrar görüşme yaparız.'

Galatasaray Kulübü Başkanı Ünal Aysal'ın, içinde göleti de bulunan bir yer olmasını istemesiyle ilgili daha önce yaptığı açıklamanın hatırlatılması üzerine de Baltacı, 'Bu alan İmrahor Göleti'ne yakın ama arazinin hemen yanında eski kömür ocakları bulunuyor. Oldukça büyük bir alan da içi su dolu şekilde yapay bir gölet halinde. İhtiyaçlarını karşılayabilir' diyerek sözlerini tamamladı.