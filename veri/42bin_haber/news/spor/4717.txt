Kasımpaşa Türkiye'ye örnek olmak istiyor
Spor Toto Süper Lig ekiplerinden Kasımpaşa'nın Gürcü teknik direktörü Şota Arveladze, Türkiye'de örnek alınacak bir kulüp oluşturmak istediklerini söyledi.
Arveladze, Antalya kampını, ligde ikinci yarıyı, 18. hafta mücadelesinde Galatasaray ile yapacakları maçı ve hedeflerini anlattı.

Gürcü teknik adam, iyi bir kamp dönemi geçirdiklerini aktararak, 'Antalya'da çok güzel bir kamp geçirdik. İlhan Eker'in sakatlığı biraz can sıktı ama o da uzun süreli bir sakatlık değil. Herkes tatilden döndüğü için futbol oynamayı çok özlemişti. Antalya da bir takımın kamp yapması için çok uygun bir yer. Sahalar çok iyi. Önemli olan bu çalışmalarımızı sahaya yansıtmaktır' diye konuştu.

-'İkinci yarıda daha fazla puan toplayacağız'-
Lacivert-beyazlıların 40 yaşındaki çalıştırıcısı, ikinci devre ilk yarı topladıkları 23 puandan daha fazla puan kazanacaklarına inandığını belirterek, şunları söyledi:

'Takımımdan ikinci yarıda daha fazla şey bekliyorum. Daha fazla puan toplayan bir Kasımpaşa göreceğiz. İkinci devre her zaman zor geçer. Devre arasında düzen, takım ve karakter olarak birbirimizi daha iyi tanıdık. Hem oyuncuların beni, hem de benim oyuncuları iyi tanımam önemli. Benim onlardan ne istediğimi şimdi daha iyi biliyorlar. Bu bir avantajdır.'

-'Galatasaray savunmada çok güçlü değil'-
Arveladze, Spor Toto Süper Lig'de ikinci yarının açılış maçında sahasında konu edecekleri Galatasaray karşısında kazanmak istediklerini dile getirdi.

Galatasaray'ın iyi bir takım olduğunu vurgulayan genç teknik adam, 'İki takım için de çok önemli bir maç. İlk yarıda sezonun açılış maçını seyrettim. Kasımpaşa o maçta çok iyi oynamıştı. Galatasaray çok iyi bir takım ve forvetleri savunma arkasına iyi koşular yapıyor. Bu oyunculara da iyi pas atan futbolcular var. Buna karşın bu sezon çok gol yediler. Savunmada çok güçlü değiller. Hücumda çok etkililer ama savunmadaki hatalarını iyi değerlendirerek kazanmak istiyoruz. Türkiye'de tempolu maçlar oynanıyor. Sahada kalite de var. Bu yüzden iyi bir maç olmasını bekliyorum' ifadelerini kullandı.

-'Ligin kalitesi düşmedi'-
Bu sezon Spor Toto Süper Lig'in ilk yarısı sonunda takımlar arasındaki puan farkının çok olmamasını da değerlendiren Gürcü teknik adam, 'Herkes ilk üç takımın aşağıdakilere 50 puan fark atmasına alışmış. Eskiden bütün Türk oyucular Fenerbahçe, Galatasaray ve Beşiktaş'ta toplanıyordu. Aslında şimdi de aynı. Oyuncu maalesef büyük takımda oynamayı tercih ediyor. Örneğin, Ceyhun Gülselam Galatasaray'da ve Trabzonspor'da doğru dürüst oynamadı. Ben Kayserispor'da çalışırken rica ediyorduk, gel bizde oyna diye. Maalesef 3 sene sonra gitti Kayserispor'a. Ligde kesinlikle kalitenin düştüğüne inanmıyorum. Bu sene biraz fazla beraberlik olduğu için puanlar bu kadar yakın' şeklinde konuştu.

-'Türkiye'ye örnek olacağız'-
Kasımpaşa'nın en büyük hedefinin, güçlü bir kulüp olmak olduğunu vurgulayan Arveladze, bunun yanında başarıyı da kısa vadede yakalamak istediklerini dile getirdi.

Örnek bir kulüp olmak istediklerini aktaran Gürcü çalıştırıcı, 'İlk hedefimiz çok güçlü bir kulüp olmak. İskoçya'da Glasgow Rangers 3. ligde 50 bin kişi önünde oynuyor. İtalya'da Fiorentina ve Juventus 2. ligde aynı şekilde oynadı. Bunun sebebi çok güçlü kulüp olmaları. Şu an gerçekten en büyük hedef, ciddi, örnek olan bir kulüp olmak. Hedefleri ona göre belirleyeceğiz. Herkes çok çabuk başarı ister. Biz de aynı şekilde başarı istiyoruz. Biz de insanız ve kimse 10 yıl beklemek istemez. Örnek bir kulüp olursak başarılar da gelecektir' diye konuştu.

Transfer konusuna da değinen Arveladze, 'Sadece takıma doğrudan etki eden bir oyuncu olursa transfer yapmayı düşünüyoruz. Zaten Ibricic'i kadromuza dahil ederek böyle bir oyuncu aldık. Sadece bu seneyi kurtaran bir oyuncu istemiyorum. Kadro hiç bir zaman yeterli diyemeyiz. Galatasaray bile oyuncu arıyorsa demek ki kadro hiç bir zaman yeterli değildir. Önemli olan transferde, takıma girdiği zaman etkili olacak bir futbolcu olması lazım' diyerek sözlerini tamamladı.