Aslan deplasmanda kayıp
 
 Spor Toto Süper Lig'in 22. haftasında yarın Akhisar Belediyespor'a konuk olacak lider Galatasaray, rakibini yenerek ligde 3 maç sonra deplasman galibiyeti almayı hedefliyor.
 
 Ligin zirvesinde en yakın rakibi Beşiktaş'ın 5 puan önünde 40 puanla liderliğini sürdüren sarı-kırmızılı ekip, 19 puanla son sırada yer alan Akhisar Belediyespor karşısında da galip gelerek, hem rakiplerinin kendisine yaklaşmasına fırsat vermemek hem de UEFA Şampiyonlar Ligi'ndeki Schalke 04 maçı öncesi moral kazanmak istiyor.
 
 Manisa 19 Mayıs Stadı'nda saat 20.00'de başlayacak maçı hakem Halis Özkahya yönetecek.
 
 Sarı-kırmızılı ekipte Akhisar Belediyespor maçı öncesi, tedavisi süren Tomas Ujfalusi'nin dışında, Johan Elmander ve Aykut Erçetin'in hafif sakatlıkları bulunuyor.
 
 Öte yandan, Galatasaray'ın Faslı oyuncusu Nordin Amrabat, ligde son yapılan Medical Park Antalyaspor maçında sarı kart görerek ceza sınırına geldi. Toplamda 3 sarı karta ulaşan oyuncu, Akhisar Belediyespor maçında da sarı kart görmesi halinde, 23. haftadaki Orduspor maçında takımdaki yerini alamayacak.
 
 Akhisar Belediyespor ise, 19 puanla ligin en alt sırasında bulunmasına karşın, sezonun ikinci yarısında ortaya koyduğu dirençli futbol ve yeni transferi Yunan oyuncu Gekas'ın performansıyla dikkatleri çekiyor.
 
 Ege temsilcisi, geride kalan haftada İstanbul Büyükşehir Belediyespor'u deplasmanda 2-0 yenmeyi başardı.
 
 GÖZLER DROGBA'DA
 
 Transferiyle Galatasaray taraftarlarına büyük heyecan yaşatan Fildişi Sahilli yıldız oyuncu Didier Drogba, Akhisar Belediyespor karşısında takımıyla ilk maçına çıkabilecek.
 
 Çin'in Shangay Shenhua takımıyla yaşadığı mali sorunların ardından yollarını ayıran ve Galatasaray kadrosuna dahil olan Drogba'nın, FIFA'dan geçici oynama lisansının da çıkmasıyla önünde hiçbir engel kalmamış oldu.
 
 Daha önce yaptığı açıklamada, UEFA Şampiyonlar Ligi'ndeki Schalke 04 karşılaşması öncesi Drogba'nın ligde de performansını görmek istediğini kaydeden teknik direktör Fatih Terim'in, yıldız isme Akhisar Belediyespor maçında süre vermesi bekleniyor.
 
 DEPLASMANDA 3 MAÇTIR KAZANAMIYOR
 
 Galatasaray, deplasmanda yaptığı son 3 lig karşılaşmasında galibiyet alamadı.
 
 Ligdeki son deplasman galibiyetini 15. haftada 3-1'lik skorla Sivasspor'a karşı alan ''Cim Bom'', ardından sırasıyla Trabzonspor (0-0), Kasımpaşa (1-2) ve Bursaspor (1-1) deplasmanlarında galip gelemedi.
 
 Bu sezon rakip sahalarda 11 maça çıkan sarı-kırmızılılar, 4 galibiyet, 5 beraberlik ve 2 yenilgi aldı.
 
 NTV Spor