Avrupa Kulüpler Birliği'nden flaş şike kararı
Avrupa Kulüpler Birliği'nden gündeme oturacak şike kararı...
Galatasaray, Fenerbahçe Beşiktaş, Trabzonspor ve Bursaspor'un üye olduğu Avrupa Kulüpler Birliği gündeme oturacak bir karara imza attı.

AP'nin haberine göre; Avrupa Kulüpler Birliği, AB Polis Teşkilatı'nın (Europol) başlattığı "bahis şikesi operasyonunun" ardından Katar'da bir toplantı gerçekleştirdi. 53 ülkeden 207 üyesi bulunan Avrupa Kulüpler Birliği, şike yapan kulüplerin üyelikten ihraç edilmesine karar verdi. Söz konusu ihraç kararı; doping ve ırkçılık yapan kulüpleri de kapsayacak.

Avrupa Kulüpler Birliği Genel Sekreteri Michele Centenaro "Sorumluluk sahibi bir kurum olduğumuzu göstermek için, daha sert düzenlemelere gitmenin görevimiz olduğunu hissettik" dedi.

"FENERBAHÇE'Yİ KAPSAMIYOR"
Michele Centenaro, bu kararın geçtiğimiz yıl şike davasından yargılanan Fenerbahçe'yi kapsamadığını belirtti. Fenerbahçe Başkanı Aziz Yıldırım'ın şike davası nedeniyle 1 yıl hapiste yatmasına karşın Fenerbahçe Kulübü'nün Türkiye Futbol Federasyonu tarafından aklandığı ifade edildi.