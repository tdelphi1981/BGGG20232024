Tekmelediği çocuk milyoner çıktı
İngiliz Chelsea futbol takımı yıldız oyuncusu Eden Hazard'ın Swansea maçında tekmelediği 17 yaşındaki top toplayıcı çocuk ülkenin en zengin işadamlarından birinin oğlu çıktı.
CHELSEA'NİN yıldız oyuncusu Eden Hazard bu kez ayağını taşa vurdu. İngiltere Lig'inde Chelsea ile Swansea'yi karşı karşıya getiren maçın 80. dakikasında Eden Hazard'ın tekmelediği top toplayıcı çocuğun ülkenin en zengin 32. kişisinin oğlu olduğu öğrenildi. Futbolcunun dövdüğü 17 yaşındaki çocuğun adı Charlie Mogan 42 milyon Sterlin'lik servetin varisi. Otel ve emlak kralı Martin Morgan'ın oğlu olan Charlie tekme olayından önce Twitter üzerinden yazdığı mesajda, "Top toplayıcıların kralı soh kez işini yapmak üzere sahaya çıkıyor" yazdı. 

Tazminatı ağır olacak

Charlie'nin babası 11 oteli ve emlak şirketleriyle aralarında Premier Lig futbolcuları Michael Owen ve Ryan Giggs'in de bulunduğu zenginler listesinde üst sıralarda yer alıyor. İngiliz Daily Mail gazetesine konuşan milyoner gencin arkadaşı Ben Watkins, "Charlie futbol tarihinin en zengin top toplayıcısı" dedi. Gencin sıkı bir Swansea taraftarı olduğunu söyleyen Watkins, "Bu işi para için değil keyif için yapıyordu. Belki de tuttuğu takımın süre kazanması için böyle aptalca bir işe soyundu" açıklamasını yaptı. Charlie'nin Twitter'daki hesabı gencin lüks hayatının aynası. Las Vegas ve Dubai'deki otellerde konaklayan, First Class ile uçan Charlie, bir restoranda ödediği 120 bin Sterlin tutarındaki faturanın fotoğrafını da arkadaşlarıyla paylaşmış. İngiliz basınına göre Charlie'nin babası Eden Hazard'dan oğlunu tekmelediği için rekor tazminat talep etmeye hazırlanıyor.