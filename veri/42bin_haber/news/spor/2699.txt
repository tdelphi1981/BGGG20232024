Sağlam: Zirvede bulunan ekipler arasında kendimize yer bulacağız
Bursaspor Teknik Direktörü Ertuğrul Sağlam, ligde belirledikleri hedefin biraz gerisinde kaldıklarını belirterek, "İstediğimiz sonuçları alarak zirvede bulunan ekiplerin arasında kendimize yer bulacağız." dedi.
Başarılı teknik adam, kulübün resmi yayın organı Bursaspor Dergisi'nde yer alan açıklamalarında bu sezon istedikleri sonuçları alamadıkların hatırlattı. Takımın oyun ve mücadele anlamında sahaya yansıttıklarından memnun olduğunu dile getiren Sağlam, şunları kaydetti: "Lige girerken koyduğumuz hedefin biraz gerisinde kaldık gözüküyoruz. Ama istediğimiz sonuçları alarak zirvede bulunan ekiplerin arasında kendimize yer bulacağız."

"TÜRKİYE KUPASINI İSTİYORUZ"

Ziraat Türkiye Kupası hedeflerine de değinen genç çalıştırıcı, şöyle devam etti: "Geçen sezon finalde kaybettiğimiz Ziraat Türkiye Kupası'nı bu sezon müzemize götürmek istiyoruz. Kupada iddialı olduğumuz söyleyebilirim. Taraftarlarımızın koymuş olduğu hedefler doğrultusunda sahada bu kent için mücadele eden futbolcularımızın yanında olmalarını istiyorum. Bu sezon çeşitli sebeplerle taraftarlarımızın iç sahadaki maçlarda çok fazla desteğini göremedik. Ancak bundan sonraki dönemde sahada vereceğimiz mücadele ile taraftarlarımızın da tribünlerde hedefe koşan takımımıza itici güç olacaklarına inanıyorum."

"KENDİMİZE GÜVENİYORUZ"

Şehirde oluşacak birlik ve beraberlik havasının önemine değinen Sağlam, "Bunu yönetimiyle, futbolcusuyla, teknik heyetiyle, taraftarıyla ve medyası ile sağladığımız takdirde ülkede yeniden Bursaspor ismi güçlü bir şekilde gündeme gelecektir. Yeni zaferler için kendimize güveniyoruz. Bu zafere şahitlik etmek ve sahada elde edilecek olan zaferde pay sahibi olmak isteyen taraftarlarımız maçlara bekliyoruz." diye konuştu.