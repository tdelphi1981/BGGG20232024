Eskişehirspor Alper'i yine vermedi!
Trabzonspor iki sezondur peşinde olduğu Alper Potuk için ara transferde yaptığı girişimlerden de sonuç alamadı.
Sezon başında Eskişehirspor'un 5 milyon euro istemesi üzerine bu transferi askıya alan bordo mavililer, Ocak ayında yeni bir teklifle kırmızı siyahlı kulübün kapısını çaldı. Trabzonspor'un 2 milyon euro ve Alanzinho teklifi yapması üzerine düşünmek için süre isteyen Eskişehirspor yönetimi, bordo mavilileri yine ret yanıtı verdi. Eskişehirspor Teknik Direktörü Ersun Yanal'ın Trabzonspor'a aldırdığı Alanzinho'yu çok istemesine rağmen, Başkan Halil Ünal'ın özellikle bazı İstanbul kulüplerinin de ilgilendiği Alper'i ara transfer döneminde elden çıkarmak istememesi nedeniyle transferin rafa kaldırıldığı vurgulandı. Eskişehir yönetiminin Alper'in transferinde takas veya futbolcu formülü düşünmediğini ve bonservisin tamamını nakit olarak istediğini de bordo mavili yönetime bildirdiği öğrenildi.

GÜNEŞ: DOĞRUDAN VE ADALETTEN YANAYIZ
Trabzonspor camiası gazeteci-yazar Hasan Al'ın "Kupa Başbakan'da" isimli kitabının imza gününde buluştu. Trabzon Gazeteciler Cemiyeti'nde düzenlenen imza gününe CHP Trabzon Milletvekili Volkan Canalioğlu, Trabzonspor Asbaşkanı Nevzat Şakar, Genel Sekreter Temel Kazancıoğlu, eski başkanlardan Özkan Sümer, Teknik Direktör Şenol Güneş, sanatçı İbrahim Can, siyasi parti temsilcileri ve çok sayıda vatandaş katıldı. Gazeteci–yazar Hasan Al'ın 3 Temmuz sürecinde yazdığı yazıların derlemesinden oluşan kitabı imzalatan Şenol Güneş, daha sonra yaptığı konuşmada, adaletten yana olduklarını vurguladı. Güneş şunları söyledi:

"Eleştirelim ama insanları yok etmeyelim. Bütün basın mensuplarına söylüyorum; yazdıklarınız sizin eserleriniz. Yazdıklarınızı okuduğunuz zaman sakın utanmayın. O yüzden yazarken düşünün. Bizim siyasi bir görüşümüz yok. Bizim bir beklentimiz var. Evet, haksızlığa uğruyoruz ama hak isteme şeklini de bilmemiz gerekiyor. Genelde kavgamızı Fenerbahçe'yle yapmaya çalıştılar. Bizim kimseyle kavgamız yok. Biz herkese açığız. Biz doğrudan ve adaletten yanayız. Haksızlık karşısında isyan ediyoruz. Ama isteklerimizde haksız duruma düşmek istemiyoruz. Trabzonspor, kesinlikle vurgulayarak söylüyorum Trabzon'a ait değildir. Büyük bir kulübün şehir takımı olarak görülüyoruz. Kökleri burada ama dalları ve bütün gelişmesi Türkiye'de ve Avrupa'dadır. Onun için biraz daha açık ve örnek olmak gerekiyor."