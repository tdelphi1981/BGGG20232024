Türkiye'nin efesi
Lacivert-Beyazlılar, Malaga'yı devirip, üst üste 5. zaferini kazandı. Farmar'ın üçlüğü tur kapısını araladı
  
 THY Avrupa Ligi'nde A.Efes fırtınası devam ediyor. Temsilcimiz, TOP 16'da geçen hafta CSKA'yı Rusya'da deviren U.Malaga'yı İspanya'da bozguna uğratıp üst üste 5 zaferinin altına imza attı. Maça art arda basketlerle başlayıp öne fırlayan Lacivert-Beyazlılar, ilk periyodun 2. yarısında 8-0'lık seri yakalayan Unicaja karşısında 5.30'da 12-10 geriye düştü. 
 ANCAK 2. periyotta başarılı hücumlarla, liderliği devraldı. 14.33'te Semih'in smacı skoru 18-28 yaptı. Efes devreyi de 28-38 önde tamamladı. Efes 3. periyotta Zoric ve Calloway'ın basketlerini önleyemedi ancak periyodu bir sayı farkla 54-55 üstün bitirdi. 
 FİNALDE USTA İŞİ
 HEYECAN kasırgasına sahne olan final periyotunda Efes'in ABD'li yıldızı Jordan Farmar ve tecrübeli pivotu Kerem Gönlüm kaltesini konuşturdu. Bitime 3.5 dakika kala skor 66-66'ye geldi. Bu dakikadan sonra el yakan toplarda önce Farmar'ın serbest atışı sonrasında Kerem'in muhteşem üçlüğü tabelayı bir anda 66-70 yaptı. 
 BİTMEK bilmeyen son dakikalarda ise usta Jordan yine serbest atış ve cesaret isteyen üçlüğüyle darbeyi vurdu: 69-74. Son 25.8 saniyede Joshua Shipp'in boş pası yüreğimizi ağza getirse de sonrasında ABD'li yıldız kaptığı topla hatasını affettirmeyi başardı. 
 LACİVERT-Beyazlılar, İspanya'da Malaga'ya karşı çok değerli bir zaferle dönerken, çeyrek final yolunda büyük avantaj elde etti..