Emre, Trabzon'da okul yaptıracak
 
 Fenerbahçe'nin milli oyuncusu Emre Belözoğlu, Trabzon'da anaokulu yaptıracak.
 
 Trabzon Valisi Recep Kızılcık, yaptığı yazılı açıklamada, Trabzon'da devletin kaynakları ve hayırseverlerin katkılarıyla eğitim alanında önemli yatırımlar yapıldığını belirterek, bu alanda yapılan yatırımların Trabzon'un eğitim seviyesini üst noktalara taşıyacağını vurguladı.
 
 Kentte devlet hayırsever işbirliği ile çeşitli eğitim kurumlarının yapımının sürdüğünü ifade eden Vali Kızılcık, ''Trabzon'da bugün itibariyle 6 bin 144 derslik bulunuyor. Yapılacak olan çalışmalarla bunlara 629 derslik daha eklenecek. Bu projeler tamamlandığında Trabzon'da eğitimin altyapısında önemli rahatlama olacak'' bilgilerini verdi.
 
 Vali Kızılcık, açıklamasında valilik programında yer alan, ayrıca ihale aşamasında bulunan yatırımlara da değidi.
 
 Trabzon'da hayırseverlerin de yapmak istediği yatırımların bulunduğunu kaydeden Vali Kızılcık, Fenerbahçe'nin milli oyuncusu Emre Belözoğlu'nun da Maçka ilçesinde yaptıracağı 3 derslikli ''Maçta TOGEM Anaokulu''nun da yer aldığı yatırımları şöyle sıraladı:
 
 ''Hayırseverlerle 2003 yılından bu güne kadar toplam 73 protokol yapıldı. Bunlar 24 derslikli Araklı Ali Cevat Özyurt İlkokulu, 8 derslikli Çarşıbaşı Fenerköy Şehit Muhammet Türk İlkokulu, 16 derslikli Çaykara Anadolu Lisesi ve pansiyon binası, 3 derslikli Maçka TOGEM (Emre Belözoğlu) Anaokulu, 4 derslikli Of Uğurlu Ahmetoğlu İlköğretim Okulu, 3 derslikli Of Ali İbrahimağaoğlu Anaokulu, 100 yataklı Of İlve Yeşilyurt Kız Öğrenci Yurdu, 12 derslikli Of İş Okulu olmak üzere toplam 156 derslik.
 
 2013 yılında programa alınan yeni projelerle toplam derslik sayısı 629'a ulaşacak. Yapımı devam eden eğitim kurumlarının bir an önce tamamlanıp hizmete girmesini arzu ediyoruz. Yapılacak olan 629 derslik Trabzon;da eğitim büyük ölçüde rahatlatacak. Türkiye ve Trabzon'un geleceği için eğitim çok önemli. Eğitim alanında kente başka yatırımlar yapmak için çalışmalar devam ediyor.'' 
 DHA