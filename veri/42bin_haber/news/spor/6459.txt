Didier Drogba resmen Galatasaray'da
Galatasaray Kulübü, Fildişi Sahilli futbolcu Didier Drogba ile 1,5 yıllığına anlaştığını borsaya bildirdi...
Galatasaray, Çin'in Shanghai Shenhua takımının oyuncularından Didier Yves Drogba ile 2012-2013 2. yarı sezonundan itibaren 1,5 futbol sezonu için anlaşmaya varıldığını açıkladı.

Sarı-kırmızılı kulüp, Drogba'ya 2012-2013 2. yarı sezonu için 2 milyon avro, 2013-2014 sezonu için de 4 milyon avro sabit transfer ücreti ile 15 bin avro maç başı ücret ödeyecek.

Galatasaray Sportif Sınai ve Ticari Yatırımlar AŞ'nin İstanbul Menkul Kıymetler Borsası'na gönderdiği ve Kamuyu Aydınlatma Platformu'nda da yer alan açıklamada, 'Shanghai Shenhua oyuncularından Didier Yves Drogba ile 2012-2013 2. yarı sezonundan itibaren 1,5 futbol sezonu için anlaşmaya varılmıştır. Buna göre, oyuncuya 2012-2013 2. yarı sezonu için 2 milyon avro ve 2013-2014 sezonu için 4 milyon avro sabit transfer ücreti ve 15 bin avro maç başı ücreti ödenecektir. Ayrıca oyuncuya imza ücreti olarak 2012-2013 ve 2013-2014 sezonlarında toplam 4 milyon avro ödenecektir. Oyuncunun Uluslararası Transfer Sertifikası, Türkiye Futbol Federasyonu aracılığıyla Çin Futbol Federasyonu'ndan talep edilmiştir' denildi.