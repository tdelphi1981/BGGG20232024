Feda ruhun ateşi
Başlatılan kampanyalar ile Beşiktaş'ın mali durumunun düzeltilmesine imkan yok. Ama projeyle birlikte kulüpteki birlik ruhu yeniden oluştu
 Siyah-Beyazlı ekibin başkanı Fikret Orman, 'Kurumsal Değerleri ile Futbolda Yeniden Yapılanma' çalışmalarının kamuoyuyla paylaşıldığı toplantı sonrası birbirinden çarpıcı açıklamalarda bulundu: FEDA Projesi mali bir şey değildi. Bu yapılan kampanyalarla Beşiktaş'ın mali olarak kurtulması söz konusu değil. Bu sadece bir ruhu tekrar ateşleme projesiydi. Bence başarıya da ulaştı. Herkese teşekkür ederiz. 
 Q7'YE HİÇBİR TEKLİF YOK
 BEŞİKTAŞ küçülmeyecek aksine büyüyecek. Abuk sabuk harcamalar ve şuursuzca yapılan masraflar küçülecek. Beşiktaş kendi değerlerine göre yönetilecek. Quaresma konusunda bize gelmiş bir teklif yok.
 İLK yarıyı lider bitirmek önemli değil. Daha önce bunu defalarca başardık. Bizim açımızdan önemli olan devreyi lider kapatmak değil, mayıs ayında lider olmaktır. Önemli olan da bu. İsmail büyük bir şanssızlık yaşadı. Yeni sezonda bizimle olacak. 
 ALT YAPIYA YÖNELECEĞİZ
 2013'Te seçim olup olmayacağı hukuksal bir süreç. Ben bu konuyu hiç düşünmedim. Seçime kadar uğraşmamız gereken çok konu var. Stat ile ilgili bilgi verebileceğim zaman yaklaşıyor. Mali genel kurula kadar her şey netleşmiş olur. Zamanı geldiğinde bu konuyu açıklayacağım. Bizim tesislerle ilgili tek sorunumuz stat değil. Altyapılarla ilgili geniş kapsamlı bir tesis çalışmamız var. Bunlarla da uğraşıyoruz. 
 Denetleme raporu 10 gün içinde elimde olacak. Raporun açıklanıp açıklanmayacağı benim bileceğim bir iştir. Bu konuyu zamanı gelince kamuoyuyla paylaşacağız'
 Menemen konusu abartıldı
 TEKNİK direktör Samet Aybaba'nın Ordu maçı sonrası tesislerde 'Menemen yiyeceğiz' açıklamasının gündemden düşmemesine Başkan Fikret Orman, sitem etti: 'Beşiktaş geleneklerine önem veren bir camia. Hocamızın gelenekleri itibariyle ortaya koyduğu bir şey. Olayın böyle abuk sabuk yerlere gitmesinden rahatsızız. Ama işin sempatik tarafına bakalım. Egzajere etmeyelim.'
 5 adımda kurumsallaşma
 GENEL Sekreter Mesut Urgancılar, BJK Futbol Komitesi Başkanı Tamer Kıran ve BJK Yeniden Yapılanma Komitesi Başkanı Adnan Dalgakıran'ın ev sahipliğinde Ataköy Sheraton Hotel'de düzenlenen basın toplantısıyla Futbolda Yeniden Yapılanma stratejisi açıklandı.
 'Kurumsal Değerleri'ni yazılı kültüre dönüştürme hedefiyle yürütülen çalışmalar sonucunda, Siyah-Beyazlı camianın benimsediği, kaynağını kulübün köklü kurumsal kültüründen alan toplam 5 temel değer, yazılı olarak tanımlandı: 'Şerefimizle Oynarız, Hakkımızla Kazanırız, Halkın Takımıyız, Özümüzden Güç Alırız, Tutkuyla Bağlıyız.'
  