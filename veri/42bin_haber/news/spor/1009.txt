"Daha da iyi olacağız"
Beko Basketbol Ligi'nde Royal Halı Gaziantep Büyükşehir Belediyespor'u 83-69 mağlup eden Beşiktaş'ın başantrenörü Erman Kunter, THY Avrupa Ligi maçlarından sonra yıprandıklarını ancak bugün iyi mücadele ederek kazandıklarını söyledi.Erman Kunter, karşılamadan sonra düzenlenen basın toplantısında, zor bir maç programından geçtiklerini, hem Türkiye'de hem de Avrupa'da çok iyi mücadele etmeleri durumunda maç kazanabileceklerini vurguladı.
Bugün çok fazla top kaybı yaptıklarını, bunun da konsantrasyon eksikliğinden kaynaklandığını anlatan Kunter, şöyle devam etti:

Avrupa maçından sonra kazandığımızda deşarj oluyoruz. Top kayıplarımız büyük ölçüde konsantrasyonumuzun bozuk olmasından kaynaklandı. Bugün 10 sayı öne geçtiğimizde, dikkat etsek farkı daha fazla açabilirdik. Rakibimiz çok iyi oynadı, onları da tebrik ediyoruz. Bugün süreleri de güzel dağıttık. Can Akın sakatlıktan sonra ilk kez oynadı. Barış Hersek de çok iyi katkı verdi. Daha iyi olacağız.

Beşiktaşlı basketbolcu Barış Hersek ise THY Avrupa Ligi maçından yorgun döndüklerini ve bugün kazandıkları için mutlu olduklarını kaydetti.

Royal Halı Gaziantep Büyükşehir Belediyespor cephesi

Royal Halı Gaziantep Büyükşehir Belediyespor Başantrenörü Doğan Deniz ise hafta içi bu maça iyi hazırlandıklarını fakat bugün istedikleri oyunu sahaya yansıtamadıklarını söyledi. Deniz, Beşiktaş maçının hedef maçlardan birisi olmadığını ifade ederek, Bugün özellikle yabancı oyuncularımızın performansı daha iyi olmalıydı. Kendi evimizde oynayacağımız maçlar bizim için çok önemli. Form grafiğimizi yakaladığımız zaman yukarı doğru tırmanacağımıza inanıyorum diye konuştu.