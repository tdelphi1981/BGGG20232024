İbrahim Yazıcı'dan istifa değerlendirmesi
Bursaspor Kulübü Başkanı İbrahim Yazıcı, '4 yılı aşkın bir süredir uyum içinde çalıştığımız ve birlikte çok büyük başarılara imza attığımız teknik direktörümüz Ertuğrul Sağlam'ın görevi bırakma kararı, her Bursasporlu gibi beni de son derece derinden üzmüştür' dedi.
Yazıcı, yazılı açıklamasında, Ertuğrul Sağlam'ın karakteriyle, kişiliğiyle, Türk futbolunda bir teknik direktörden daha fazlası olmayı başarmış biri olduğunu vurgulayarak, şunları belirtti:

'4 yılı aşkın bir süredir uyum içinde çalıştığımız ve birlikte çok büyük başarılara imza attığımız teknik direktörümüz Ertuğrul Sağlam'ın görevi bırakma kararı, her Bursasporlu gibi beni de son derece derinden üzmüştür. Duygularımı ifade etmeden önce, bu kararın ardından sarf edilmesi gereken ilk cümleyi önce sizlerle paylaşmak istiyor ve sevgili hocamıza, bugüne dek Bursaspor için yaptığı üstün hizmetler nedeniyle gönülden teşekkür ediyorum. Kendisiyle çalışmış olmanın, benim ve ekip arkadaşlarım adına da büyük bir şans ve gurur olduğunu düşünüyorum.

Bir başkan-hoca diyaloğundan ziyade, bir ağabey-kardeş ilişkisi içinde olduğumuz Ertuğrul Sağlam ile en azından benim görev süremin sonuna dek birlikte olmak isterdim. Ancak süreç içerisinde yaşanan gelişmeler ve olumsuzluklarla birlikte, özellikle şehirde oluşan karamsar havanın, bu kararı tek başına almasında en büyük etken olduğunu sanıyorum. Dolayısıyla tamamen kendi iradesiyle verdiği istifa kararına da saygı duymaktan başka yapacak bir şey yok.'

'Bazen ayrılıklar, geri dönüşler için atılmış birer adım olabilirler ve hoca da zannediyorum böyle düşünüyor'görüşünü ileten Yazıcı, şöyle devam etti:

'Biz, süreç içinde yaşanan tüm olumsuzluklar sırasında defalarca Ertuğrul Sağlam ile bir araya geldik. Her seferinde, en azından sezon sonunu beklemeyi ve gelişmelerden benim de çok büyük rahatsızlık duyduğumu, görev süremin sonunu bile beklemeyebileceğimi ifade ettim. Ancak kendisi, benim için sürpriz bir kararla, erken davrandı. Oysa benim alacağım kararın kendisi için belirleyici olacağı konusunda hemfikirdik. Ancak süreç, sanıyorum onu bu kararı erken almaya itti. Şimdi geldiğimiz noktada, Bursaspor taraftarı camiada kargaşa ve kaos ortamı yaratmaktan başka bir niyeti olmayan ve bu uğurda, yönetimi ve teknik direktörünü bile bıktırmaktan geri kalmayan grupları acilen bünyesinden atmalıdır. Ertuğrul Sağlam'ın ayrılışı, krizi derinleştirmek isteyenlerin ekmeğine yağ da sürebilir, hocamızın arzu ettiği gibi camiadaki çatlağın ortadan kalkmasına da yol açabilir. Bursa, bu noktada oynanmak istenen oyunlara en doğru cevabı verecektir.

Son olarak bilinmesini istiyorum ki; özellikle bu sezon Bursa'da yaşanan olumsuz hava ve şehrin olaylara bakışı, benim de yeniden bir durum değerlendirmesi yapmamı zorunlu kılıyor. Dolayısıyla Bursaspor'un menfaatleri doğrultusunda her kararı gözümü bile kırpmadan alabileceğimi bütün kamuoyunun bilmesini istiyorum.'