Bülent Korkmaz oyundan memnun
İstanbul Büyükşehir Belediyespor Teknik Direktörü Bülent Korkmaz, Spor Toto Süper Lig'de 0-0 berabere kaldıkları Kayserispor maçında iyi bir oyun ortaya koyduklarını ve rakiplerine kendi oyunlarını kabul ettirdiklerini söyledi.Karşılaşmanın ardından düzenlenen basın toplantısında açıklamalarda bulunan Bülent Korkmaz, maçın genel anlamda hakimi olduklarını ifade ederek, Maçta ilk yarı oyun olarak iyiydik. İkinci yarı ise oyunun genel anlamda hakimiydik. Kayserispor'a futbolumuzu kabul ettirdik. Son haftalarda iyi oynuyoruz ama futbolda bu iyi oyunu sonuca yansıtmanız lazım. Dört haftadır kaybetmiyoruz ama kazanamıyoruz da. Tek eksiğimiz gol. Böyle oynamaya devam ettiğimiz sürece bir sıkıntı yaşayacağımızı düşünmüyorum. İyi bir oyun ve mücadeleyle sahada takım bütünlüğü vardı. Bu da beni mutlu ediyor diye konuştu. 

Lacivert-turunculu takımın oyuncularından Tom Silva ise, iyi bir oyun ortaya koyduklarını anlatarak, Son dakikaya kadar 3 puanı almak için elimizden geleni yaptık ama olmadı. Önümüzdeki hafta daha sıkı çalışarak, farklı bir galibiyet almak istiyoruz şeklinde konuştu. Andre Geraldes de, iyi bir futbol ortaya koyduklarını ve galibiyeti hak eden tarafın kendileri olduğunu savundu.

Kayserispor cephesi
Kayserispor Teknik Direktörü Robert Prosinecki, son haftalardaki en kötü futbollarını oynadıklarını söyledi. Mücadeleden önce karşılaşmanın zor geçeceğinin bilincinde olduklarını aktaran Hırvat teknik adam, İstanbul Büyükşehir Belediyespor, evinde oynuyor ve puana ihtiyacı vardı. Zor bir maç bekleniyordu ve öyle de oldu. İçinde bulunduğumuz periyodun en kötü maçlarından birini oynadık. Kendi ritmimizin ve kalitemizin aşağısında kaldık. Halen mutlu olduğumuz bir şey var, o da yenilmezlik serimizin 7 maçtır sürmesi diye konuştu.

Galatasaray maçı zor olacak
Gelecek hafta Galatasaray ile kendi sahalarında oynayacaklarının hatırlatılması üzerine Prosinecki, kendilerini zor bir karşılaşmanın beklediğini anlatarak, şöyle konuştu: Rakibimiz hafta arasında Schalke 04 ile oynayacak ve orada turu geçmek için bir efor ortaya koyacak. Özellikle kendi evimizde seyircimizin desteğiyle oynayacağız. Daha motive ve kendimizden emin bir şekilde sahaya çıkacağız. Galatasaray'ın dünkü aldığı sonuçtan sonra onların da yenilebilen bir takım olduğunu gördük. Çok güzel bir maç olacağını ve izleyenlere keyif vereceğini söyleyebilirim.

Spor Toto Süper Lig'de yaşanan şampiyonluk yarışı hakkında da konuşan Hırvat teknik adam, Halen daha dengeli bir durum var. Galatasaray'ın mağlup olmasından sonra Beşiktaş ve Fenerbahçe'nin daha umutlu olduğu aşikar. Onların da performansı bu yarışı belirliyor. Çok fazla oynanacak maç ve alınacak puan var. Halen yarış çok heyecanlı ve ilgi çekici halde devam ediyor yorumunda bulundu. Sarı-kırmızılı futbolcu Diego Biseswar ise, zor bir maç oynadıklarını aktararak, Zor bir karşılaşma olacağını bekliyorduk. Zemin de istediğimiz gibi değildi. İlk yarıyı iyi oynadık. İkinci yarının ortalarında kontrolü kaybettik. Genel hatlarıyla baktığımızda skor olarak adil bir sonuç oldu şeklinde konuştu. Konuk takım adına basın toplantısına katılan Salih Dursun da, İstanbul'a 3 puan amacıyla geldiklerini kaydederek, galip gelecek oyunu sergileyemediklerini ifade etti.