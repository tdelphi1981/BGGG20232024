"Hentbolde tarihi başarılar yakalandı"
Türkiye Hentbol Federasyonu Başkanı Bilal Eyuboğlu yaptığı açıklamada, 2011'de başlayan yükselişi 2012 yılında da sürdürdük dedi.
Türkiye Hentbol Federasyonu Başkanı Bilal Eyuboğlu, 2011'de başlayan yükselişi 2012 yılında da sürdürdük dedi. Bilal Eyuboğlu, 2012 yılının değerlendirmesini yaptı.

Süper Lig maçlarının yanı sıra 1. Lig müsabakalarının da televizyondan canlı yayınlanmasının hentbola ilgiyi her geçen gün artırdığını kaydeden Eyuboğlu, Buna paralel olarak da hentbol Ligleri çok çekişmeli maçlara sahne oldu. Hentbol Süper Lig müsabakalarının 'İddaa' bülteninde düzenli olarak yer almasıyla kulüplerimize maddi kaynak sağlandı diye konuştu.

Bayanlar Avrupa Çalenç Kupası'nda mücadele eden Antalya Muratpaşa Belediyesi'nin, peş peşe 2. kez aynı kupada final oynama başarısı gösterdiğini hatırlatan Eyuboğlu, hentbol adına yaşanan bu tarihi başarıların yakın zamanda kupayla taçlandırılacağına inandığını dile getirdi.

2012'de Eskişehir ve Ankara'da ortaklaşa düzenlenen 20 Yaş Erkekler Avrupa Hentbol Şampiyonası'na ev sahipliği yapıldığını, hentbolda alt yapıya daha fazla yoğunlaşıldığını kaydeden Eyuboğlu, değerlendirmesini şu sözlerle sürdürdü: İl karmaları projesiyle geleceğin milli takım sporcularının yetiştirilmesi yönünde önemli bir adım attık. Alt yapılara yapılan yardımlarla kulüp sayısında ciddi artış yaşandı. Olağan genel kurulda yeniden başkanlığa seçilerek, hentbola yeni dönemde de hizmet etme şansını elde ettim. Yönetim kurulumuzla birlikte çalışmalarımızı sürdürerek, hedeflerimizi bir bir gerçekleştirmek istiyoruz.

Hedef Dünya Kupası
A Milli Bayan Hentbol Takımı'nın Haziran'da 2013 Dünya Şampiyonası için Danimarka ile play-off müsabakaları oynayacağını belirten Bilal Eyuboğlu, Güçlü rakibimizi geçerek, bir ilki gerçekleştirip, Dünya Kupasına gitmek istiyoruz diye konuştu.

Yeni yılda hentbolu daha da ileriye taşımak için çalışmalara devam edeceklerini ifade eden Eyuboğlu, Mersin'de yapılacak Akdeniz Oyunları'nda başarılı olmayı hedeflediklerini kaydederek, Ciddi yatırımlarla, iyi kadrolar kuran kulüplerin Türkiye'ye kupa kazandırması dileğiyle sözlerini tamamladı.