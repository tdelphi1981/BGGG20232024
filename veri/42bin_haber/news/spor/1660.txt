Baykan ile Delpin'in kritik görüşmesi
Spor Genel Müdürü Mehmet Baykan, Uluslararası Okul Sporları Federasyon Başkanı Andrea Delpin ile görüştü.Mehmet Baykan'ın makamında gerçekleştirilen görüşmede, Uluslararası Okul Sporları Federasyonu Genel Sekreteri Jan Coolen, Spor Genel Müdür Yardımcısı Ömer Altunsoy ile Türkiye Okul Sporları Federasyonu Başkanı Ayhan Pala ile yönetim kurulu üyeleri de yer aldı.

Mehmet Baykan, görüşmede, bakanlık ve genel müdürlük olarak okul sporlarına büyük önem verdiklerini belirterek, En büyük hedeflerimizden birisi bütün gençlerimizin spor yapmasıdır dedi.

Gençlerin birçoğunun sporla okulda tanıştığına dikkati çeken Baykan, şunları söyledi: Bu fırsatı lehimize çevirmemiz lazım. Bunun için okuyan gençlerimizi daha çok spora nasıl çekebileceğimizin çalışmalarını yapmalıyız. Ülkemizin dört bir yanına spor tesisleri yapılıyor ve mevcut olanlar da yenileniyor. Öğrencilerimizin bu spor tesislerini kullanmalarını sağlamalıyız. Okulda sporu sevecek gençlerimiz, geleceğin şampiyonları olacaktır. Bu yüzden bizler için okul sporları, çok, ama çok önemli.

Uluslararası Okul Sporları Federasyonu Başkanı Andrea Delpin ise Türkiye'nin okul sporlarında önü çok açık bir ülke olduğunu hatırlattı.

Türkiye'nin, 40 yıldan bu yana federasyonlarına üye olduğunu ifade eden Delpin, şöyle konuştu: Türkiye'deki okuyan nüfus oranı oldukça fazla. Bu da Türkiye'nin gelecekte ne kadar güçlü olacağının bir göstergesi. Spor kültürüyle yetişecek gençler geleceğin güçlü nesillerini oluşturacaktır. Türkiye ile hep sıcak ilişkiler içinde bulunduk. Türkiye, okul sporlarında her geçen gün ileriye gidiyor. Aldıkları madalyalar da bunun bir göstergesi. Türkiye'nin okul sporlarında önü çok açık.

Görüşmenin sonunda Mehmet Baykan, Andrea Delpin'e, Gençlik ve Spor Bakanlığı'nın ambleminin yer aldığı bir plaket ve fincan takımı hediye etti.