Şenol Güneş'e Trabzon'da destek karşılaması
SANİCA Boru Elazığspor'a 3–1 yenilen Trabzonspor kafilesi döndü. Maçtan sonra görevini bıraktığını açıklayan teknik direktör Şenol Güneş de Trabzon'a dönerek takım otobüsüyle tesislere gitti.
POLİS GÜVENLİK ÖNLEMİ ALDI


Elazığ'dan saat 17.30'da kalkan THY'ye ait özel uçakla saat 18.15 sıralarında Trabzon Havalimanı'na inen bordo mavili kafile, polis koruması altında takım otobüsüne bindi. Trabzonsporlu oyuncuların yolcu salonundan çıkıp otobüse gideceği yol üzerinde polis kordonu oluşturuldu. Asbaşkan Nevzat Şakar ve Genel Sekreter Hasan Yener'in de bulunduğu kafilede yüzlerin asık olduğu gözlenirken Şenol Güneş, sürekli kullandığı makam aracına binmeyerek takım otobüsüyle tesislere gitmeyi tercih etti.


GÜNEŞ'E DESTEK SLOGANLARI


Havalimanında kafileye karşılayan birkaç bordo mavili taraftar, Şenol Güneş'i destekleyen, yönetim ve oyunculara tepki gösteren sloganlar attı. "Şenol hoca sen bizim güneşimizsin", "Yönetim istifa", "1461'e bakın, ayıp ayıp" sloganları arasında otobüse binen Güneş ve oyuncular, çevik kuvvet aracının takibinde Mehmet Ali Yılmaz Tesisleri'ne gitti.


TOLUNAY KAFKAS SESLERİ


Şenol Güneş'in görevi bıraktığını açıklamasının ardından Trabzonspor'u yardımcı antrenörü Ünal Karaman'ın çalıştırması beklenirken Futbol Federasyonu Gelişim Direktörü Tolunay Kafkas'ın adının da ön plana çıkmaya başladığı belirtildi. Yönetimden konuyla ilgili henüz bir açıklama yapılmadı. Tolunay Kafkas'ın Ünal Karaman'ın görevde olduğu sırada takımın başına gelip gelmeyeceği soru işareti oluştururken yönetimin sezon sonuna kadar Ünal Karaman'la devam edip sezon sonunda Tolunay Kafkas'la anlaşma formülü üzerinde de durulabileceği öne sürüldü.


YÖNETİMDEN DE KOPMALAR OLABİLİR


Şenol Güneş'in istifasının ardından Trabzonspor yönetiminden de bazı istifalar yaşanabileceği öğrenildi. Yönetimde Güneş'e yakınlığıyla bilinen Trabzon kanadından bazı isimlerin de görevi bırakabileceği bildirildi.


107 MAÇTA 56 GALİBİYET ALDI


Şenol Güneş, 2009–2010 sezonunun 15'inci haftasındaki Ankaragücü maçı öncesi 4'üncü defa göreve getirildi. Şenol Güneş, 107 lig maçında 56 galibiyet, 30 beraberlik, 21 mağlubiyet aldı.