İzmir'de puanlar paylaşıldı
PTT 1. Lig'de geçen hafta Adana Demirspor"u deplasmanda yenerek yeniden Play-Off potasına giren Karşıyaka, kümede kalma mücadelesi veren Tavşanlı Linyitspor'la evinde golsüz berabere kalarak altın değerinde iki puan kaybetti: 0-0.
Ev sahibi Karşıyaka'dan Tayfun Cora 32. ve 57. dakikada gördüğü sarı kartlar sonucu kırmızı kartla oyun dışı kaldı.  
Bu sonuçla birer puanı paylaşan ekiplerden Karşıyaka 37, TKİ Tavşanlı Linyitspor ise 24 puana yükseldi. 

STAT: Alsancak 
HAKEMLER: Volkan Bayarslan (5), Ayhan Akgöz (6), Nurettin Çiçek (6) 
KARŞIYAKA: Necati (8) - Sercan (4), Tayfun Cora (3), Erdi (5), Osman (5), Adnan (6), Onur (4) (Dk. 61 Şehmus 4), Caner Ağca (5) (Dk. 84 Ali), Fatih (5), Mustafa Sevgi (6), Banahene (5) (Dk. 77 Emre Toraman 4) 
TAVŞANLI LİNYİTSPOR: Metin (6) - Hasan (5), Hakan (6), Volkan (6), Mesut (5), Mehmet Besler (6), Gökhan (5) (Dk. 67 Oktay 4), Deniz (6), Mehmet Ayaz (6), Agbetu (4), Murat Yılmaz (5) (Dk. 74 Abdi 4) 
SARI KARTLAR: Tayfun Cora, Onur, Mustafa Sevgi, Emre Toraman (Karşıyaka) Volkan, Deniz, Abdi (Tavşanlı Linyitspor) 
KIRMIZI KART: Dk. 57 Tayfun Cora (Karşıyaka) 

ARSLAN "GALİBİYET İÇİN ŞARTLAR YETERLİ DEĞİLDİ"

Kaleci Necati'nin çok kritik kurtarışlara imza attığı randevuda Kaf-Kaf, 57. dakikada Tayfun Cora'nın kırmızı kart görmesiyle müsabakanın üçte birlik bölümünü 10 kişi oynadı. Bu sonuçla İzmir temsilcisi puanını 37'ye çıkarırken, konuk takım ise 24 puana ulaştı. 5 bin 719 futbolseverin gişelere 68 bin 60 TL hasılat bırakarak izlediği karşılaşmada ortaya çıkan skor, ligde kalma hesapları yapan Göztepe'yi de zor durumda bıraktı. 
10. dakikada Mustafa Sevgi'nin pasıyla ceza sahasına sarkan Osman yerden kesti, Banahene topu ağlara yolladı. Ancak Hakem Volkan Bayarslan yardımcısının bayrağına uyarak, ofsayt gerekçesiyle golü geçerli saymadı. 
14. dakikada Gökhan'ın soldan ortasında Sercan kafayla topu uzaklaştırmak istedi, ceza yayı üzerine düşen meşin yuvarlağa Mehmet Ayaz'ın gelişine volesini Necati güçlükle çıkardı. 
28. dakikada ceza sahasının sol çaprazında topu kontrol eden Banahene, Hasan'ın baskısına rağmen sert bir şut çıkardı, kaleci Metin meşin yuvarlağı direğin dibinden son anda çıkardı. 
30. dakikada Mehmet Besler'in ara pasında Erdi Öner topu ıskalayınca Murat Yılmaz, Necati'yle karşı karşıya kaldı. Murat Yılmaz'ın kötü vuruşunu Necati çelince, KSK tribünleri derin nefes aldı. 
43. dakikada konuk ekip, Karşıyaka yarı sahasının ortasında serbest vuruş kazandı. Mehmet Ayaz'ın ortasında kimsenin dokunamadığı topu kaleci Necati çizgi üzerinden son anda çıkararak bir golü daha önledi. 
57. dakikada Mehmet Ayaz'ın soldan ceza sahasına ortalamak istediği top Tayfun'un eline çarptı. Elle oynama kararı veren Hakem Volkan Bayarslan, ikinci sarı kartı göstererek Tayfun Cora'yı oyun dışı bırakınca KSK sahada 10 kişi kaldı. Serbest atışta Murat Yılmaz'ın yerden şutu önce kaleci Necati'ye, ardından yan direğe çarparak auta çıktı. 
72. dakikada Adnan'ın ceza sahasına gönderdiği topta defansın bir anda duraklamasıyla pozisyona giren Mustafa Sevgi sol ayağıyla aşırtmak istedi, ancak meşin yuvarlak üstten auta çıktı. 
81. dakikada Hasan'ın son çizgiye kadar inip, yerden kestiği topa penaltı noktası üzerinde Mehmet Ayaz kötü vurunca konuk ekip bir golden daha oldu. Maç da 0-0 sona erdi.