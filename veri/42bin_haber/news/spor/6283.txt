Zigana'daki çığ felaketinin 4. yıldönümü
Zigana Dağı'nda, 4 yıl önce yaşanan çığda ölen Trabzon Tenis Dağcılık Kayak İhtisas Kulübü (TEDAK) üyesi 10 dağcı, aynı dağda düzenlenen yürüyüş ve törenle anıldı.Zigana Gümüşkayak Tesisleri'nde toplanan ve Türkiye Dağcılık Federasyonu (TDF) Başkanı Alaattin Karaca'nın da aralarında olduğu TDF, TEDAK ve Gümüşhane Dağcılık Doğa Sporları Kulübü (GÜDAK) ile Uzungöl Doğa Sporları Adrenalin Kulübü Derneği üyeleri, 25 Ocak 2009'daki çığda ölen TEDAK üyesi 10 dağcıyı anmak için yaklaşık 3 kilometre yürüyerek, ölen dağcılar için Zigana Dağı'nda yapılan anıtın önüne geldi.
Buradaki törene, çığda ölen dağcıların yakınlarının yanı sıra Trabzon Vali Yardımcısı Halil İbrahim Ertekin, Trabzon Belediye Başkanı Orhan Fevzi Gümrükçüoğlu, Torul Gençlik Hizmetleri ve Spor Müdürü Veli Yılmazer, TDF Başkanı Karaca, TEDAK Başkanı Süleyman Alkan, GÜDAK Başkanı Mustafa Akbulut katıldı.

Vali Yardımcısı Ertekin, törendeki konuşmasında, yaşamın bir mücadele ve risk olduğunu ifade ederek, Belli sporlar vardır ki bu riskleri kendi içerisinde barındırmaktadır dedi.

Ölen dağcıların mücadelesinin Doğu Karadeniz'in tanıtımı anlamında çok önemli olduğunu ifade eden Ertekin, Son yıllarda Anadolu'nun çeşitli yerlerinden insanlarımız bölgemizi ziyaret ediyorlar. Bu da ölen arkadaşlarımızın mücadelesinin anlamlı olduğunu ve sonuca ulaştığını gösteriyor. Ölenleri rahmetle anıyoruz. Başka acılar yaşanmasın şeklinde konuştu.

Gümrükçüoğlu ise elim bir kazada ölenlerin şehit olduğunu ifade ederek, Ölen dağcılarımızın rahmet içinde olduklarına inanıyoruz. Yakınlarına, bu dağcılık sporuna gönül verenlere sabır temenni ediyorum. Ben onların sürekli kalbimizde yaşamasını ve hepsine Allah'tan rahmet diliyorum ifadelerini kullandı.

Karaca da ölen dağcıların geçtiği bölgedeki çığ riskini, çeşitli defalar yaptıkları incelemede gördüklerini belirterek, şöyle konuştu:

Takdir-i ilahi. Kaderleri buymuş. Teknik bilgime dayanarak söylüyorum bu kadar küçük bir çığda bu kadar şehit vermemiz teknik olarak çok düşündürücü. Bize düşen bu şehitlerimizi bundan sonra yaşatmak, onları gelecek nesillere taşımak ve bu olaydan ders çıkarmaktır.

Zigana Dağı'nın Gümüşhane'nin Torul ilçesi kesiminde, 25 Ocak 2009'da yaşanan olayda TEDAK üyesi 17 kişi, çığ altında kalmıştı. Olayda 10 dağcı ölmüş, 7 dağcı da yaralanmıştı.