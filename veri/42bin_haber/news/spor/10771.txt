Tırmanma heyecanı başlıyor
Türkiye Otomobil Sporları Federasyonu'nca (TOSFED) düzenlenen Türkiye Tırmanma Şampiyonası'nın ilk ayağı yarın Manisa'da yapılacak.TOSFED'den yapılan açıklamaya göre, şampiyona yaklaşık 20 yıl sonra Batı Anadolu Motorsporları Kulübü tarafından Spil Dağı eteklerinde gerçekleştirilecek. Atatürk Spor Kompleksi'nde yarın saat 15.30'da teknik kontrolleri yapılacak şampiyona, saat 18.30'da Manisa Hükümet Binası önünden koşulacak. İzmir, Bursa, İstanbul ve Ankara'dan 13 pilot, 6 kilometre uzunluğundaki asfalt zeminli parkurda damalı bayrağı ilk görmek için mücadele edecek. Şampiyonanın ilk ayağı, 10 Mart Pazar günü tamamlanacak.

İSOFF'dan anlamlı organizasyon

İstanbul Off-Road Kulübü (İSOFF) ise 9-10 Mart tarihlerinde Hayata Bağış Derneği işbirliğiyle organ bağışının önemine dikkati çekmek için Edirne'de Hayata Bağış Off-Road Yarışı düzenleyecek.
Yunanistan'dan 4 ekibin katılacağı yarışların antrenmanları yarın yapılacak. Toplam 22 ekibin mücadele edeceği yarış ise 10 Mart Pazar günü saat 11.00'de Selimiye Camisi önünden başlayacak.