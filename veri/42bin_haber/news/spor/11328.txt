Simeone'nin gururu
Atletico Madrid Teknik Direktörü Diego Simeone, "Sezon boyunca Barcelona ve Real Madrid'in arasında mücadele etmemiz bana gurur veriyor" dedi. 
La Liga'nın 28. haftasında deplasmanda Osasuna'ya karşı oynayacak Atletico Madrid hazırlıklarını sürdürürken, antrenman sonunda teknik direktör Simeone, basın mensuplarının sorularını yanıtladı.

Barcelona'nın Şampiyonlar Ligi'nde ilk maçta 2-0 kaybettiği Milan karşısında, dün akşam 4-0'lık galibiyetle çeyrek finale kalmasını soyunma odasında futbolcularına anlattığını söyleyen Simeone, "Barcelona'nın başarısı, Atletico'nun yaptıklarını güçlendiriyor. Sezon boyunca Barcelona ve Real Madrid'in arasında mücadele etmemiz bana gurur veriyor. Bu takımların arasında ligde ikincilik için mücadele etmemiz Atletico'nun büyük bir iş yaptığını gösteriyor" değerlendirmesinde bulundu.

La Liga'da geçtiğimiz hafta Real Sociedad'a 1-0 yenilerek bu sezon ilk defa sahalarında kaybettiklerinin hatırlatılması üzerine Simeone, "Kaybetme sıramız gelmiş ama şimdi gelecek Pazar yapacağımız maçı düşünmeliyiz" cevabını verdi.

Arjantinli teknik adam, takım içindeki kazanma, mücadele etme arzusunun aynı şekilde devam ettiğini vurguladı.

Simeone, sözleşmesini uzatmak için kulüple müzakere eden Belçikalı kaleci Courtois'ın kalmasından yana olduğunu, ancak kararı kendisinin veremeyeceğini ifade etti.

Milli futbolcu Arda Turan'ın da katıldığı antrenmanın ilk bölümü fizik ve kondisyon, ikinci bölümü ise taktik çalışmalarıyla geçti.