"Fenerbahçe bizim düşmanımız değil"
Trabzonspor Teknik Direktörü Tolunay Kafkas, hafta sonu oynayacakları Fenerbahçe maçı öncesi taraftara çağrıda bulunarak, "Fenerbahçe bizim düşmanımız değil sadece rakibimiz. Taraftardan beklediğim lütfen sağduyulu olsunlar. Kendi takımlarını 90 dakika desteklesinler" dedi.Mehmet Ali Yılmaz Tesisleri'nde basın mensuplarıyla sohbet toplantısı düzenleyen Tolunay Kafkas, "Tekrar burada olmaktan mutlu olduğumu belirtmek istiyorum. Futbolculuğumdaki gibi büyük hizmetler yapmak istiyorum. Camianın tam bir parçası oldum bu teknik direktörlük göreviyle. Genelde duygularımla hareket eden bir insanım. Duyguların düşüncelerden daha çabuk doğruyu bulduğuna inanıyorum. Gaziantep maçında olumlu ve pozitif bir futbol oynadık. Bu da sonuca yansıdı. Bu olumlu ve pozitif futbolu Sivasspor maçında da devam ettirmek istiyorduk. Zor bir deplasman. Futbolun dışında kavga etmeyi gerektiren bir maç. Zaman zaman beceremedik. İstemediğimiz bir skor elde ettik. Keşke daha keyifli bir skor olsaydık" dedi. 

"BEDEL ÖDEYECEK CESARETİM VE YÜREĞİM VAR" 

Trabzonspor'un bundan sonra ortaya koyacağı oyun anlayışıyla ilgili de konuşan Kafkas, şunları söyledi: 

"Ben ve takımım mağlubiyeti kolay kolay kabul eden insanlar grubu olmayacağız. Agresif, çabuk oynayan kaleye çok çabuk inebilen, Trabzonspor ruhunu canlandırabilecek, gerçekten Avni Aker'i geçmiş yıllarda olduğu gibi cehennem haline getirebilecek bir takım yaratmak istiyorum. Bunun için buranın gerçeklerini ve bu gerçeklerle yüz yüze gelmeyi en iyi bilenlerden biriyim. Bunu yaratabilmem için taraftarlar ve sizlerden bu sezon için süre istiyorum. Buraya her türlü bedeli ödemeye razı olarak geldim. Bunu ödeyecek hem cesaretim hem de yüreğim var. Benim için bu şehir ve insanlar bu kulüp, bir kulüpten çok daha fazla şey ifade ediyor. Allah'a nasıl inanıyorsam bu kulübe, şehre ve taraftara öyle inanıyorum. Kırılgan yapımızı zaman içinde pozitife dönüştüreceğiz." 

KISA VADELİ HEDEFİMİZ TÜRKİYE KUPASI'NI KAZANMAK 

Kafkas, "Kaliteli kadromuz var ama belli yerlerde çok fazla oyuncu var ve belli yerlerde de istediğimiz oyuncu tipi maalesef yok. Bu yüzden takımın bütünlüğüyle ilgili sorunlar yaşıyoruz. Bunları en kısa sürede atlatacağız. Sivas maçı kazaydı. Bundan sonraki maçlarda Trabzonspor'un beklediği ve özlediği çıkabileceği en iyi yere çıkarak kısa vadede Türkiye kupası'nı kazanmak olacağız" dedi. 

TARAFTARA FENERBAHÇE MAÇI ÇAĞRISI 

Tolunay Kafkas, hafta sonu oynayacakları Fenerbahçe maçıyla ilgili olarak da şu ifadeleri kullandı: 

"Bundan önce oynadığımız gerginlik atmosferi bize değil maalesef rakibimize yaradı. Çıkan olumsuzluklara karşı bütün halinde hareket etmeliyiz. Onlara fayda sağlayabilecek her türlü gerginlikten kendimizi uzak tutmalıyız. 195 - 96'da oyuncuydum. Nasıl kaybettiğimizi hepimiz biliyoruz. Fenerbahçe bizim düşmanımız değil sadece rakibimiz. Taraftardan beklediğim lütfen sağduyulu olsunlar. Kendi takımlarını 90 dakika desteklesinler. Oyunun kesilmesi bizim oynatacağımız oyunla ilgili ciddi sıkıntılar yaratabilir. Bu maç için sizi ve taraftarımızı sağduyulu olmaya çağırıyorum. Panik yapmak, ortalığı germek, gerilim yaratmak bundan önce olduğu gibi bundan sonra da aleyhimize işleyecektir. Daha çok maçımız olacak. Çok şampiyonluklar kazanacağız. Oyuncuları motive etmeye gerek yok. Zaten Fenerbahçe maçı. Trabzonspor - Fenerbahçe maçları ekstra bir motiveye ihtiyaç duyulan maçlar değiller. Önemli olan sakin, kararlı, inatçı sahada yapmak istediklerimizi yapan takım hüviyetinde olmak bizim için önemli. İp ne çok gevşek ne çok gergin olacak. Bunu sağlamaya çalışacağız." 

"ÜÇ AY KREDİ İSTİYORUM" 

Tolunay Kafkas, Fenerbahçe maçının sadece bir maç olduğunu da hatırlatarak, şöyle devam etti: 

"Bu takımı bundan sonra nasıl şampiyon yapabileceğimin, nasıl transferler yapabileceğimin derdindeyim. Bu sadece bir maç. Kazanmak için de belli bir stratejimiz var. 
Taraftar desteğine ihtiyacımız var. Süreç içinde herkesin beklediği ve özlediği bir Trabzonspor yaratacağımın sözünü veriyorum. Sizden ve taraftardan istediğim; 3 ay kredi sağlamanızı istiyorum. Bunu da hak ettiğimi düşünüyorum bu camianın bir parçası olarak. 

Zaten bu takım özlenen ve beklenen yere gelecek. Mutlaka şampiyonluğa oynayacak bir kadro oluşturacağız. İyi çalışıyoruz başkanımız ve yönetim kurulumuzla birlikte. Olaya hakimiz. Panik yapacak, sıkıntı edecek durum yok." 

"GÖZÜM KARADIR, CESARETLİ ADAMIM" 

Yabancı sayısının fazla olmasının kendilerini bazı tercihler yapmaya ittiğini vurgulayan Kafkas, şunları söyledi: 

"Ama birilerinden vazgeçmek durumundayız. Trabzonspor'un 8 - 9 oyuncusunun mutlaka belli olması lazım. Diğerleri bunu zorlayabilmeli. Bir takım oyunculardan vazgeçeceğiz. Bunun farkına siz de varacaksınız ilerideki günlerde. Duygusal kırılganlıkları var oyuncuların. Benim işim arızayı tamir etmek. Bu sorunları aşabilecek bilgi ve beceriye sahibiz. Bu camia için yapmayacağım bir şey yok. Gözüm karadır. Cesaretli bir adamım. İşin matematiğini çok iyi biliyorum. Buranın ne istediğini de biliyorum. Öyle oldu böyle oldu meselesi değil bu. Teknik adamsanız ve iyi hocaysanız bir şey yapmanız gerekiyor. Sadece 3 ay sabır istiyorum. Trabzonspor yine gidebileceği yere kadar gidecek, alabileceği en iyi sonuçları alacak. Bu seneden vazgeçtiğimiz anlamına gelmesin. Bir şeyleri değiştirmek için 3 ay çok kısa bir süre ama. Sadece sizden ve taraftardan 3 ay süre istiyorum. Sorunları aşacağız, çözeceğiz, çok daha iyi olacağız." 

"CANIMIZI ACITANIN CANINI ACITIRIM" 

İyi olan her oyuncuyu oynatmaya çalıştığını da vurgulayan Kafkas, "Benim elimde bir terazi var. Yerli yabancı diye ayrımı yok. Din, dil, ırk ayrımı yapmadan, insanların adamlıklarına bakıyorum. Yerli - yabancı değil, biz varız. Bu formayı giyen herkes Trabzonsporlu ve bu aidiyet duygusunu hissettirebilmek önemli. Küme düşmek veya bu sendromu yaşamak, bunu ağza almak ve kabullenmek bile mümkün değil. Konuşmak çok yersiz. İyi oyuncunuz varsa oynatacaksınız. Zokora ve Bamba'nın oynamasının nedeni iyi oyuncu olmaları. İkisi de Fildişi Sahillerinin iyi oyuncuları. Sivas'ta oynanacak oyun sert, mücadeleci, kavgaya dönük, farklı bir oyun olduğu için onları tercih ettik. Beklentilerin altında kaldılar. 

İyi oyuncunuz varsa oynatacaksınız. Yaptığımız hiçbir şeyden pişman değilim. Sorumluluk da bende. Zokora'nın ve Olcan'ın cezası var. Ödülün olduğu yerde ceza var. Burası büyük kulüp. Ben de hata yaptığım zaman ceza yiyeceğim. Buraya uyacak herkes. Daha fazla hata yaparsa kendi bilir. Bizim canımızı acıtanın ben de canını acıtırım. Kimsenin gözünün yaşına bakmam. Taraftar rahat olsun. Gözümü budaktan sakınmam. Buraya bedel ödemeye geldim. Bu bedeli de öderim. Bu kulüp için her şeyi yaparım." 

OYUNCULARA ÇOK SERT UYARI 

İşinin kim olursa olsun oyuncuyu kazanmak olduğunu da vurgulayan Kafkas, "Oyuncuyu kazanmak için her şeyi yaparım. Ama doktor hastaya hasta olduğunu kabul ederse yardımcı olur. Süreklilik haline gelirse daha farklı davranılır. Kimse benim olduğum süre içinde elini kolunu sallayarak buradan gidemeyecek. Gerekirse bu parayı yakacağız. Ama kulübe yanlış yapan herkes kalacak. Çok önemli bir mesaj veriyorum size. Kimse elini kolunu sallayarak gidemeyecek. Giray önemli oyunculardan biri. Bir yerden başlaması gerekiyordu. Sivas maçından başlattık. Zorluk derecesi yüksekti. Kendine olan güvenini tekrar kazansın diye. Böyle maçlarda kazanması gerekiyor. Bir hatası dışında kötü oynamadı. Giray bizim oyuncumuz, milli oyuncu" dedi. 

"OYUNCULARIN PARALARINI ALAMADIĞI KÜLLİYEN YALAN" 

Kafkas, oyuncuların paralarını alamadığı iddialarıyla ilgili olarak ise, "Külliyen yalan,. Oyuncuların böyle bir şeyi olmadı. Özellikle Tolga'yla konuşuyorum. Oyuncuların para talebi olmadı. Burası Trabzonspor kulübü. Kimsenin 1 lirası kalmaz. Bunu herkes çok iyi biliyor. Sorun varsa önce kendimize bakacağız" dedi. 

GÜNEŞ VE KARAMAN BENİM İÇİN ÖZEL İNSANLAR 

Geçmişe dönük değerlendirmeler yapmak istemediğinin de altını çizen Kafkas, "Konuşmalarımı içten ve samimi yapıyorum. Çok eyvallahı olan bir adam değilim. Politika da üretmiyorum. Buraya böyle gelmek beni üzdü aslında Şenol hocadan sonra. Çünkü benim abim. Ünal hoca da öyle. Benim çok değer verdiğim, saygı duyduğum özel insanlar. Yarın belki aynı şey bizim de başımıza gelebilir. Gelecek de. Bunlar kaçınılmaz şeyler. Onlar benim için çok değerli ve özel insanlar. Geçmişe dönük ne Şenol hocaya, ne Ünal hocaya en ufak hiçbir şey söyletmem kimseye. Ne oyuncuya ne başka birine söyletirim. Bundan sonrasında nasıl iyi yaparıma bakıyorum" ifadesini kullandı. 
Tolunay Kafkas, 14 Şubat'taki FIFA önündeki eylemle ilgili olarak ise, "Taraftarlarımız demokratik eylemlerini her zaman her yerde yapabilirler. Benim işim bu takımı daha iyi nasıl bir yere getirebilirim. Nasıl kupalar kazandırabilirim olmalı. Ben kendi işime odaklanmalıyım. Demokratik olan her türlü eylemi yapmakta serbesttir taraftarımız. Şike süreciyle ilgili demecim olmayacak. Sadece teknik anlamda olacağım. İşime yoğunlaşmak durumundayım" dedi. 

Kafkas, eşi hamile olan ve ağır bir rahatsızlık geçiren Halil'e de izin verdiklerini ve bu oyuncunun Almanya'ya gittiğini söyledi.