"Sorumluluk bana aittir"
Sanica Boru Elazığsporlu futbolcu Göksu Türkdoğan, Galatasaray maçında Felipe Melo'nun kurtardığı penaltıya ilişkin, "Melo öne çıkmış, Cris penaltı noktasını kazmış veya Taffarel arkada kalmış, bunlar problem değil. Burada bütün sorumluluk bana aittir" dedi 
 Spor Toto Süper Lig’in 14. haftasında deplasmanda yapacağı Kardemir Karabükspor maçının hazırlıklarına kulüp tesislerinde gerçekleştirdiği antrenmanla başlayan Elazığspor’da, Galatasaray karşılaşmasında kazanılan penaltı atışını gole çeviremeyen Göksu, idman öncesi basın mensuplarının sorularını yanıtladı. 
 Penaltı atışını golle sonuçlandıramadığı için çok üzgün olduğunu ancak zamanın geri alınmadığını dile getiren Göksu, olumsuz sonucu isteyecek en son kişinin kendisini olduğunu belirtti. Elazığspor’a gönül verenlerden özür dileyen Göksu, bir gazetecinin, Cris’in penaltı noktasını kazdığı yönünde haberler çıktığını belirterek, bu konudaki görüşlerini sorması üzerine şunları söyledi: 
 "Bu konuda beni çok arayanlar oldu. Özellikle ağzımdan laf almak için, suçu başkalarına atmak için sorular sordular. Hem Melo ile ilgili hem arkada Taffarel’le ilgili olsun, en son da Cris’le alakalı ’Cris penaltı noktasını kazdı mı?’ diye sorular sordular. Ben böyle bir şeyi görmediğimi söyledim. Görmeden de kimseyi suçlamak istemediğimi, sorumluluğun bana ait olduğunu söyledim. Ama gazetelerde tam tersi çıkmış. Zaten böyle konuşmak bize yakışmaz. Sadece bir takım arkadaşım, hakeme Cris’in penaltı noktasıyla ilgilendiğini söylemiş. Ben sadece onu duyduğumu söyledim. Ama gördüğüm herhangi bir şey yoktu. O yüzden Melo öne çıkmış, Cris penaltı noktasını kazmış veya Taffarel arkada kalmış, bunlar problem değil. Burada bütün sorumluluk bana aittir." 
 Teknik direktör Vural 
 Bu arada, teknik direktör Yılmaz Vural, idman öncesinde yaptığı açıklamada, sakatlığı bulunan oyunculara ilişkin bilgi verdi. Sezer, Ahmet Şahin, Orhan Ak, Bülent Ertuğrul, Murat Kayalı, Gökhan Emreciksin ve Amr Zaki’nin sakatlıklar ve çeşitli nedenlerden dolayı antrenmana çıkamadığını ifade eden Vural, "Amr Zaki’nin de arka adalesinde bir sorun olduğunu ve maalesef 10-15 gün bizimle olamayacağını masör ifade etti" dedi. 
 İyi tabloyla karşı karşıya olmadıklarını vurgulayan Vural, tüm eksikliklerine rağmen Elazığspor’un eksik olduğunun söylenemeyeceğini belirtti. Gol sorununa çözüm bulmak için çaba sarf ettiklerini ifade eden Vural, Herve Tum’un formsuz olduğunu belirterek, "Her sene 15-16 gol atan bir oyuncu, bu sene 1 gol atabildi" dedi. 
 Fanatik