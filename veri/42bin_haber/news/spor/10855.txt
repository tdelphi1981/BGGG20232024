Kasımpaşa çıkışını sürdürmek istiyor
Kasımpaşa, Spor Toto Süper Lig'de yarın deplasmanda Mersin İdman Yurdu'nu yenerek, son haftalarda yakaladığı çıkışını devam ettirmek istiyor.Ligdeki son maçında Trabzonspor'u 2-0 yenerek, sezon sonu Avrupa kupalarına katılma hedefi için önemli bir adım atan lacivert-beyazlılar, Mersin İdman Yurdu karşısında da 3 puan alarak, yukarı sıralara tırmanışını devam ettirmeyi amaçlıyor. Süper Lig'de geride kalan 24 hafta sonunda 36 puan toplayan Kasımpaşa, deplasmanda ise 4 galibiyet, 1 beraberlik, 6 mağlubiyet aldı. Son iki maçta deplasmanda kaybeden (Gaziantepspor ve Fenerbahçe) lacivert-beyazlılar, dış sahadaki galibiyet hasretini de Akdeniz'de sonlandırmayı hedefliyor.

Kasımpaşa'da sakatlıkları bulunan Özer Hurmacı, Volkan Yaman, Coulibaly, Djalma ve Hüseyin Kala, Mersin İdman Yurdu maçında forma giyemeyecek. Ligin ilk yarısında İstanbul'da oynanan maç 2-2 bitti. Mersin İdman Yurdu ile Kasımpaşa arasında Tevfik Sırrı Gür Stadı'nda saat 20.00'de başlayacak maçı hakem Kuddusi Müftüoğlu yönetecek.

Arveladze: Ligin en zor maçı olacak
Kasımpaşa Teknik Direktörü Şota Arveladze, Mersin İdmanyurdu karşısında ligin en zor maçlarından birine çıkacaklarını söyledi. Kulübün internet sitesine konuşan Gürcü teknik adam, Mersin İdman Yurdu'nun ligin son sırasında olmasına rağmen kaliteli bir ekibe sahip olduğunu vurgulayarak, Yeni bir teknik direktör ile iyi bir başlangıç yapmak isteyecekler. Daha önceden izlediğimizden farklı bir oyun anlayışı ile sahaya çıkacaklardır. İnşallah iyi bir sonuç alıp İstanbul'a döneriz ifadelerini kullandı. Bu arada, sabah yaptığı antrenmanla maçın hazırlıklarını tamamlayan Kasımpaşa, öğleden sonra uçakla Adana'ya, oradan da kara yoluyla Mersin'e geçecek.