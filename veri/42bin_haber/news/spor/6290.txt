Karatede hedef 400 madalya
Geçtiğimiz yıl yurt içi ve yurt dışındaki müsabakalarda toplam 350 madalyanın elde edildiği karate branşında, 2013'te 400 madalya hedefleniyor.Karate Federasyonu Başkanı Esat Delihasan, yaptığı açıklamada, 2012 yılının çok yoğun ve başarılı geçtiğini belirtti. Avrupa Şampiyonası'nda gençlerde 17 madalya, büyüklerde ise 9 madalya aldıklarını anımsatan Delihasan, son iki yıldır uluslararası alanda en fazla madalya getiren spor branşı olduklarını söyledi.

Genel klasmanda tüm veriler göz önüne alındığında dünya ikincisi olduklarını vurgulayan Delihasan, şunları kaydetti:

150 ülkede yapılan bir sporda dünyada ikinciyiz. Sporcu sayımızda önemli bir yükselme var. En son rakamlar 36 bin 500 aktif sporcumuzun olduğunu gösteriyor. Toplamda 123 bine yakın sporcumuz var. Federasyon olarak üzerimize düşeni her zaman bugüne kadar yaptık, bundan sonra da yapmak için gayret sarf edeceğiz. 2012 yılında yurt içi ve yurt dışındaki faaliyetlerde toplam 350 madalya aldık. İddialı konuşmayı sevmem, ancak ekibime güveniyorum. 2013 yılında 400 madalya için çalışmalara başladık.

İstanbul gibi karate de 2020'ye hazırlanıyor

Delihasan, karatenin olimpiyatlarda yer almadığını, başarılı bir federasyon olarak olimpiyatlarda yer almak istediklerini dile getirdi.

Karatenin 2020 olimpiyatlarında yarışmasının çok önemli olduğunu anlatan Delihasan, İstanbul'un 2020 olimpiyat adaylığı gibi biz de hazırlanıyoruz. Karate dünyada en çok yapılan sporların başında geliyor ama olimpiyatlarda yer almıyor. Biraz çelişki var. Eğer olimpiyatlarda karate branşı olursa, Türkiye'nin madalya sayısına katkı sağlayacağımızı düşünüyoruz. 2020 için biz de umutluyuz. Bu anlamda Dünya Karate Federasyonu ile ciddi çalışmalar yaptık. İnşallah olimpiyatlara katılırız ve bu sorun çözülür diye konuştu.

Delihasan, olimpiyatlar için yeni nesil sporcular hazırladıklarını, Türkiye'nin her yerinden şampiyon sporcuların çıkması için çalıştıklarını sözlerine ekledi