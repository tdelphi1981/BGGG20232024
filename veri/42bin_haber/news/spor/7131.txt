Kayserispor 6 oyuncusuyla yollarını ayırdı
Kayserispor, ligin ilk yarısında 6 oyuncuyla yollarını ayırırken, sıkıntı yaşadığı bölgeleri 3 futbolcuyla güçlendirdi.Ligin ilk yarısında savunmada sıkıntı yaşayan ve ilk yarının 29 golle en fazla gol yiyen ekibi olan Kayserispor, ara transfer döneminde sıkıntı yaşadığı bölgelere transferler yaptı.
Sarı-kırmızılılar, savunmanın göbeği için Fenerbahçe'nin UEFA Avrupa Ligi ikinci turundaki rakibi BATE Borisov'da forma giyen Marko Simic'i transfer etti. İlk 11'de sahaya çıkmaya başlayan Sırp futbolcu, maçlardaki performansıyla otoriterlerden geçer not aldı.

Kayseri temsilcisinin bir başka transferi ise Galatasaray'da fazla forma şansı bulamayan orta saha oyuncusu Ceyhun Gülselam oldu. Sezon sonuna kadar kiralanan Ceyhun, yeni takımında ilk 11'de görev almaya başladı.
Kayserispor, Ajax'tan transfer ettiği 20 yaşındaki gurbetçi futbolcu Yener Arıca ile de 4,5 yılık sözleşme imzaladı. Sarı-kırmızılıların sol açık mevkiinde oynayan Yener'i geleceğe yatırım olarak kadrosuna kattığı öğrenildi.

Gidenler

Kayserispor ligin ilk yarısında verim alamadığı 6 oyuncusuyla bağlarını kopardı. Kayseri temsilcisinde, ligin ilk yarısında kadro dışı bırakılan Umut Sözen ve Murat Bildirici ile sakatlığının ardından fazla forma şansı bulamadığı için takımdan ayrılmak istediğini dile getiren Arjantinli Cangele ile ilk olarak yollar ayrıldı.

Sezon başında sol bek Hasan Ali Kaldırım'ın Fenerbahçe'ye transfer olmasının ardından kadroya dahil edilen Türk asıllı Alman futbolcu Malik Fathi'nin Türk vatandaşlığıyla ilgili sorunlar çıkınca bu futbolcuyla da bağlar koparıldı.
Takımdan ayrılan diğer futbolcular ise çok az forma şansı bulan gurbetçi Berkay Dabanlı ile maç kadrolarına alınmayan forvet Emir Kujovic oldu.