Vural: "Hakemin hataları sonucu etkiledi"
Ziraat Türkiye Kupası 3. tur mücadelesinde Sanica Boru Elazığspor'u 3-2 yenerek 4. tura yükselen Spor Toto 2. Lig temsilcisi Pendikspor'un teknik direktörü Mehmet Erdal Alpaslan, futbolcularına teşekkür edip galibiyeti camialarına hediye etti.Maçtan sonra düzenlenen basın toplantısında karşılaşmayı değerlendiren Alpaslan, özellikle ligde son dönemde oynadıkları iyi futbolun karşılığını alamadıklarını, kupa mücadelesinde ise iyi bir oyun ortaya koyduklarını belirtti ve şunları söyledi: Takımımız haftalardır bir çıkış ve arayış içindeydi. Arif'in geçmiş dönemden bir sakatlığı vardı ve bu oyuncumuzu kupa maçında oynattık. Mücadeleyi çirkinleştirmeden, 90 dakikayı iyi götürdüğümüzü düşünüyorum. İlk yarıda talihsiz bir gol yedik. Devre arasında oyuncularıma, verdiğim taktiği uygulamalarını istedim. İki kez geriye düşüp maçı kazanmak ve turu geçmek önemli bir şeydi. Takımımı tebrik ediyorum. Camiamıza hediyemiz olsun. Bu oyun anlayışımızı sürdürmek ve ligde iyi yerlere gelmek istiyoruz.

Ziraat Türkiye Kupası'nda bundan sonra karşılarına hangi takım çıkarsa çıksın aynı disiplinle mücadele edeceklerini kaydeden Alpaslan, Ben oyuncularıma antrenmanlarda bile çalışırken 'Gazozuna oyun oynanmaz' derim. Sahaya çıkıyorsak mutlaka mücadelenin hakkını vermeliyiz diye konuştu.

Pendikspor'un ilk golünü atan Caner Erdoğan ise, iki kategori üstlerinde olan bir takıma karşı iyi mücadele ettiklerini belirterek, Bu tür maçlara çıktığımız zaman motivasyon üst düzeyde oluyor. İki kez mağlup duruma düşmemize rağmen disiplini elden bırakmayarak kazandık. Çok mutluyuz dedi.

Maçta iki gol kaydeden Arif Çoban da kaleciden 18. adama kadar herkesin maçı kazanmayı çok istediğini anlatarak, Bütünüyle maça odaklandık. Bizi sevenlere armağan ediyoruz. Artık lige dönüp orada iyi sonuçlar almak istiyoruz dedi.

-Vural: Hakemin kritik kararları sonucu etkiledi

Sanica Boru Elazığspor Teknik Direktörü Yılmaz Vural, oyuncularını tanıması açısından önemli olan mücadelede hakemin kritik kararlarının maçın sonucunu etkilediğini savundu.

Maça bakıldığında iki takımın da 6'şar pozisyon bulduğunu belirten Vural, İlk yarıda bizim 4, onların 2 pozisyonu vardı. İkinci yarıda tersine döndü. Bizim 2, onların da 4 pozisyonu var. Toplam 6'şar pozisyon var iki takım adına. Hakemin verdiği kritik kararlar oyunun sonucunu etkiledi. Bana göre frikik gollerindeki pozisyon faul değildi. Penaltı da yoktu. Hakemin ifadesi, 'Ben vermedim, yan hakemim verdi' gibi. Saygı duymamız lazım, yapacak bir şey yok. Sonuç olarak biz kaybeden, Pendikspor da devam eden takım oldu şeklinde konuştu.

Sanica Boru Elazığsporlu futbolcu Atahan Menekşe, çok istekli ve iyi başladıkları maçta ilk golü talihsiz bir şekilde yediklerini, ardından duran toplardan da kalelerinde 2 gol gördüklerini anlatarak, İstedik ama olmadı, kısmet değilmiş. Elemeleri geçeriz diye düşünmüştük ifadesini kullandı.

Serdar Gürler ise rakiplerini küçümsemeden maçın başından sonuna kadar iyi mücadele etiklerini ancak kazanamadıklarını söyledi.