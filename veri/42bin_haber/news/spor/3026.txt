Karıncaezmez Raul
AKŞAM, Sadri Şener'in 'Saç stili ve dövmelerine 18 maç ceza veririm' dediği Meireles'i Samandıra ekibine sordu. Cevap: Bakmayın dövmelerine. O tam bir centilmendir
 NAZMİYE KÖSEER
 Trabzonspor Başkanı Sadri Şener, Raul Meireles'in sırf saç stili ve dövmeleriyle cezayı hak ettiğini, Portekizli futbolcunun sınırdışı edilmesi gerektiğini söyledi. Peki Raul Meireles nasıl bir insan?
 AKŞAM, bu soruyu Meireles'i yakından tanıyan Samandıra Tesisleri'nde zaman zaman Portekizli futbolcuyla 24 saat geçiren teknik ve idari personele yöneltti. İşte G.Saray'ın unutulmaz amigosu Karıncaezmez Şevki'ye benzetilen Meireles hakkındaki tüm gerçekler:
 SESSİZ SAKİN POZİTİF
 'DÖVMELERİNİ görenler Meireles'in asi bir futbolcu olduğunu zannediyor. Tam tersi. Raul, aşırı uyumlu, sessiz sakin, pozitif bir insan. Yardımsever, sürekli gözlerinin içi gülen bir insan.
 SİNYOR Can Bartu, İmparator Oğuz Çetin tarzında, nazik, kibar tam bir centilmen. Bir beyefendi. Dürüst. 
 HATTA tükürük raporu ortaya düştüğünde Aykut Kocaman, çağırıp, 'Doğru mu Raul. Tükürdün mü? Eğer tükürdüysen söyle' diye sordu. 
 MEİRELES, Kocaman'ın gözünün içine bakıp, 'Hayır. Kesinlikle ben tükürmedim' cevabını verdi. Aykut Hoca, Meireles'in samimiyetine, kişiliğine bakıp 'Tükürmediğine' hükmetti.
 KOCAMAN'I MEST ETTİ
 AYKUT Kocaman'ın istifa sürecinde Meireles'in tavrı da ayrı bir hikaye. Tatil için ülkesine gidecekken, Samandıra'ya gelmesi, 'Sen benim arkamda durdun. Ben de senin arkandayım. Bu iş çözülene kadar Portekiz'e gitmem' demesi' Aykut Kocaman'ı mest etti.'
 Ejderha dövmeli centilmen
 Raul'un vücudunda aralarında eşi Ivone ve kızı Lara'nın da adlarının bulunduğu 50'den fazla dövme var. Dövme merakı, eşi Ivone'la bir gün aynı dövmeyi yaptırmakla başlayıp bugüne kadar sürdü.