Piontek: "Türkiye'nin işi bu futbolla zor"
Eski (A) Milli Takım Teknik Direktörü Sepp Piontek, Türkiye'nin bu futbol anlayışıyla 2014 FIFA Dünya Kupası'na katılmasının zor olduğunu söyledi. 
Piontek, ay-yıldızlı takımın çok fazla hata yaptığını belirterek, "Türk futbolcuların beraber oynama sıkıntısı var. Bu maça bakarak, Türkiye için 2014 FIFA Dünya Kupası'nın çok zor olduğunu söyleyebilirim. Bu bir hazırlık maçıydı, ileride Türkiye'nin daha iyi olacağına inanıyorum. Türk futbolunda iyi tekniğe sahip oyuncular var ama çok hata yapıyorlar. Bazı oyuncular, kendini ispat etmek için topla çok oynuyorlar ve takıma hücumda zarar veriyorlar" ifadelerini kullandı.

Sepp Piontek, Türkçe "Türkiye'yi çok seviyorum" diyerek sözlerini tamamladı.

Hakan Şükür'den Frei'a övgü 

AK Parti İstanbul Milletvekili ve eski milli futbolcu Hakan Şükür, (A) Milli Futbol Takımı'nın, tarihinin 500. maçında Danimarka ile 1-1 berabere kaldığı karşılaşmada iyi oynadığını söyledi.

Şükür, karşılaşmadan sonra basın mensuplarına yaptığı açıklamada, bir hazırlık maçı olmasına rağmen (A) Milli Takımı futbolcularının çok büyük sorumlulukla mücadele ettiğini belirtti.

Çok kaliteli isimlere sahip bir Türk Milli Takımı'nın olduğunu vurgulayan Şükür, "Bugün inşallah bir milat olur. Ne kadar zor gözükse de bu kaliteli kadromuz, bu sorumlulukla oynarsa 2014 FIFA Dünya Kupası'na katılabilir. Biraz rakiplerimize bağlıyız ama biz öncelikle kendi maçlarımızı kazanmalıyız. Bu takım, hepimizin milli takımı. Hepimiz birlikte hareket etmeliyiz. Bu duyguyu pekiştirirsek ben milli takımımızın iyi yerlerde olacağını düşünüyorum" diye konuştu.

Hakan Şükür, oyuna sonradan giren Kerim Frei Koyunlu'nun çok yetenekli bir oyuncu olduğunu ve savunmada görev yapan Fenerbahçeli futbolcuların (Hasan Ali Kaldırım, Gökhan Gönül, Bekir İrtegün) çok iyi bir uyumla güzel oynadıklarını kaydetti.