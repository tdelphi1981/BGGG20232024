Fenerbahçe Trabzon'a gecikmeli geldi
Ziraat Türkiye Kupası'nda yarın akşam deplasmanda 1461 Trabzon ile karşılaşacak olan Fenerbahçe gecikmeli olarak Trabzon'a ulaştı.
Antalya Havalimanı'ndaki olumsuz hava koşulları nedeniyle otele dönmek zorunda kalan sarı lacivertliler, saat 19.00 sıralarında Trabzon'a hareket edebiltiler. Özel uçakla saat 20.20'de Trabzon Havalimanı'na inen Fenerbahçe, geniş güvenlik önlemleri altında otobüse bindi. Bariyerlerle oluşturulmuş koridordan geçerek otobüse binen Fenerbahçe'de Teknik Direktör Aykut Kocaman, montlarının içine Fenerbahçe forması giymiş taraftarlarla fotoğraf çektirdi ve formalarını imzaladı.

Geniş güvenlik önlemleri altında olaysız şekilde konaklayacakları otele giden Fenerbahçe'de Teknik Direktör Aykut Kocaman, Volkan, Meireles gibi as oyuncularını Trabzon'a götürmedi. 20 kişlik Fenerbahçe kafilesinde şu oyuncular yer aldı:

"Mert Günok, Serkan Kırıntılı, Erten Ersu, Gökhan Gönül, Bekir İrtegün, Orhan Şam, Serdar Kesimal, Egemen Korkmaz, Hasan Ali Kaldırım, Selçuk Şahin, Salih Uçan, Mehmet Topuz, Cristian Baroni, Miroslav Stoch, Dirk Kuyt, Mehmet Topal, Milos Krasic, Recep Niyaz, Caner Erkin, Semih Şentürk."