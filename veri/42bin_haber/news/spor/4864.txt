Jose Mourinho'dan veda
 
 İspanya’da geçtiğimiz hafta Osasuna ile deplasmanda berabere kalan ve şampiyonluk yarışında ezeli rakibi lider Barcelona’nın 18 puan gerisine düşen Real Madrid’de teknik direktör Jose Mourinho, takımdan ayrılacağı sinyallerini vermeye başladı. İngiliz gazetesi Daily Mirror’a konuşan Mourinho, “İngiltere’ye geri dönmek isterim” diye konuştu. Ada futboluna her zaman hayran olduğunu ve oradaki rekabetçi ortamın kendisini mutlu ettiğini belirten Mourinho, “Gelecek ne gösterir bilemeyiz. Ama orayı unutamıyorum” yorumunu yaptı. Geçmişte Chelsea’yi çalıştıran 49 yaşındaki Portekizli hocanın, Madrid’de eskisi kadar mutlu olmadığı öğrenildi.
 
 YERİNE ADAY LAUDRUP
 
 Bu arada İspanya’da Barcelona’ya yakınlığı ile bilinen gazeteler arasında yer alan Sport, Real yönetiminin İngiliz temsilcisi Swansea’nin teknik direktörü Michael Laudrup’u listeye aldığını belirtti. Ama kulüp Başkanı Huw Jenkins, “Onu bırakmaya niyetimiz yok” dedi.
 
 Fanatik