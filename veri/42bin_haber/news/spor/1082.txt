"Bunu söyletmeyin"
Futbolcularından Orduspor karşısında galibiyet isteyen Fenerbahçe Teknik Direktörü Aykut Kocaman, “Hepiniz kaliteli oyuncularsınız. 'Fenerbahçe kötü oynuyor, kötü takım' dedirtmeyin” uyarısı yaptı 
 AEL Limassol maçının bitiş düdüğünün ardından Orduspor mücadelesini düşünmeye başlayan ve yaptığı toplantılarla oyuncularını bu karşılaşmaya motive etmeye çalışan Aykut Kocaman’dan uyarılar. Süper Lig’de, 5 maçlık cezanın ardından ilk kez taraftarlarının önüne çıkacaklarını hatırlatan tecrübeli hocanın, “Son 7 karşılaşmamızdan 5 galibiyet çıkardık. Arka arkaya iki maç kazandık. Orduspor karşısında da kalitenizi gösterip, kazanacağınıza ve seriyi sürdüreceğinize inanıyor, bunu bekliyorum. Hepiniz çok kaliteli oyuncularsınız. Kimseye, ‘Fenerbahçe kötü takım, kötü oynuyor’ dedirtmeyin. Artık yükselişe geçme zamanımız geldi. Sizden, ligin sonuna kadar hep yukarıya çıkan bir performans bekliyorum” diye konuştuğu belirlendi.
 
 Kaptan’dan toplantılar
 Bu arada Kocaman’ın yanı sıra, Kaptan Volkan’ın da Gökhan Gönül ve Bekir’i yanına alıp, arkadaşlarını motive etmeye çalıştığı öğrenildi. Dinlenme saatlerinde sürekli gruplar halinde toplantılar yapan Kaptan’ın, “Bazı maçlarda kötü oynadık ama hepimiz biliyoruz ki, Fenerbahçe bu değil. Artık gerçek Fenerbahçe’yi gösterme zamanı” sözleriyle arkadaşlarını bugünkü maça hazırladığı kaydedildi. Volkan’ın sakatlığı geçen Yobo ve Meireles’i de, “Müthiş dönüş yaptınız” diye kutladığı belirtildi. 
 Fanatik