Türkiye rekoru kıran sporculara ödül
Antalya'nın Kemer ilçesi'nde düzenlenen Havalı Tabanca Kış Kupası'nda, yıldız kızlarda Türkiye rekoru kırarak birincilik elde eden Kahramanmaraşlı sporcular ödüllendirildi.Gençlik Hizmetleri ve Spor İl Müdürü Ali İhsan Kabakçı, sporcularla birlikte düzenlendiği basın toplantısında, Atıcılık Olimpik Sporcu Yetiştirme Merkezi olarak Antalya'daki müsabakalara, genç erkekler, genç kızlar ve yıldız kızlar olmak üzere 3 kategoride katıldıklarını söyledi.

Merkezin 2 yıl önce kurulduğunu ve kısa sürede önemli başarılar elde ettiklerini vurgulayan Kabakçı, şunları kaydetti:
Antalyada düzenlenen yarışmada Ayşegül Bağrıaçık, Seçil Kayıran ve Beyza Güler'den oluşan yıldız kızlar takımımız 1047 puanla Türkiye birinciliğinin yanı sıra Türkiye rekoru kırdı. Bunun yanında aynı yarışmada genç kızlar kategorisinde Ayşegül Bağrıaçık ikinci, Sonay Aydoğar, Büşra Evrensel ve Ruveyda Güler'den oluşan genç kızlar takımımız da ikincilik elde etti.

Kabakçı, genç sporcuların aldığı başarının Kahramanmaraş adına kendilerini mutlu ettiğini ifade etti.

Konuşmaların ardından, dereceye giren sporculara çeşitli hediyeler verildi.