Yiğidolar'ın 3 maçlık galibiyet hasreti sona erdi
Spor Toto Süper Lig'de Medical Park Antalyaspor'u 2-1 yenen Sivasspor, 3 maçlık galibiyet hasretine son verdi.
Ligin 25. haftasında Medical Park Antalyaspor'u konuk eden Yiğidolar, alt sıralardan uzaklaşma yolunda büyük önem taşıyan maçta rakibini 2-1 yenmeyi başardı. Bu maçta bir asist yapan ve bir gol atan Erman Kılıç, galibiyette önemli pay sahibi oldu.

Sivasspor, ligde Medical Park Antalyaspor'a karşı 5. galibiyetini aldı. İki ekip arasındaki 12 maçtan 4'ünü Medical Park Antalyaspor kazandı, 3 maç da berabere sonuçlandı.

Bu galibiyetle taraftarına 27 gün sonra galibiyet sevinci yaşatan Yiğidolar, puanını 32'ye yükseltti ve alt sıralardan uzaklaşma yolunda önemli bir adım attı.

Ligin 21. haftasında 10 Şubat Pazar günü Trabzonspor'u 2-0 yenen Sivasspor, ardından deplasmanda Kasımpaşa'ya, sahasında Beşiktaş'a ve dış sahada Bursaspor'a 1-0'lık skorlarla mağlup olmuştu.