Kalça hesapta yoktu
Samet Aybaba, hakem hatasıyla 2 puan kaybettikleri Belediyespor maçına esprili bir şekilde yaklaştı
 Beşiktaş Teknik Direktörü Samet Aybaba, basın mensuplarıyla yaptığı sohbet toplantısında önemli açıklamalar yaptı. Aybaba, Belediye karşılaşmasında yedikleri beraberlik golüyle ilgili ilginç bir tespitte bulundu: 'Sivok'un kalçasını tutamadık, bunu hesaba katamadık!'
 SİVOK'U UNUTTUK!
 'OYUNCULARIM Doka'nın pozisyonunda el olduğu için bekledi. Hakem çalmadı. Diğerlerini tutalım derken Sivok'un kalçasını hesaba katamadık. Kimseden beklentimiz yok. Hakemler yüzünden puan kayıpları oldu diye düşünmüyorum. Tepki vermem.
 OĞUZHAN KÖTÜ
 OĞUZHAN geldiğinden beri en kötü futbolunu oynadı. Performansını daha da yukarı çekmeli. Gökhan Süzen çok çalışmalı. Oynar mı oynamaz mı? Bakacağız.'
 Fernandes zor oynar
 AYBABA,  pazar günkü G.Saray derbisi için şunları söyledi: 'Sonuçla ilgli bir şey diyemem. Futbol bu, belli olmaz. Sneijder profesyonel bir futbolcu. Mukavele imzaladıktan sonra oynayabilir. Manuel Fernandes henüz hazır değil. G.Saray maçında zor oynar. Ancak daha önümüzde 6 gün var.'
 Beşiktaş'ı istemiyorlar
 Beşiktaş yöneticisi Seyit Ateş, 'Birileri Beşiktaş'ın şampiyon olmasını istemiyor. Kim olduklarını herkes biliyor' dedi. Besiktas.fm'e konuşan Ateş, şunları söyledi: 'Belediye maçının 2-2 bitmesini yüzde yüz hakeme bağlıyorum. Bize verilen hakemi şampiyonluğa oynayan bir takımın maçına değil, düşme potasındaki maça da verseniz orada da sıkıntı yaşar.'