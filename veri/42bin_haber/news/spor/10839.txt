Aybaba: "En kötü 2. maçımız"
Trabzonspor ile berabere kalan Beşiktaş'ın Teknik Direktörü Samet Aybaba, "Fenerbahçe Stadı'nda oynadığımız maçtan sonra en kötü 2. maçımızdı" dedi. 
Aybaba, maçın ardından düzenlenen basın toplantısında en kötü maçlarından birini oynadıklarını belirterek, "Temposuz, isteksiz bir maçtı. Çok pas hatası yaparak oynadık oyunun genelinde. Kaleciyle başlayan erken sakatlık sonrası sol kenarda aksama, Fernandes'in arka adalesinde sıkıntı üst üste gelince hücuma yönelik direnci arttırma şansını oyunun ortalarında kaybettik" dedi.

Tempolu, coşkulu oynayan bir takım olduklarını ve maçlarda bu özellikleriyle ön plana çıktıklarını ifade eden Aybaba, "Bu maçta tempo ve coşkuyu maalesef yakalayamadık. Buna rağmen 2-3 pozisyona girdik. Birini gol yapsak maç farklı olabilirdi. Cenk'i kutluyorum, çabuk oyuna girdi, iyi oynadı.

Önümüzde 9 maçımız var. Her maça maç maç bakıyoruz. Önümüzdeki maçlara bakacağız" ifadelerini kullandı.

Aybaba, sol kanatta Emre Özkan değişikliğine ilişkin bir soru üzerine ise "Değişikliğin hepsi konuşuluyor. Oynatıyoruz konuşuluyor, oynatmıyoruz konuşuluyor. Değiştiriyoruz konuşuluyor, değiştirmiyoruz konuşuluyor. Fenerbahçe Stadı'da oynadığımız maçtan sonra bana göre oynadığımız en kötü ikinci maçtı" diye konuştu.