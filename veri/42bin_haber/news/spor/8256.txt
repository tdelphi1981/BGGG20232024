Beşiktaş, Gaziantepspor maçı hazırlıklarını sürdürdü
Beşiktaş, Gaziantepspor ile 16 Şubat Cumartesi günü oynayacağı Spor Toto Süper Lig 22. hafta maçının hazırlıklarını basına kapalı yaptığı antrenmanla sürdürdü.
Teknik direktör Samet Aybaba yönetiminde BJK Nevzat Demir Tesisleri'nde gerçekleştirilen antrenmanda siyah-beyazlı futbolcuların kondisyon ve taktik çalışmalar yaptıkları bildirildi.

Antrenmana, tedavilerine devam edilen İsmail Köybaşı, Uğur Boral, Almeida ve Dentinho'nun katılmadığı, Necip Uysal ve Mustafa Pektemek'in ise özel çalışma programına devam ettiği kaydedildi.

Siyah-beyazlılar, bu akşam yapacakları antrenmanla Gaziantepspor maçı hazırlıklarını sürdürecek.

-Uğur Boral'ın tedavisi sürüyor-

Beşiktaş'ta geçen ay ön çapraz bağı ameliyatı olan Uğur Boral'ın tedavisi devam ediyor.

Uğur Boral'ın, sezon başı kampına hazır gidebilmek ve gelecek sezon lige tam kapasiteyle başlayabilmek için ameliyatın ardından fizik tedavi ve güçlendirme çalışmalarını Acıbadem Fulya Hastanesi Sporcu Sağlığı Merkezi'nde sürdürdüğü bildirildi.