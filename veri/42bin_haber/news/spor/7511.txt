Gascoigne'e hep destek, tam destek!
Menajerinin "Acilen yardıma ihtiyacı var" dediği eski İngiliz futbolcu Paul Gascoigne'a, İngiltere Milli Takımı'ndan destek geldi. 
İngiltere Milli Takımı'nın eski orta saha oyuncusu "Gazza" lakaplı Paul Gascoigne'un menajeri Terry Baker'ın, futbolu bıraktığı 2005 yılından beri alkol ve zihinsel sağlık problemleriyle boğuşan Gascoigne'un hayatının daima tehlikede olduğunu, çünkü bir alkolik olduğunu ifade etmesinin ardından konuşan İngiltere Milli Takımı Kaptanı Steven Gerrard, takımca, İngiltere Futbol Federasyonu (FA) ile görüşerek, ihtiyaç duyması halinde Gascoigne'a yardım etmeye hazır olduklarını bildirdiklerini söyledi.

Baker, geçen hafta ülkesinde katıldığı bir etkinlikte hiç iyi görünmeyen 45 yaşındaki Gascoigne için "Acilen yardıma ihtiyacı var. Bilmiyorum, belki de kimse onu kurtaramaz" demişti.

Gaccoigne, eski kriketçi ve arkadaşı Ronnie Irani tarafından organize edilen bir seyahatle ABD'nin Phoenix şehrindeki bir tedavi merkezine gitmişti.

İngiltere Teknik Direktörü Roy Hodgson ise futbolcularının yaptığı jestten dolayı mutlu olduğunu ifade ederek, "Milli takımın Paul'e duyduğu sevginin, iyileşmesine yardımcı olacağına eminim" dedi.

Hodgson, Gascoigne'un yeteneğinden etkilenen herkes gibi kendisinin de Gascoigne'un iyi durumda olmayışını ve hayata yeniden tutunmak için ciddi önlemler alınması gerektiğini duymaktan ötürü büyük üzüntü yaşadığını söyledi ve ekledi:

"Arkadaşlık, bazen kişilere duymak ve yapmak istemediği şeyleri söylemektir. Daha sağlıklı, güçlü ve doğru olanı seçen biri olarak döneceğini umuyorum."

57 kez giydiği İngiltere Milli Takımı formasıyla 10 gole imza atan Gascoigne, ülkesinin, 1990 Dünya Kupası ve 1996 Avrupa Futbol Şampiyonası'nda yarı finale yükselmesinde kilit rol oynayan isimlerdendi.

Gascoigne, Newcastle United, Tottenham, Lazio, Glasgow Rangers, Middlesbrough ve Everton kulüplerinde geçen yaklaşık 20 yıllık kariyerinde çok kez saha dışı olaylarla gündeme gelmişti.