Manuel Fernandes'ten sevindirici haber
Beşiktaş'ın başarılı oyuncusu Manuel Fernandes, ikinci devrenin hazırlık kampında takımı ile birlikte antrenmanlara çıkacağı açıklandı.
Acıbadem Fulya Hastanesi Sporcu Sağlığı Merkezi'nde tedavisine devam edilen Manuel Fernandes hakkında, BJK TV'ye açıklamalarda bulunan kulüp doktoru İsmail Başöz, Portekizli futbolcunun sağ diz kıkırdağında sakatlığı bulunduğunu belirterek, "Buna bağlı olarak şişiği vardı. Bu yüzden antrenmanlara devam edemedik. Özellikle rehabilitasyon antrenmanlarını yaptırdık. Şu anda şikayetlerinde oldukça gerileme var. Kıkırdak hassasiyeti azaldı. Kıkırdaklar kendini yenileyen dokular değildir. Bu nedenle tedavileri uzun sürer normal koşullarda. Fakat oldukça iyi sonuçlar alıyoruz; şu anda şişliği azaldı. Diğer çevresindeki ağrılar da azaldı." ifadelerini kullandı.

Fernandes'in 3 haftadır salon antrenmanlarını yapmadığı için kuvvet kaybı ve bir miktar denge koordinasyon zayıflaması olduğunu aktaran Başöz, "Bu haldeyken sporcuların maça çıkması maç yapması yeni sakatlıklara zemin hazırlayacağından dolayı sahada olması tarafımızdan uygun görülmüyor. Oldukça iyi bir hale geliyor. İnşallah 2. devre hazırlık kampında bizimle beraber olacak." şeklinde konuştu.