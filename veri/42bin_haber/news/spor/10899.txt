Galatasaray sonunu getiremedi
Voleybol Kadınlar CEV Şampiyonlar Ligi Dörtlü Finali üçüncülük maçında Galatasaray Daikin'i 3-2 yenen İtalyan ekibi Unendo Yamamay, üçüncü oldu.Galatasaray Daikin: 2 - Unendo Yamamay: 3
Salon: Burhan Felek
Hakemler: Juraj Mokry (Slovakya), Karin Zahorcova (Çek Cumhuriyeti)
Galatasaray Daikin: Sinem Barut, Molnar, Calderon, Gioli, Lo Bianco, Neriman Özsoy (Sano, Selime İlyasoğlu, Gamze Alıkaya, Özgenur Yurtdagülen, Ezgi Arslan, Derya Çayırgan)
Unendo Yamamay: Lloyd, Brinker, Arrighetti, Kouch, Marcon, Bauer (Leonardi, Faucette, Bisconti, Lombardo, Caracuta)
Setler: 21-25, 15-25, 25-23, 25-22, 11-15
Süre: 119 dakika (26, 21, 28, 29, 15)

Voleybol Kadınlar CEV şampiyonlar ligi Dörtlü Finali üçüncülük maçında Galatasaray Daikin'i 3-2 yenen İtalyan ekibi Unendo Yamamay, üçüncü oldu. Karşılaşmada ilk iki seti kaybettikten sonra önemli bir geri dünüşü başarıp skoru 2-2'ye taşıyan Galatasaray Daikin, tie-break setinde rakibine boyun eğdi. Turnuvadaki iki maçını da yitiren ev sahibi Galatasaray Daikin, Dörtlü Finali dördüncü olarak tamamladı.

Karşılaşmanın ilk seti çekişmeli bir şekilde başladı ve karşılıklı sayılarla geçen bu bölümün sonlarında Galatasaray Daikin, üst üste yaptığı basit hatalarla üstünlüğü İtalyan ekibine kaptırdı. İkinci teknik molaya sarı-kırmızılılar 16-12 önde girmesine rağmen, Unendo Yamamay ilk seti 25-21 galip kapatıp, 1-0 öne geçti.

İkinci sette oyun direncini kaybeden Galatasaray Daikin, Unendo Yamamay'ın rahat bir tempoda oyunu 25-15 kazanıp, skoru 2-0'a getirmesine mani olamadı. Sarı-kırmızılı takım, kötü geçen iki setin ardından üçüncü sette kendi oyun ritmini buldu. Unendo Yamamay'a karşı özellikle son bölümde yapılan hatalara rağmen mücadeleyi bırakmayan Galatasaray Daikin, 25-23 kazandığı setle durumu 2-1'e getirdi.

Kazandığı oyunun moraliyle dördüncü sete başlayan Galatasaray Daikin, ilk sayıları almasına karşın, Unendo Yamamay'ın mücadeleyi dengelemesi uzun sürmedi. Sarı-kırmızılı ekip, 13-9 geriye düştüğü sette 7-0'lık bir seri yapıp 16-13 öne geçti. Son bölümü büyük çekişmeye sahne olan seti 25-22 kazanan Galatasaray Daikin, maçta önemli bir geri dönüşe imza atıp, skoru 2-2 yaptı.

Ancak tie-break setinde yeniden oyuna ağırlığını koyan Unendo Yamamay, 15-11 kazanarak maçı da 3-2 galip tamamladı. Karşılaşmanın sonunda büyük sevinç yaşayan Unendo Yamamay oyuncuları, mutluluklarını kendilerini destekleyen taraftarlarıyla paylaştılar.Öte yandan, Galatasaray taraftarları da maçın ardından takımlarını tribüne çağırıp, tezahüratlar yaparak moral vermeye çalıştılar. 

Unendo Yamamay'a bu sezon ilk kez kaybetti

Unendo Yamamay'la bu sezonki 3. maçına çıkan Galatasaray Daikin, ilk kez yenildi ve Avrupa üçüncülüğünü rakibine kaptırdı. CEV Şampiyonlar Ligi C Grubu'nda birlikte yer alan takımlar arasındaki iki mücadeleyi de Galatasaray Daikin, deplasmanda 3-1, İstanbul'da ise 3-2'lik sonuçlarla kazanmıştı. Sarı-kırmızılılar ayrıca, geride kalan sezonda ikinci olarak tamamladığı CEV Kupası'nın finalinde de Yamamay'la karşılaşmış ve kupayı rakibine kaptırmıştı.