Altay da isyan etti
Altay yönetimi, Fenerbahçeli Meireles'in, Galatasaray maçında Hakem Halis Özkahya'ya tükürdüğü için aldığı 11 maçlık cezanın, Tahkim Kurulu tarafından dört maça düşürülmesine isyan etti.
Portekizli futbolcunun maç oynanırken, saha içinde kural dışı davrandığını belirten Basın Sözcüsü Ergül Gülbent, "Bizim Eyüpspor'la oynadığımız müsabaka bittikten sonra, saha dışında çıkan bir olay nedeniyle futbolcumuz Serhat Akın'a sekiz maç ceza verildi. Hadiseyle ilgili tüm delilleri sunmamıza rağmen futbolcumuza bir maç bile indirim gelmedi. Bu yapılan resmen çifte standarttır" dedi.  
Takımlarının en değerli futbolcusu olan Serhat Akın'ı, sekiz maçlık ceza nedeniyle kaybettiklerini vurgulayan Gülbent, "Kendisi, duruşmalı toplantıda Tahkim Kurulu'na derdini anlatmasına rağmen, cezasında indirim yapılmayınca, adaletsizliğe kızdı ve futbolu bıraktı. Bizim yaşadığımız, takım otobüsüne binerken, tahrik nedeniyle çıkan bir olaydı. Stadın etrafında güvenlik yetersizdi. Savunmamızı buna göre yaptık. Serhat'ın o maçta sarı kartı dahi yok. Bitiş düdüğünün ardından, adli bir vaka yüzünden Serhat'ı bitirdiler. Bu tür kararlar, adaleti zedeliyor" diye konuştu.