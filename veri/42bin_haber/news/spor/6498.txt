Mersin İdmanyurdu'nun başı yabancılarla dertte
Son transferlerle takımdaki yabancı oyuncu sayısının 11'e yükseldiği Mersin İdmanyurdu, kadrosundaki yabancı sayısını azaltmak istiyor.
Devre arasında ciddi bir revizyona girerek, önemli transferler gerçekleştiren Spor Toto Süper Ligi'nin Çukurova temsilcisi Mersin İdmanyurdu'nda, ara transfer döneminde kadroya dahil edilen David Bicik, Milan Mitrovic ve Gosso ile takımdaki yabancı oyuncu sayısı 11'e yükseldi.

4 oyuncudan sonra takıma ekstra maliyet getiren yabancı sorununa çözüm bulmak isteyen kırmızı-lacivertli kulüp, asıl kadroda düşünülmeyen bazı yabancı oyuncularla yollarını ayırmanın hesabını yapıyor.

Takımda yeni transfer 3 oyuncunun dışında, Bueno, Ivan De Souza, İbrahim Sehiç, Joseph Boum, Culio, Stepanov, Nduka ve Yahia yer alıyor. Kırmızı-lacivertli kulüp, bu isimlerden İbrahim Sehiç ve Bueno için anlaşma sağlanması halinde takımdan göndermeyi planlıyor.

Mersin İdmanyurdu Teknik Direktörü Giray Bulak, AA muhabirine yaptığı açıklamada, Türkiye'ye gelen hiçbir yabancı oyuncunun geri dönmek istemediğini söyledi.

Türkiye'ye gelen yabancı futbolcuların iyi para kazandığını ifade eden Bulak, 'Elimizdeki oyuncular ülkenin güzel olması, iyi para kazanmaları ve ligin kaliteli olması nedeniyle gitmek istemiyorlar. Böyle bir sıkıntımız var. Ama ayrıldığımız arkadaşlar bizimle olmayacaklar.'

-Lawal'a yeşil ışık-
Bulak, takıma başka takviyeler yapılıp yapılmayacağı yönündeki soruya, 'Azaltılanların yerine bir oyuncu daha alabiliriz' dedi.

Giray Bulak, adı Mersin İdmanyurdu ile anılan Adana Demirspor'un orta saha oyuncusu Raheem Adewole Lawal'ın düşünülüp düşünülmediğine ilişkin soruya da, 'Lawal olabilir, başka biri de olabilir. Ama Lawal ile sınırlı da değiliz' diye yanıt verdi.