Kartal Yuvaları mercek altına alındı
Beşiktaş Kulübü'nün lisanslı ürünlerini satan Kartal Yuvası, marka ve pazarlama danışmanı Paco Underhill'i konuk etti.
Beşiktaş Kulübü'nden yapılan açıklamada, Paco Underhill'in Beşiktaş'ta bulunan Kartal Yuvası mağazasında incelemelerde bulunduğu bildirildi. Paco Underhill'in, siyah-beyazlı kulübün Kartal Yuvaları Komitesi Üyesi Metin Albayrak ile birlikte kısa bir süre önce taraftarların hizmetine giren Beşiktaş'taki mağazayı incelediği ve görüş alışverişinde bulunduğu kaydedildi. Metin Albayrak, Underhill'in mağazayla ilgili olumlu görüşlere sahip olduğunu açıkladı.

Albayrak, Beşiktaş ve diğer spor kulüpleri arasında bir ilki yaptıklarını belirterek, şunları kaydetti:

Underhill, dünyaca meşhur bir danışman. Bu alanda yazmış olduğu birçok kitap var. Taraftarlarımıza daha kaliteli hizmet vermek için neler yapabileceğimizi daha bilimsel bir şekilde uygulama noktasında kendisinin bilgi ve birikimlerinden faydalanmak istiyoruz. Yaptığımız incelemeler sırasında, Paco Underhill bizlere çok basit ama parlak fikirler sundu. Pazarlama bir bilimdir. Çalıştığımız arkadaşlar kendi alanlarında profesyonel kişilerdir. Biz bununla da yetinmeyerek, uluslararası platformda ün yapmış Underhill'in de deneyimlerinden faydalanmak istedik. Kendisine bize sunduğu değerli fikirleri nedeniyle teşekkürlerimi sunuyorum.