Ertuğrul Sağlam'a fesih şoku
BURSASPOR'da, istifa eden Teknik Direktör Ertuğrul Sağlam'ın eylül ayından bu yana alacaklarını alamadığı, sözleşmesinin tek taraflı feshedildiği ve bunun için de Türkiye Futbol Federasyonu'na başvurduğu iddia edildi. İddialara yanıt veren Sağlam, "Sözleşmemin feshedildiğini federasyondan duydum" dedi.



Bursaspor yönetiminin, Ertuğrul Sağlam'ın istifasının ardından noter çağırarak takımı çalıştırmadığını tespit ettirdiği ve Sağlam'ın sözleşmesini tek taraflı feshettikleri ileri sürüldü. Sağlam'ın da bu gelişmelerin ardından eylül ayından bu yana yeşil beyazlı kulüpten alacaklarını alamadığı ve tek taraflı fesih bilgisinin kendisine ulaşmasının ardından federasyona başvurduğu iddia edildi. Ertuğrul Sağlam, bu akşam Lig Tv'de yayınlanan programa telefonla bağlanarak iddialara cevap verdi. 

YANLIŞ YÖNLENDİRECEK BİLGİLER DOLAŞIYOR 

Kamuoyunu yanlış yönlendirecek bilgilerin olduğunu ve bunlara açıklık getirmek istediğini ifade eden Sağlam şunları söyledi: "Ben istifa ettikten sonra yaklaşık 10 gün Bursa'da bekledim. Bu konularla alakalı bir mutabakata varıp karşılıklı sözleşmemizi fesih edip helalleşip ayrılayım diye. 10 gün içinde tabii orada kimse bizimle görüşmedi. Daha sonra federasyondan öğreniyorum ki kulüp kendisi tek taraflı benim sözleşmemi fesih etmiş. Antrenmanlara katılmıyor, maçlara çıkmıyor diye noter tutturmuş. Ben bu olaydan sonra kendimi koruma adına böyle bir hamle yaptım. Kulübün avukatı ile de görüştük. Benim bir şey yapacak durumum yok. Onların bu yaptığı fesih üzerine bunu kulübe gönderdim ve avukatlarım da henüz bir işlem yapmış değil. Yapacak da değilim aslında. Bursaspor'da hayatımızın en güzel günlerini geçirdik. Çok güzel başarılar elde ettik. Hem onurlandık hem para kazandık. Benim böyle bir şey yapmayacağımı herkesin bilmesi lazım. Hele hele başkanın 10 defa bilmesi lazım ki bizim onunla nelerimiz geçti. Hangi sıkıntıları beraber yaşadık. 4 senede bir birimize nasıl sahip çıktık. En kötü günlerinde ben onun yanında oldum, destek verdim. Taraftarla en sıkıntılı günlerinde kol kanat gerdim. En son olayda olduğu gibi sorumluluğu üzerime alıp istifayı da verdim ki farklı bir yerlere bu tepkiler sıkıntılar ulaşmasın diye. Bunu sizlere söylemeleri beni rencide etti. Hele hele başkanın ve yönetimin sizleri arayıp bunları söylemeleri beni çok üzdü. Benim bunu yapmamdaki sebep budur. Başka bir şey değildir. Bugüne kadar da bir şey yapmış değilim. Sadece bana gelen tebligat üzerine, mukaveleniz tek taraflı fesih edilmiştir diye kendimi koruma adına bu hamleyi yaptım. Ben mukavelemin fesih edildiğini federasyondan öğreniyorum. Ondan sonra benim bu hamlem oldu. Lütfen rica ediyorum. Bizim Bursa'da çok güzel günlerimiz geçti. Ülke kamuoyunda bir saygınlığımız var. Yani buna zarar verilmemesini özellikle istiyorum. Bugüne kadar Beşiktaş'tan da ayrılırken Bursaspor'dan da ayrılırken ne kadar hassas ayrılmaya dikkat ettiğimi herkes biliyor. Bu şekilde bir kamuoyu oluşturulmaya çalışmasına inanın gönlüm razı gelmiyor. 3 gün önce konuştuk. Maç bitsin, şu dönem geçsin denildi. Bunların açıklanması, bu hamlelerin yapılması etik bir şey değil. Çok üzüldüm." 

YARDIMCI ANTRENÖR VE AVUKAT TARTIŞMASI 

Öte yandan Teknik Direktör Ertuğrul Sağlam'ın yardımcılarından Birol Berkem ile Bursaspor Kulübü Hukuk Baş Danışmanı Öztürk Yazıcı arasında sosyal paylaşım sitesi twitter üzerinden tartışma yaşandı. Avukat Öztürk Yazıcı'nın konuyla ilgili, 'Kulübün noter tespiti yok. Sadece antrenmana çıkılmadığı, yazılı olarak istifa mektubu verilmediği tespiti hususu var. Hukuksal gereklilik ve zorunluluk. Alacak konusunda ise kimsenin Bursaspor'da alacağı kalmadı ve kalmaz. Bu konuda en iyi olduğumuzu futbolcular dahil cümle alem biliyor' tiviti attı. 

Yardımcı antrenör Birol Berkem ise, 'Sayın avukatım lütfen. 28 Ocak tarihinde istifa eden adam bu kararını 27 Ocak'ta başkanla paylaşmıştır değil mi? O tarihten itibaren, ‘Hocam gel bakalım. Sana biz 5 aydır para ödemiyoruz. Şunu halledip, karşılıklı fesih yapalım diyebilirdi, değil mi? Bir kez daha lütfen diyorum' ifadelerini kullandı.