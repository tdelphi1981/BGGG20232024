Bursaspor'a Timsah Arena şoku!
Bursa Büyükşehir Belediyesi'nin yaptırdığı 45 bin kişilik Timsah Arena Stadyumu'nun inşaatı yüklenici firma GİNTAŞ'ın maddi sıkıntı yüzünden dururken belediye yetkilileri, yüzde 95'lik bölüm tamamlandığını, inşaatın gerekirse başka bir müteahhide verilebileceğini söylediler.
FİRMA İFLAS ERTELEME İSTEDİ
Bursa Büyükşehir Belediyesi'nin Acemler Semti'ndeki Velodrom sahasında yaptığı Timsah Arena inşaatının yapımını üstlenen GİNTAŞ firması sahipleri Necip Naci Doğru, Zafer Tolunay ve Enver Eren, Bursa 1'inci Asliye Ticaret Mahkemesi'nden iflas erteleme istedi. Mahkemede firmaya 2 mali müşavir ve bir inşaat mühendisinden oluşan kayyum atadı. Mahkeme ayrıca şirketin mal varlığının korunması için de tedbir kararı aldı. Kayyum heyetinin hazırlayacağı rapor mahkemeye sunulacak. Rapor incelendikten sonra yapılacak duruşmada mahkeme ya şirketin iflasına ya da iflas ertelemesine karar verecek. 

İki ay önce de Timsah Arena inşaatında çalışan işçiler, 3 aydan beri para alamadıklarını belirterek iş bırakarak bu durumu protesto etmişti. 

BÜYÜKŞEHİR BELEDİYESİ: "SÜRECİ TAKİP EDİYORUZ"
Bursa Büyükşehir Belediyesi yetkilileri, süreci takip ettiklerini vurguylarken şöyle konuştu:

"Şirket maddi sıkıntılarından kurtulmak için böyle bir karar almış. Hukukçularımız bize bu konuda görüş bildirdi ve bu kararla GİNTAŞ'ın rahatladığını söylediler. Bursalılar merak etmesin şu an şirket stadın kaba inşaatının yüzde 95'lik bölümünü bitirdi. Çok büyük sorunlar olursa belediye yüzde 5'lik bölümü başka bir müteahhide yaptırabilir. Bilindiği gibi çatı, iç donanımlar, zemin gibi birçok ihale başka firmalar tarafından yapılacak. O nedenle Timsah Arena'nın yasal işlemlerin tamamlanmasının ardından yeniden harekete geçeceğini düşünüyoruz."

GİNTAŞ'İN İDDİASI: "PROJEMİZ DURMADI"
Bursa Büyükşehir Belediyesi'nin yaptırdığı Timsah Arena'nın yüklenici firması olan GİNTAŞ, bir açıklama yaptı. Firma adına Neşet Tahir Doğru, yaptığı yazılı açıklamada mahkemeden iflas erteleme kararı aldıklarını doğruladı, ancak başta stadyum inşaatı olmak üzere hiçbir projelerinin durmadığını iddia ederken şu görüşleri savundu:

"Firmamız Bursa Stadyumu'nun aynı zamanda çatı hariç tüm ince inşaat islerini de yapmakta olup, bu bölümdeki islerde herhangi bir yavaşlama söz konusu değildir. Şirketin finansal yapısının düzeltilmesi için çalışmalar sürdürülüyor."