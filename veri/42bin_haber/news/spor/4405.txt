Bu galibiyet Giray'a hediye
Trabzonspor Teknik Direktörü Şenol Güneş, Antalyaspor galibiyetini Giray'a hediye ettiklerini söyledi. 
Trabzonspor Teknik Direktörü Şenol Güneş ise maçın hem kendileri hem de Antalyaspor için çok önemli olduğunu belirterek, avantajlı olmak için kazanmaları gerektiğini, bunun için de maça kontrollü başladıklarını söyledi.

Oyunda rakip takımın 24. dakikada uzaktan bir şutu dışında pozisyonu bulunmadığını vurgulayan Güneş, "Biraz 1-0 öne geçtikten sonra kontrollü oynamaya başladık. Daha hızlı oynamış olsaydık, ikinci golü de bulabilirdik. Ama tabii heyecanlı bir maç oldu. Attığımız, yediğimiz goller, penaltılar, kırmızı kartlarla çok konuşulacak bir maç oldu. Bizim ikinci yarıdaki ilk resmi maçımızdı. Bütün oyuncularım ellerinden gelen gayreti gösterdiler. Oyuncularımı tebrik ediyorum" diye konuştu.

Hakemlerle ilgili soruya ise Güneş, "karşılaşmanın hakeminin şanssız olduğu, devamlı Trabzonspor ile Antalyaspor maçlarını yönettiği ve bunun çok enteresan bir şey olduğu" yanıtını verdi.

"Pozisyonlarla ilgili çok tartışılabilir. Onun için çok bir şey konuşmayayım" diyen Güneş, maçta bir süre 10 kişi kaldıklarını, bazı oyuncuların yıprandığını ifade ederek, bundan sonra 3 günde bir maç yapacaklarını, ideal bir 11'i bulmakta güçlük çekeceklerini aktardı.

Güneş, sözlerini şöyle sürdürdü:

"Mersin ve Karabük maçından sonra herhalde bir çizgi yakalarız. Maçlara iyi konsantre olduğumuzda başarılı bir takımız. Yeter ki konsantre olalım. Giray ile ilgili açıklama yapmak istemiyorum. Doktorlar onunla ilgili zaten fazla açıklama yapıyor. Ben bugün başkanla da görüştüm, net bir sonuç alındıktan sonra karar vermek lazım. Ben bildiklerimi bile size açıklamaya çekiniyorum. Çünkü, tam bilgi sahibi değiliz. Giray'ın da açıklama yapmasını doğru bulmuyoruz. Bütün bu sonuçlar bittikten sonra açıklamak lazım. O işle ilgilenen uzman kişilerin bile açıklaması yoruma açık olduğundan biraz beklemek gerekiyor ve biraz bekleyeceğiz gibi görünüyor."

Trabzonsporlu Sapara da hak ettikleri bir galibiyet aldıklarını, sağlık problemleri nedeniyle zor günler geçiren takım arkadaşı Giray'a bu galibiyeti armağan ettiklerini söyledi.

Gazetecilerin başka bir kulübe transfer olacağı yönünde basında haberler çıktığını hatırlatması üzerine Sapara, "Herhangi bir kulüpten teklif gelmedi. Böyle bir şey şu an söz konusu değil" dedi.