Ardeşen Gençlik ve Spor 5'te 5 yaptı
Ardeşen Gençlik ve Spor Kulübü Antrenörü Durak: İzmir Büyükşehir Belediyespor'u yenerek ligde üst üste 5'inci galibiyetimizi aldık dedi.Ardeşen Gençlik ve Spor Kulübü Antrenörü Hüsnü Kemal Durak, İzmir Büyükşehir Belediyespor'u dün sahalarında 29-22 yenerek ligde üst üste 5'inci galibiyetlerini aldıklarını söyledi.

Durak, yaptığı açıklamada, İzmir Büyükşehir Belediyespor'un güçlü ve köklü bir ekip olduğunu belirterek, Deneyimli bir takımlar. Birbirlerini çok iyi tanıyorlar, çok koşan ve mücadeleci oyuncuları var. Biz de taktik çalışmalarımızı ona göre yaptık. Rakibimiz karşısında ilk yarıda zorlandık ve devreyi 14-14'lük beraberlikle bitirdik dedi.

İkinci yarıda kendilerini toparladıklarını ifade eden Durak, Oyunda üstünlüğü ele geçirerek maçtan 29-22 galip ayrıldık. Böylece Süper Lig'de üst üste 5'inci galibiyetimizi almış olduk. İkinci devrenin bu ilk maçında galip gelmekten dolayı mutluyuz diye konuştu.

Türkiye Kupası'nda da yollarında devam ettiklerini vurgulayan Durak, şunları söyledi:

Salı günü deplasmanda Çankaya Belediyesi ANKA ile kupada karşılaşacağız. İzmir Büyükşehir Belediyespor karşısında aldığımız bu galibiyet, Türkiye Kupası maçı öncesi moral ve motivasyon açısından iyi oldu. Her şey istediğimiz gibi gidiyor. Ligin yeni bir takımı olarak 5 maç üst üste kazanmak bize gelecek adına da umut verdi. Lig ve kupada hedeflerimiz doğrultusunda ilerliyoruz.