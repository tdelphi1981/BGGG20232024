Bu yenilgi bize ders olsun
Spor Toto 2. Lig takımlarından Balıkesirspor'un Teknik Direktörü İsmail Ertekin, iç sahada alınan Kırklarelispor mağlubiyetine ilişkin, Bu yenilgi bize ders olsun dedi.Ertekin, yaptığı açıklamada, bu sezon kendi sahalarında ilk kez yenilgiyle tanışmanın üzüntüsünü yaşadıklarını söyledi. Yaşattıkları hayal kırıklığı için taraftarlardan özür dileyen Ertekin, Kırklarelispor karşısında hesaplarında olmayan bir yenilgi aldıklarını dile getirdi.

Galibiyetten başka alternatif düşünmedikleri maçın ilk 45 dakikalık bölümünde oyuncuların sahada adeta yürüdüğünü ifade eden Ertekin, şunları kaydetti:
Bu halleriyle sadece taraftarımızı değil, beni de şaşırttılar. İkinci yarıda uyandık ama bu yeterli olmadı. Ürettiğimiz pozisyonları değerlendiremedik. İnanılmaz goller kaçırdık. Büyük avantaj kaybettik. Her işte bir hayır vardır. Bu yenilgi bize ders olsun. Hedeflediğimiz şampiyonluğa ulaşmak için devre arasında dersimizi iyi çalışmamız gerekiyor.

Kırklarelispor karşısına sürdüğü takım kadrosundaki oyuncu tercihlerine yönelik eleştirileri saygıyla karşıladığını belirten Ertekin, Oyuncular hakkında bireysel olarak konuşmak istemiyorum. Tercihim böyleydi. Öyle kullandım. Kaybettiğimize göre, biz de hata yapabiliyoruz diye konuştu.

Kırmızı-beyazlı ekibin başında ikinci maçına çıktığını anımsatan Ertekin, lider olarak teslim aldığı takımın sezon sezonunda da zirvede yer alacağını söyledi.
Ertekin, ara transferde takviyeyle ilgili bir şey söylemenin mümkün olmadığını vurgulayarak, Kulüp Başkanı Tuna Aktürk ile toplantı yapacağız. Oturup konuşacağız, hep birlikte karar vereceğiz. Bugünden ne söylesem havada kalır dedi.

Bu arada, ligin ilk yarısını lider olarak tamamlayan kırmızı-beyazlı takımın oyuncularına 2 Ocak'a kadar izin verildi.

Takımın 3 Ocak'ta başlayacağı ikinci yarı hazırlıklarını, 7-17 Ocak arasında Antalya'da sürdüreceği öğrenildi.