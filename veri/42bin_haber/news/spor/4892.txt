Ömer'den 7, Ersan'dan 6 sayı
Amerikan Ulusal Basketbol Ligi'nde (NBA) Houston Rockets'ın sahasında Los Angeles Clippers'a 117-109 yenildiği maçta, milli basketbolcu Ömer Aşık 7 sayıda kaldı.
NBA'e 6 maçla devam edildi. Houston'daki Toyota Center'da yapılan maça ilk 5'te başlayan ve 24 dakika sahada kalan Aşık, 7 sayı attı, 9 ribaunt alıp 1 asist yaptı, 1 de top çaldı. Üst üste 4. yenilgisini alan Aşık'ın takımında James Harden'in 23, Carlos Delfino'nun da 16 sayısı, galibiyet için yeterli olmadı.

Los Angeles temsilcisinde ise öne çıkan isimler, 30 sayıyla sezon rekoru kırıp, maçın en skoreri olan Jamal Crawford, 19'er sayı üreten Blake Griffin ve Eric Bledsoe oldu.

Milwaukee Bucks'ın deplasmanda Los Angeles Lakers'a 104-88 yenildiği maçta ise milli basketbolcu Ersan İlyasova 6 sayı ve 7 ribauntluk performans sergiledi. Konuk ekipte Monta Ellis'in 17, Brandon Jennings'in 12 sayısı yenilginin önüne geçemedi.

Dwight Howard ve Kobe Bryant'ın 31'er sayıyla yıldızlaştığı maçta; Los Angeles Lakers, Milwaukee temsilcisini üst üste ikinci kez mağlup etti. Metta World 12, Antawn Jamison 10 sayıyla takımlarına destek verdi.

Lige, 10 maçla devam edilecek.

Toplu sonuçlar şöyle:

LA Lakers-Milwaukee Bucks: 104-88
Brooklyn Nets-Toronto Raptors: 113-106
Denver Nuggets-Portland Trail Blazers: 115-111 (Uzatmada)
Houston Rockets-LA Clippers: 109-117
Charlotte Bobcats-Indiana Pacers: 76-103
Philadelphia 76ers-New Orleans Hornets: 99-111