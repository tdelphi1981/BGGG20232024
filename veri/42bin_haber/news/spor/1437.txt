Aykut Kocaman TFF ve Avcı'yı eleştirdi
Fenerbahçe Teknik Direktörü Aykut Kocaman, "Hem TFF'ye, hem de Abdullah Avcı'ya bir sitemimi belirtmem gerekiyor. Danimarka maçına ilk 11'de 5 oyuncumuz başladı, 3 tanesi 90 dakika oynadı. Eskişehirspor maçımız pazar gününe alınabilirdi" dedi. 
Fenerbahçe Teknik Direktörü Aykut Kocaman, (A) Milli Futbol Takımı'nın Danimarka ile yaptığı özel maçtaki kadro seçimi ve kendilerinin ligdeki Eskişehirspor maçının tarihiyle ilgili değerlendirmede bulunarak, Türkiye Futbol Federasyonu (TFF) ile (A) Milli Takım Teknik Direktörü Abdullah Avcı'ya yönelik eleştirilerde bulundu.

Aykut Kocaman, Fenerbahçe TV'de yayınlanan "Teknik Analiz" adlı programın canlı yayın konuğu oldu ve yöneltilen soruları yanıtladı.

(A) Milli Takım'ın Danimarka ile yaptığı maç öncesi Galatasaray'ın, bazı oyuncularının oynatılmasını istemediği yönünde basına yansıyan ve maçta da benzer şekilde gelişen duruma göndermede bulunan Aykut Kocaman, şunları söyledi: 

"Hem TFF'ye, hem de Abdullah Avcı'ya bir sitemimi belirtmem gerekiyor. Böyle bir zaman, maç aralığı anlaşılabilir ama ligler çok sıcak. Başlangıç itibariyle, en büyük rakiplerimizden bir tanesi (Galatasaray), maçını cuma günü oynuyor. Bizim maçımız ise cumartesi günü. Buradaki durumu anlamak mümkün değil. Dün maçın ilk 11'inde 5 tane Fenerbahçeli oyuncu başladı. Bu oyunculardan 3 tanesi 90 dakika oynadı. Hasan Ali Kaldırım neredeyse sezonu tamamladı, 27-28 maç oynadı. Büyük bir takıma geldi. Sadece maç süresi ve sayısı değil, buradaki gerginlikleri de taşıyarak oynayan bir futbolcu. 

Gökhan Gönül aynı şekilde. Hiç olmazsa sorulup da, 'Maçınızı pazar gününe taşıyabilir miyiz?' denseydi, söyleyecek lafımız yoktu. Ama rakibimiz, basından okuduğum kadarıyla maçı cuma gününe aldırıyor. Cuma günü olduğu için oyuncularının oynamasıyla ilgili problemler düşünülüyor. Onların tarafından bakınca haklılar. Bizimle ilgili hiç olmazsa maçımızı pazara aldırsaydık, oyuncularımızı 1 gün daha dinlendirseydik, çok doğru bir planlama olurdu. Rakibe doğru gitmeden söylemeye çalışıyorum. Antrenörün de bunu dengelemesini beklerdim. Bu anlamda da açıkçası hayal kırklığı içindeyim. Bunun bilinmesini istiyorum. Eskişehirspor maçımız pazar gününe alınabilirdi. Bir gün daha oyuncularımızı dinlendirebilme şansımız olacaktı. Bu olanağı elimizden aldılar maalesef."

Kocaman, (A) Milli Takım'ın tarihinin 500. maçını yapmasıyla ilgili olarak ise, "500. maç olması önemli tabi ama bunu şölene çevirecek durumu yaratamadığımızı belirtmem gerekiyor. Özellikle seyirci katılımı açısından beklenin altında oldu. Bu anlamda sıkıntı oldu" ifadelerini kullandı.

-"Ciddi şekilde yıpratılmaya çalışıldık, hala da devam ediyor"-

Sezona başlarken, özellikle saha dışı bölümün zorlu geçeceğini beklediğini aktaran Aykut Kocaman, "Mesai arkadaşlarıma ve zaman zaman oyunculara durumu anlatıyordum. Sezon başladıktan sonra 1-2 aylık bölümde yıpratmanın çok daha yoğun olacağını düşünüyordum. Buna yakın gerçekleşti. Ciddi şekilde yıpratılmaya çalışıldık. Hala da devam ediyor" diye konuştu.

Yaşanılan yıpratma çabaları içinde, zorluk derecesi çok yüksek maçlar oynadıklarının altını çizen Kocaman, şu ifadeleri kullandı:

"Avrupa'da kalma maçımızdı ve Vaslui'yi geçtik. Şampiyonlar Ligi'nde kalma maçıydı ki, Spartak Moskova maçı çok önemliydi. 3 Temmuz'dan sonra, yeniden 2 Temmuz'a dönme maçı gibi gözüküyordu. TFF Süper Kupa maçını bile bu önemli mücadeleler için hazırlık olarak görüyorduk. Gücü tekrar hissetme anlamında kulüp için önem arz ediyordu. O maça odaklanmaya çalıştıkça, istemeden benim de içinde bulunduğum öyle olaylar gelişti ki, karşılaşma ikinci planda kaldı. Mutlaka insanlarına bana bakışlarında sitemler vardır ama bu kadar önemli bir maç öncesinde, kulübün, takımın etrafındaki şeyler, maçın önüne geçmemeliydi. Belki turu geçemememizde faktörlerden biri oldu."

Kocaman, transferde de düşünceleri dışına taşan gelişmeler olduğunu belirterek, şöyle devam etti:

"Ayrılan ve gelen oyuncuların trafiğine bakıldığında, oturmuş, düzen kurmuş bir takımın dışına çıktık. Fakat sorunlar yumağı, belki geçen sezon olduğu gibi dışardan gelen sorunlar olsa, direnmek, tepki vermek kolayken, içerden gelen sorunlar, takım performansının biraz daha önüne çıktı. Tüm bunları toparlamaya çalışırken, sonuçlar da isteğimiz gibi gitmemeye başladı. Ana etkenlerden bir tanesi de, transfer ettiğimiz, takıma güç katacağını beklediğimiz oyuncuların takıma uyumları ve oynama süreleriyle ilgili sorunlar yaşanmasıydı. Beklenmedik sakatlılar da bizim geri dönüşümüzü geciktirdi."

-"Futbolun sadece koşmak olmadığını biliyorum"-

Aykut Kocaman, takımda özellikle koşu mesafelerini artırma yönündeki çalışmalara verdiği önemle ilgili yapılan eleştirilere değinerek, "Futbol koşmak mı?" şeklindeki karşı yorumlara sert tepki gösterdi. 

Bazı kişilerin, alaycı bir ifadeyle, "Futbol koşmak mı?" diye kendisine göndermede bulunduklarını aktaran sarı-lacivertli teknik adam, şunları kaydetti:

"Ben 29 yılımı bir fiil futbolun içinde geçirdim. Futbolun sadece koşmak olmadığını biliyorum. Bu sözlere hayret ediyorum. Zaman zaman futbolun içinden gelen insanlar da söyleyince, utanıyorum. Tabii ki futbol sadece koşmak değil, ama koşmadan da oynayamıyorsun. Ne kadar teknik ve zeki olunursa olunsun, yeterli enerjiyi sahaya koymazsanız, rakip de daha enerjik ve gerekli organizasyonu inşa etmişse, 15-20 dakika sonra topu sizden alır. Tekniğinizin hiçbir anlamı kalmaz. Futbolda tekniği ve taktiği koşunun üzerine inşa edersiniz."

-Eskişehirspor ve Olympique Marsilya maçları-

Spor Toto Süper Lig'deki Eskişehirspor ve UEFA Avrupa Ligi'ndeki Olympique Marsilya maçlarına değinen Aykut Kocaman, zorlu mücadeleler yapacaklarını aktardı.

Eskişehirspor'un geleneksel olarak en zor deplasmanlardan biri olduğunu dile getiren Kocaman, "Bu dönemde de formda ve istekliler. Yenmek isteyeceklerdir. Takım güçleri yüksek. Milli Takım'da oynayan oyuncularımızın hırpalanması nedeniyle sıkıntı olabilir. Ama takım olarak bunların üzerine çıkacak iradeye sahip olduğumuzu düşünüyorum" şeklinde konuştu. Kocaman, UEFA Avrupa Ligi'ndeki gruplarında ise, rakipleri Olympique Marsilya ile Borussia Mönchengladbach'ın, kalan iki maçlarını da kazanmaları halinde gruptan çıkacaklarını bildiklerini ve buna göre oynayacaklarını vurguladı.

Fenerbahçe'nin ligde geride kalan 11 maçta elde ettiği gol ve puan ortalamasının genel ortalamanın altında olduğunu anlatan sarı-lacivertli çalıştırıcı, özellikle ikinci yarıda daha verimli olacaklarına inandığını belirtti.