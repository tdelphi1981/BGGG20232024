Toraman: Şu anda takımı yalnız bırakamam
Beşiktaş Kulübü Ataköy Futbol Okulu bugün hizmete açıldı. Açılış törenine Siyah Beyazlı kulübün futbol takımı kaptanı İbrahim Toraman ve Futbol Okulları Koordinatörü Ufuk Pak katıldı.Futbolcu adayı çocuklar kaptan İbrahim Toraman'a yoğun ilgi gösterirken, tecrübeli futbolcu çocukların formalarını imzaladı.  İbrahim ilk olarak dün akşam oynadıkları zorlu Trabzonspor maçına rağmen çocuklara destek olmak için törene katıldığını ifade etti. "Dün akşam zorlu bir maç yaşadık. Yorgun olmama rağmen bugün çocukların yanında olmak ve onlara destek olmak istedim. Yorgun da olsam çocuklarımıza bu şekilde hizmet etmekten mutluyum."

"TRABZONSPOR KARŞISINDA ÇOK İYİ DEĞİLDİK"

Tecrübeli oyuncu 0-0 berabere tamamlanan Trabzonspor maçında iyi oynamadıklarını ancak bu maçtan dersler çıkaracaklarını vurguladı. "Trabzonspor'a mücadelesi zor bir maç oldu. Belki oyun anlamında değil ama fiziki açıdan zorlandığımız bir maç oynadık. Amacımız kazanmaktı ama Trabzonspor'un içinde bulunduğu durum ve puana çok fazla ihtiyaçları olması bizim oyunumuzu da etkiledi. Çok iyi değildik. Gerçek kimliğimizi sahaya yansıtmış olsaydık galibiyet ile dönebilirdik. Sonuçta Trabzon gibi zorlu bir deplasmandan 1 puan ile dönmek iyidir. Kalan 9 haftada bir daha bu durumu yaşamamak için mücadele ederek istediğimiz mutlu sona ulaşabiliriz. Galatasaray'ın puan kaybetmesi bizim için avantaj oldu ama biz dün akşam sahaya beraberlik için çıkmadık. Ancak takım olarak istenilen seviyede değildik. Hedefe ulaşmak istiyorsak daha iyi olmamız lazım. Daha tempolu ve üretken olmalıyız. Trabzonspor maçını kötü bir örnek olarak aklımızda tutacağız."

"ŞAMPİYONLUĞU İSTİYORUZ. O YOLDA İLERLEYECEĞİZ"

İbrahim Toraman şampiyon olmak için mücadeleden asla vaz geçmeyeceklerini söyledi. "Şampiyonluğu istiyoruz. Şartlar ne olursa olsun Beşiktaş'ın hedefi her zaman şampiyonluktur. O yolda ilerleyeceğiz. Olur veya olmaz çok önemli değil ama mücadeleden asla vazgeçmememiz gerekiyor. Bu takımın şampiyonluk yaşaması bizim için unutulmaz olacaktır. Umarım sonuna kadar yarışta kalıp şampiyonluğa ulaşırız."

"OPERASYON GEÇİRMEM GEREKİYOR AMA ŞU ANDA TAKIMI YALNIZ BIRAKAMAM"

Toraman dizindeki sakatlığın kendisini zorladığını belirtirken, sezon sonuna kadar ameliyat olmadan iğne tedavisi ile maçlara çıkmaya devam edeceğini sözlerine ekledi.
"Dizimdeki sakatlık beni rahatsız ediyor. İğneler ve ağrı kesicilerle idare ediyorum. Şu anda tedavilerle oynayabiliyorum ama ağrılarım devam ediyor. Maç sırasında işime odaklandığım için çok fazla hissetmiyorum ama maçtan sonra ağrılarım artıyor. Operasyon geçirmem gerekiyor ama şu anda takımı yalnız bırakamam. Sezon sonunda belki tatil döneminde ameliyat olacağım."