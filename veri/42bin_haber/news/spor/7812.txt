A2 Millilerimizin finaldeki rakibi Norveç
Uluslararası Challenge Trophy Turnuvası yarı finalinde İngiltere'yi deplasmanda 1-0 yenerek finale yükselen A2 Milli Futbol Takımı'nın rakibi Norveç oldu.Türkiye Futbol Federasyonu'ndan yapılan açıklamada göre, İspanya'nın La Manga kentinde oynanan yarı final maçında Rusya'yı 2-1 yenen Norveç'in finale yükselerek Türkiye'nin rakibi olduğu belirtildi. Norveç ile Türkiye arasındaki final maçının ağustos ayında Norveç'in başkenti Oslo'da oynanacağı kaydedildi.

Keskin: Şampiyon olacak güçteyiz

A2 Milli Futbol Takımı Teknik Direktörü Gökhan Keskin, İngiltere'yi deplasmanda yenerek finale çıktıkları için memnun olduklarını dile getirdi. Keskin, Norveç ile yapacakları final karşılaşmasıyla ilgili olarak, 'Norveç takımı da bizim gibi liglerinde ve milli takımlarında oynayan önemli oyunculardan kurulu. Final maçını oynayacağımız zaman Norveç'te liglerin devam ettiği bir dönem olacak. Oyuncuların hazır olması açısından bizim için dezavantaj gözükse de, şampiyon olacak güçteyiz dedi.

Norveç ile aynı gruptan çıktıklarına da değinen teknik direktör Keskin, Türkiye Futbol Federasyonu'nun internet sitesinde yer alan değerlendirmesinde şunları kaydetti:

Kasım 2011'de oynadığımız maçta berabere kalmıştık. Ancak o maçtaki kadrolarla ağustosta sahaya çıkacak kadrolar aynı oyunculardan kurulu olmayacak. A2 takımlarında 23 yaş altı oyuncular oynayabiliyor. Oyuncularımız finalde yine kendilerine yakışır mücadeleyi sahaya yansıtarak gerekli sonucu alacaktır. Yaz ayında Toulon Turnuvası'nda finalde kaçırdığımız şampiyonluğu bu kez bu Challenge Trophy'de almak istiyoruz.