"Hedefimizin 4 puan gerisindeyiz"
Spor Toto 2. Lig Beyaz Grup ekibi Denizli Belediyespor'da teknik direktör Adnan Erkan, ilk yarı hedeflerinin 4 puan gerisinde kaldıklarını söyledi.
2012-13 sezonunun ilk yarısını dün Çamlıdere Şekerspor galibiyeti ile 16 puanla kapayan Denizli Belediyespor, grup sonuncusu takımla aradaki puan farkını üçe çıkararak 14. sırada yer aldı.

Kırmızı-beyazlıların teknik direktörü Adnan Erkan, gazetecilere yaptığı açıklamada, Çamlıdere Şekerspor karşılaşmasını kazandıkları için mutlu olduklarını belirtti.

Erkan, Çok iyi oynadığımız söylenemez ama bunda rakibimizin ilk yarıda çok kapanması da etkili oldu. Pozisyon bulmakta zorlandık. İkinci yarı kanatları daha fazla kullanarak gol aradık. Girdiğimiz gol pozisyonları da var ama duran top organizasyonu ile golü bulduk. Sahamızdaki son maçta üç puan aldığımız için sevinçliyiz diye konuştu.

Puan cetvelinde en altlarda olmanın sıkıntılarını yaşadıklarını kaydeden Erkan, sözlerini şöyle sürdürdü: İlk yarı için sezon başı hedefimiz 20 puan toplamaktı. İlk yarı hedefimizin 4 puan gerisinde kaldık. Çok iyi oynayıp, puan alamadığımız maçlar oldu. Her şeye rağmen ilk yarı bizim açımızdan tecrübe edinme ve kaynaşma açısından iyi oldu. İkinci yarı maçlarımız daha iyi olacak.

Bugünü izinli geçiren kırmızı-beyazlıların, Cuma gününe kadar antrenman yapacağı, daha sonra devre arası tatiline çıkacağı öğrenildi.