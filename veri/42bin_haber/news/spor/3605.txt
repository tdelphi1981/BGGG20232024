TED Ankara Kolejliler moral depoladı
Sahasında Beşiktaşı konuk edecek olan TED Ankara Kolejliler, TED Ankara Koleji Vakfı Okullarını ziyaret ederek öğrencilerle bir araya geldi.
Beko Basketbol Liginin on dördüncü haftasında sahasında Beşiktaşı konuk edecek olan TED Ankara Kolejliler, 7 Ocak Pazartesi günü saat 18:00'de oynanacak maç öncesinde TED Ankara Koleji Vakfı Okullarını ziyaret ederek öğrencilerle bir araya geldi.  
Yoğun ilgi ile karşılanan takım oyuncuları ve teknik heyet, gençlerle sohbet ederken, kendisinin de TED Ankara Koleji mezunu olduğunu öğrencilere hatırlatan baş antrenör Ercüment Sunter, Bizim zamanımızda Kolej maçları Atatürk Spor Salonu'nda oynanırdı ve salonu hınca hınç doldururduk. O günlerin atmosferini tekrar yaşamak istiyoruz. Siz genç taraftarlarımızın tribünlerden sahaya yansıttığı enerji takımımız için çok önemli. Hepinizi takımımızı desteklemek üzere maçlara davet ediyoruz dedi. 

Sporcularla bol bol hatıra fotoğrafı çektiren öğrenciler, takımı tezahüratlar eşliğinde uğurlarken, Ercüment Sunter'in Beşiktaş maçıyla ilgili görüşleri de şöyle oldu; "5 haftalık bir galibiyet serisinden sonra sahamızda güçlü bir rakip olan Beşiktaş'la karşılaşacağız. Geçtiğimiz hafta Vanja Plisnic'in oynayamamasından dolayı oldukça zorlandık. Vanja'yı Pazartesi gününe yetiştirmeye çalışıyoruz, ayrıca Nedim Yücel'i de sakatlığından dolayı dinlendirerek oynatıyoruz. Oyuncularımın tam anlamıyla toparlanması için 2 hafta sonraki ara iyi gelecek. Her zaman söylediğim gibi evimizdeki tüm maçları kazanmak istiyoruz. Beşiktaş karşısında da taraftarımızın desteği ile galip geleceğimize inanıyoruz". 
Ziyaret sonrasında TED Ankara Koleji Lise Müdürü Aydın Ünal'a Kulüp Müdürü Ali Kavaklıoğlu tarafından imzalı forma hediye edildi.