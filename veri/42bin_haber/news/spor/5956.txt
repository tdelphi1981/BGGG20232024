Avrupa'da 8'de 8 yaptık
Avrupa voleybol kupalarında, gruplarda rövanş maçları tamamlanırken, kupalarda mücadele eden 8 Türk takımı da tur atladı. 
Avrupa Erkekler Şampiyonlar Ligi 12'li Play-Off Grubu ilk maçında sahasında Polonya'nın PGE Skra takımına 3-1 yenilen Arkas Spor, deplasmandaki rövanş maçını 3-2 kazanarak galibiyetlerde durumu 1-1 eşitledi. Rövanş maçının ardından oynanan altın sette rakibine 20-18 üstünlük sağlayan Türk temsilcisi, müthiş bir mücadele sonunda tur atlayan taraf oldu.

Avrupa Bayanlar Şampiyonlar Ligi 12'li Play-Off Grubu'ndaki ilk maçında deplasmanda Polonya'dan Atom Trefl'i 3-1 yenen Vakıfbank, sahasındaki 2. maçta da 3-0 galip geldi ve tur atladı.

Aynı kupada mücadele eden diğer Türk temsilcisi Eczacıbaşı VitrA ise İtalyan Asystel Carnaghi karşısında, deplasmandaki ilk maçı 3-1 kazandı. Sahasındaki 2. maçta biraz zorlansa da rakibine 3-2 üstünlük sağlayan Türk temsilcisi tur atlamayı başardı.

Erkekler CEV Kupası Çalenç Turu'nda Belçika'nın Knack takımıyla eşleşen Halkbank, rakibini her iki maçta da 3-0 yenerek yarı finale yükseldi.

Aynı kupada yer alan Maliye Milli Piyango, Çek Cumhuriyeti'nden Jihostroj'u deplasmandaki ilk maçta 3-1, sahasındaki rövanş maçında da 3-0 yenerek adını yarı finale yazdırdı.

Bayanlar CEV Kupası Çalenç Turu'nda, Polonya'nın Tauron MKS takımını, sahasındaki ilk maçta 3-0, deplasmandaki 2. maçta ise 3-1 yenen Fenerbahçe, tur atlayan diğer bir Türk takımı oldu.

Erkekler Çalenç Kupası 8'li finallerinde Galatasaray, İsviçre'nin En Gas Oil takımına deplasmandaki ilk maçta 3-0 yenildi. Sahasındaki 2. maçta aynı skorla galip gelen Galatasaray, altın setle bir üst tura yükseldi.

Bayanlar Çalenç Kupası'ndaki Türk temsilcisi İlbank, İtalyan Universal ile sahasında yaptığı ilk maçı 3-1 kazanırken, deplasmandaki rövanş maçını aynı skorla kaybetti, ancak altın sette galip gelerek tur atladı.