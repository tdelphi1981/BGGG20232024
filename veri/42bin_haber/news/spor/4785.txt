Ozan İpek'ten şok hamle!
Bursaspor'da 2,5 ay önce kadro dışı bırakılan, basına verdiği demeçler ve kulübün belirlediği programa uygun olarak antrenman yapmadığı gerekçesiyle para cezasına çarptırılan Ozan İpek, sözleşmesinin feshi ve diğer konularla ilgili noter kanalıyla avukatına yetki verdi.
Ozan İpek, babası Kasım İpek ve avukatı Mehmet Kırkpınar ile kaldığı otelden yaya olarak Bursa 10. Noteri'ne gitti. Noter çıkışı açıklama yapan Kasım İpek, iki gündür görüşmek üzere Bursaspor Kulübü'nden çağrı beklediklerini söyledi.

'48 saat önce Bursaspor Kulübü'ne bugün saat 16.00'ya kadar süre tanıdık' diyen İpek, şöyle devam etti:

'Bu çocuğun futbol oynaması gerekiyor. Benim çocuğum özür dilemesine rağmen hiçbir tepki veya etki gelmedi Bursaspor'dan. Noter kanalıyla avukatımız Cem Papila'ya sözleşme ve yetki belgesi gönderdik. Bundan sorası Bursaspor Kulübü'ne ait. Bursaspor Kulübü, oğlumun futbol hayatını bitirme amaçlı bir düşünce içine mi girdi? Tarihi ve dünyada görülmemiş bir ceza kestiği halde yani biz cezaya itiraz dahi etmedik. 'Futbolcular hata yapar ama başkan ve onun büyükleri olan teknik adamlar hatayı düzeltir, affeder' diye düşündük.'

Kasım İpek, 'Başkan İbrahim Yazıcı veya Teknik Direktör Ertuğrul Sağlam ile görüşme oldu mu?' sorusunu, 'Kesinlikle olmadı. Biz 48 saattir bekliyoruz. Ben Ankara'dan geldim. Böyle bir şey olmadı. Yani bilemiyorum, anlayamıyorum da' diye yanıtladı.

'Yetki, fesih için mi verildi?' sorusuna, 'Her türlü yetkiyi verdim. Bu şeyin içinde olan tüm yetkiler olacak' karşılığını veren Kasım İpek, 'Öncelik ne olacak?' sorusu üzerine ise, 'Öncelikle ihbarname çekilir. Daha sonra da eğer Bursaspor Kulübü, başkan, 'gelin buyurun anlaşalım, biz yoktuk' derse hocası da derse görüşme olur' değerlendirmesinde bulundu.

Kasım İpek, 'Ozan İpek için Bursaspor defteri kapandı mı?' sorusunu, 'Diyemiyoruz çünkü hala Bursaspor Kulübü'nün futbolcusu. Çekilecek ihbarnamenin yürürlüğe girmesi için 3 gün geçmesi gerekiyor' cevabını verirken, Ozan'ın bu akşamki antrenmana çıkmayacağını vurguladı.

Bursaspor'a çekilen ihbarnamenin ardından 3 gün bekleyeceklerini ifade eden Kasım İpek, kulüpten bir yanıt gelmemesi halinde Ozan İpek'in yeşil-beyazlı ekiple sözleşmesini, tek taraflı olarak feshedeceklerini sözlerine ekledi.