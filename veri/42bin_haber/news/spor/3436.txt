Barakada soyunuyoruz
'Altyapının halini görseniz oturur ağlarsınız. Fulya'ya gidemiyorum. Arkadaşlarımız barakada oturuyor, gençler de barakada soyunuyor.'
 TANER AYYILDIZ
 TSYD 50. Yıl Sporun Zirvesi Semineri kapsamında konuşan Beşiktaş Teknik Direktörü Samet Aybaba, çok önemli mesajlar verdi, futbol camiasında yaşanan çarpıklıklara dikkat çekti:
 'ALTYAPIMIZIN halini görseniz oturur ağlarsınız. Beşiktaş teknik direktörüyüm, Fulya'ya gidemiyorum. Çünkü orada bizim arkadaşlarımız bir barakada oturuyor, genç çocuklarımız da bir barakada soyunuyorlar. Ondan sonra diyoruz ki, 'Türk futbolu kalkınacak, şöyle olacak, yabancı oyuncu transferi...'  Bunların hepsi boş. Gerçekçi olmadığınız sürece, işin ehli olan insanlara saygı duymadığımız sürece, birbirimizi sevmediğimiz sürece futbol şu anda batmıştır. Bunun ötesinde bir şey konuşmayalım. 
 70 MİLYONDA BEK YOK
 MİLLİ Takım'da oyunculara dayalı bir sistem oluşturulmaya çalışılıyor. 70 milyon içinde bir sol bek, sağ bek çıkmıyor. Süslü laflarla birbirimizi boş yere kandırıyoruz. Kendi içinde meslektaşlarımız birbirine saygı duymuyor. Nasıl düzelteceğiz arkadaşlar. Altyapıdan gelen oyuncularla futbolun kurtulacağını hepimiz biliyoruz ama yatırım yapmıyoruz. Futbolun içinden gelen insanları ne kulüp başkanı ne de federasyon başkanı yapabiliyoruz. Sonrasını siz düşünün. 
 BEN 3 YABANCI TANIRIM
 YABANCI transferi serbest. Kulüplerin başarısına bakın, sıfır. Avrupa'da yokuz. Hiçbir kriterde yokuz. Liglerimiz belli bir düzeyin üzerine çıkamıyor. Bu oyuncuların katkısı çok az. Yaş ortalamalarına bakarsanız 30 yaş sınırında. Hiçbir milli kriter yok. Aynı mevkiye üç oyuncu var. Yabancı oyuncunun bizden yetişen oyuncuya katkıda bulunduğu yıl, o da G.Saray'ın Avrupa şampiyonu olduğu yıldır. Üç oyuncu tanırım ben Hagi, Popescu, Taffarel. Bana anlatın, ondan sonra gelmiş de takımını Avrupa'ya götürmüş bir oyuncu söyleyin. Var mı? Hiç yok.'
 NE SÖYLESEM TERSİ OLDU
 Trabzonspor Teknik Direktörü Şenol Güneş, TSYD seminerinde çok ilginç saptamalarda bulundu. Başkanların kulüplerin patronları olduğunu belirten Güneş, transferde yönetimlerin başına buyruk davrandığını şu sözlerle dile getirdi: 
 YABANCI SAYISI FAZLA 
 'Yabancı sayısı fazla. Alt yapıdan oyuncu yetişmiyor. Kimse tek başına karar almıyor. Bunu yapmak ilkesizliktir. Tek başına kimse karar veremez. Patronlar kulüp başkanıdır. Almayın denmesine rağmen alınıyor, göndermeyin demesine rağmen gidiyor. Yabancı fazla. Yerli yetişirse yabancı gelmez. Yetiştirirsen gelmez. Milli Takım hocası da altyapıyla ilgilenmemeli.'
 Ya takas ya hic
 Trabzonspor Başkanı Sadri Şener, transfer konusuna açıklık getirdi. Kasadan para çıkmadan oyuncu alma formülleri üzerinde durduklarını belirten Şener, '130 milyon borç var. Kasadan para verip, transfer yapmaya çekiniyorum. Elimizdeki yabancıları takasta kullanarak transfer yapabilirsek olur' dedi. 
 GÜNEŞ'TEN RAPOR
 İSTANBUL'da Şenol Güneş ve Nevzat Şakar'ın da katıldığı transfer zirvesinden sonra bu konudaki görüşlerini dile getiren Şener, 'Borç korkusu fren yaptırıyor. Ancak borç var diye de Trabzonspor'un hedeflerini küçültemeyiz' diye konuştu. Teknik Direktör Şenol Güneş'in, Cech, Barış Özbek, Vittek, Henrique gibi oyuncuların takasta kullanılması için yönetime rapor verdiği de öğrenildi.
 Yabancı durumu vahim
 'BİZ sonradan Şampiyonlar ligine gittik. Yerli oyuncularımız gitti. Son anda almak zorunda kaldık. TFF kural koydu; 'Genç oyuncu alacaksınız.' Maçı kazanacaksınız ama oynatmayacağınız oyuncu kadroda. Yabancı konusunda durum vahim görünüyor. Yönetici başarılı olmalı. Başarı gelmezse ya yabancılar ya da teknik heyet gider. Yabancılar Trabzon'a maç kazandırmış ama kulübü büyütmemiş.'
 2002'DE İŞİ TERSİNDEN YAPTIK
 Güneş, 2002 Dünya Kupası'na giderken 3 hedef koyduklarını ve başarıyı son sıraya yazdıklarını belirterek, 'Fair-Play davranışlarımız örnek gösterildi. Biz gitmeden önce tanıtım yapmak yerine, döndükten sonra yapmaya kalktık' dedi.
 6 hakem şakası!
 SAMET Aybaba, UEFA'nın 6 hakem kararına ilişkin soruya, 'Bazı antrenör arkadaşlarımızın işi zorlaşacak. Rakip kalabalıklaşmaya başlayacak. Hangi biriyle tartışacak bilemiyorum' diye espriyle yanıt verdi. Aybaba, orta hakemin yönetime hakim olmaması halinde fikir farklılıklarında karışıklık çıkacağını söyledi.
 Bakın Alex ve Q7 gitti!
 TSYD Seminerinde konuşan tecrübeli hoca Yılmaz Vural da sitem etti. 'Türk futbolu ne ki, A Milli takımı ne oldu' diyen Vural, futbolun özerk olduğunu ancak hala yönlendirildiğini savundu. Vural, 'Quaresma ülke gündemini çok meşgul etti. Bakın Alex yok artık. Geniş düşünmeliyiz. 22 tane takım değiştirdim, Ferguson hala duruyor' diye konuştu.
 Başarılı değilim
 GÜNEŞ ilk yarı sonunda aldığı sonuçlara baktığını ve kendini başarısız bulduğunu da söyledi. Tecrübeli teknik adam, 'Oynadığımız oyun ve aldığımız sonuçlar beni memnun etmedi. Aldığımız sonuçlara baktığımda Trabzonspor benim dönemimde en kötü sonuçları aldı. Ben kendimi sorumlu tutuyorum. Kendimi başarısız görüyorum, memnun değilim' dedi.
  