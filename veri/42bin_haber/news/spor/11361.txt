Kayseri Kaskispor kazandı ama yetmedi
Basketbolda, FIBA Kadınlar Avrupa Kupası final rövanş maçında, Kayseri KASKİ, Rus temsilcisi Dinamo Moskova'yı 74-70 yenmesine karşın ilk maçı 5 sayı farkla kaybettiği için ikinci oldu.
Maça taraftarının desteğini alarak etkili başlayan Kayseri KASKİ, ilk 3 dakikayı 6-2 önde geçti. Daha sonra oyunda dengeyi sağlayan konuk ekip bulduğu sayılarla ilk periyodu 20-19 önde tamamlandı. Dinoma Moskova, ikinci çeyreğe de etkili başladı. 13. dakika konuk takımın 26-22 üstünlüğüyle geçildi. Daha sonra oyuna ortak olmaya başlayan Kayseri KASKİ, üst üste bulduğu sayılarla devreye 41-37 önde girdi.

Üçüncü periyoda iyi başlayan Kayseri KASKİ, ilk 5 dakikada 7 sayılık (48-41) farkı yakalayarak, avantaj sağladı. Bu dakikadan sonra oyunun kontrolünü eline geçiren Kayseri KASKİ, periyodu 10 sayı farkla 61-51 önde bitirdi.

Son çeyreğin başında iki takım da karşılıklı sayılar buldu. 35. dakika Dinamo Moskova'nın etkili oyunuyla geçilirken, fark da 67-60'lık skorla 7 sayıya indi. Kayseri KASKİ, rakibinin kalan dakikalarda etkinliğini sürdürmesi sonucu sahadan 4 sayı farmla 74-70 galip ayrıldı.

Dinamo Moskova, Rusya'daki ilk maçı 5 sayı farkla kazandığı için FIBA Kadınlar Avrupa Kupası'nda şampiyonluğu elde etti.

Karşılaşmanın en skorer oyuncuları Dinamo Moskova'dan Toliver (23), Kayseri KASKİ'den ise Sanders (19) oldu.

Bu arada, karşılaşmayı Kayseri Büyükşehir Belediye Başkanı Mehmet Özhaseki, Basketbol Federasyonu Başkanı Turgay Demirel, Halter Federasyonu Başkanı Tamer Taşpınar, Kayserispor Başkanı Recep Mamur ve Kayseri KASKİ Başkanı Ender Batukan'ın da aralarında bulunduğu 11 binin üzerinde basketbolsever izledi.