Ekim ayında en çok Fenerbahçe konuşuldu
Spor dünyasında ekim ayında en çok Fenerbahçe Kulübü'nün gündeme geldiği açıklandı.
 Gazetelerin spor sayfalarında yayınlanan haber adetlerine göre, medya  takip ajansı Interpress tarafından her ay düzenli olarak hazırlanan raporda, ekim  ayında en çok konuşulan spor kulübünün Fenerbahçe olduğu bildirildi.Sarı-lacivertli kulübün, faaliyet gösterdiği tüm spor dalları dahil,  futbol takımı kaptanı Alex'in ayrılışı ile Avrupa ve Süper Lig maçları başta  olmak üzere toplam 8 bin 912 haberde isminin yer aldığı belirlendi.        
 İkinci sırada, UEFA Şampiyonlar Ligi'nde mücadele eden Galatasaray 7 bin  689 haber ile bulunurken, Beşiktaş kulübü de 7 bin 472 haberle üçüncü oldu.Aynı listede Trabzonspor, isminin geçtiği 6 bin 704 haberle ekim ayında  dördüncü sırayı alırken, Bursaspor 4 bin 64 haberle beşinci oldu.                 
 -Aziz Yıldırım haberde zirvede-                 
  Interpress'in açıkladığı aynı raporda, spor kulüplerinin başkanlarının da  yazılı basındaki haberlerde geniş yer aldığı belirlendi. Buna göre ekim ayında  ilk sırada, Fenerbahçe Kulübü Başkanı Aziz Yıldırım, bin 368 haberde yer aldı.  İkinci sırada Beşiktaş Kulübü Başkanı Fikret Orman, 771 haberle  bulunurken, Trabzonspor Kulübü Başkanı Sadri Şener, 676 haberle üçüncü sırayı  aldı. Galatasaray Kulübü Başkanı Ünal Aysal 623 haberle dördüncü, Bursaspor  Kulübü Başkanı İbrahim Yazıcı da 329 haberle beşinci oldu.       