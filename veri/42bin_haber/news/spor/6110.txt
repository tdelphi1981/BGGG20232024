Sadri Şener hedefi belirledi
Trabzonspor Başkanı Sadri Şener, Ziraat Türkiye Kupası'nda yarı final için büyük avantaj elde ettiklerini belirterek, "Hedefimiz; kupada finale yükselerek Avrupa kupalarına katılmak" dedi.Ziraat Türkiye Kupası'nda Mersin İdmanyurdu'nu da 3-0 yenerek gruptaki 4'üncü maçını da kazanan bordo- mavililerde gözler yarın oynanacak Sanica Boru Elazığspor maçına çevrildi. Ligde lider Galatasaray'ın 9 puan gerisinde bulunan, aldığı sonuçlarla taraftarlarını hayal kırıklığına uğratan Trabzonspor'un Başkanı Şener, Avrupa kupalarına gitmenin yolunun Türkiye Kupası'ndan geçtiğine inandıklarını söyledi. Ligin aksine kupada başarılı sonuçlar aldıklarını hatırlatan Başkan Sadri Şener, "Kupadaki başarılı performansımızı Mersin İdman Yurdu karşısında da gösterdik. Galibiyetle ayrılacağımıza olan inancımız tamdı. Futbolcularımız da bunu başardı. Rahat bir galibiyet elde ettik" diye konuştu.   AMAÇ FİNAL VE AVRUPA KUPALARI  Kupadaki grup maçlarında 4'üncü maçlar sonunda aldıkları 4 galibiyet ve ulaştıkları 12 puanın kupadaki iddialarının ve başarılarının en önemli göstergesi olduğunu kaydeden Şener, "Bu başarı ve istikrarı sürdürerek önce yarı finale yükselmeyi, mutlu sona ulaşarak Avrupa kupalarına katılmayı amaçladık" dedi.   Mersin İdman Yurdu karşısında aldıkları galibiyetle ligdeki kötü sonuçların neden olduğu moralsizliğin bir nebze de olsa hafiflediğine inandığını vurgulayan Şener, sözlerini şöyle sürdürdü:  "Artık taraftarlarımızı üzme ve puan kaybetme kredilerimizin tamamını doldurduğumuzu düşünüyorum. Üzerimizdeki olumsuz havayı dağıtmalıyız. Onlara hediye ettiğimiz Mersin İY galibiyeti sonrası Elazığ deplasmanına gideceğiz. Amacımız; bu deplasmandan da 3 puanla dönerek ligde bir galibiyet serisine başlamak. Futbolcularımızın gelen olumsuzluklardan sonuçlar çıkardıklarına inanıyorum."