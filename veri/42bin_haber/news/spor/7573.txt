Kartal Antalya'da sakata geldi
Siyah beyazlı futbolcuların sakatlanmalarının temelinde, devre arasında Antalyada yapılan antrenmanların kötü zeminde gerçekleştirilmiş olmasının yattığı düşünülüyor.
Beşiktaşta sezon başından bu yana yaşanan sakatlıklar hem yönetimi hem de teknik heyeti sıkıntıya soktu. Siyah beyazlı takımın sezon başında ve devre arası kamplarında yaptığı ağır çalışmalara ek olarak bazı oyuncuların özel yaşamlarına dikkat etmemesi nedeniyle sakatlıkların arttığı ileri sürülürken bazı oyuncuların ise uzmanların uyarılarını dinlemeden antrenmanlara bir iki ay önce erken çıkmalarının neden olduğu idiaları konuşuluyor.  
TEŞHİS HATASI MI? 
Beşiktaş Futbol Komitesinden Tamer Kıran, İkinci Başkan Ahmet Nur Çebi ve Ahmet Kavalcı konuyla ilgili olarak geniş çaplı araştırma yaparken teknik direktör Samet Aybabadan geniş çaplı rapor istedi. Bu arada bazı yöneticiler ise sorunun kulüp doktorlarından çok kulübe sponsor olan hastanedeki yanlış teşhis ve tedavilerdeden kaynaklandığını ileri sürdüler. Bir diğer görüş de Beşiktaşlı futbolcuların sakatlanmalarının temelinde, devre arasında Antalyada yapılan antrenmanların kötü ve sert zeminde gerçekleşmiş olmasının futbolcuların adalelerinde yarattığı tahribat olduğunu iddia ediyor.  
İŞTE 9 NEDEN 
1-Ümraniye Nevzat Demir Tesislerindeki sahaların bakımsızlığından mı?
2-Sağlık kurulunun yetersizliği mi?
3-Antrenman öncesi yanlış ısınma hareketleri yüzünden mi?
4-Kondisyoner yokluğundan mı?
5-Biomekanik bozukluk mu?
6-Futbolcuların çalışma programından mı?
7-Devre arası kampındaki antrenman sahalarının zemininin bozukluğundan mı?
8-Futbolcuların özel hayatlarına dikkatsizliğinden mi?
9-Futbolcuların yanlış tedavisinden mi veya ameliyatından mı? 
EN ÇOK ÇAPRAZ BAĞLARDAN ÇEKİYORLAR 
1-İsmail Köybaşı 
Bulgaristanla oynanan maçta sakatlandı. 6 ay sonra dönmesi beklenirken beşinci ayda antrenmanda çapraz bağları tekrar koptu. İki kez ameliyat oldu. 
2-Uğur Boral 
Sol ayağından geçirdiği operasyonun ters ayağında da oldu. Antrenmanda sağ ayak çapraz bağları koptu. 
3-Hugo Almeida 
Adalesinde yırtık nedeniyle bir türlü kadro istikrarını bulamadı. İki hafta dinlenmesi gerekirken Karabük maçında oynadı ve sakatlandı. Adalesinde yırtık var. 
4-Ersan Gülüm 
Çapraz bağlarından  ameliyat oldu. Geçen sezondan bu yana istikrarı bulamadı. Aynı sakatlığı iki kez yaşayanlardan. 
5-Mustafa Pektemek 
Çapraz bağları koptu. Sezon başından bu zamana kadar tedavi görüyor. 
6-Manuel Fernandes 
Portekizli yıldız kasığındaki sakatlık nedeniyle antrenmanlara katılamadı. Geçen sezon bitiminden bu zamana kadar istenilen performansı yakalayamadı. 
7-Dentinho 
Kalça adalesindeki kaslar yırtıldı. Bir ay oynayamayacak. Ukraynadan hazır ve antrenmanlı gelmesine rağmen maç eksiği nedeniyle sorun yaşadığı belirtildi. 
8-Muhammed Demirci 
Adale çekmesi nedeniyle sezonun ilk yarısında siyah beyazlı formayı giyeme şansı bulamadı. 
9-Necip Uysal 
Milli Takım kampında sağ karın adalesinde bulunan ağrılardan dolayı kadrodan çıkarıldı. Sağ karın kasında gerilme ve ödem tespit edildi.