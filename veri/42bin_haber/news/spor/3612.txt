Spor Toto'dan Pınar Saka açıklaması
Spor Toto Teşkilat Başkanlığı milli atlet Pınar Saka'nın kendilerine açtığı dava konusuyla ilgili açıklama yaptı.2012 Londra Olimpiyatları'nda bayanlar 4x400 metre bayrak yarışında yarışmasına rağmen İddaa'dan isim hakkını alamadığı gerekçesiyle yargıya giden Pınar Saka'nın isminin, kendilerine verilmediğini kaydeden Spor Toto Teşkilat Başkanlığı, açıklamasında şu ifadelere yer verdi:

Spor Toto Teşkilat Başkanlığı İsim Hakları Yönetmeliği'nin 4. maddesine göre, isim hakkına hak kazanabilmek için ilgili spor müsabakasının veya etkinliğin programda yer alması, müsabakanın veya etkinliğin tamamlanmış olması ve müsabaka veya etkinliğin sonucunun ilgili olduğu federasyonca tescil edilmesi şart olup; sabit ihtimalli ve müşterek bahis oyun programlarında ismi yer almayan spor kulüplerine, takımlara ve sporculara isim hakkı ödenmez.

İddaa oyun programında yer alan spor kulüpleri, spor takımları ve ferdi sporcular, Teşkilat Başkanlığımız Yönetim Kurulunca belirlenmektedir.

2012 Londra Olimpiyatları'nda atletizm dalında yapılacak yarışlar, Türkiye Atletizm Federasyonunca gönderilen 02/8/2012 tarihli e-posta doğrultusunda belirlenmiştir. Federasyon tarafından gönderilen listede, 4x400 metre bayrak yarışında yer alacak sporcular, Birsen Engin, Sema Apak, Meliz Redif, Elif Yıldırım ve Özge Akın olarak belirtilmiş olup, Pınar Saka ismine yer verilmemiştir.

Bu nedenle Spor Toto Teşkilat Başkanlığı Yönetim Kurulu'nun 09/08/2012 tarihli ve 68 sayılı kararı ile 10/8/2012 tarihinde yapılacak Atletizm 4x400 metre bayrak yarışı için belirlenen programda Pınar Saka'nın ismi yer almamaktadır.

Bununla birlikte belirtmek gerekir ki oyun programlarının belirlenmesi, hatta spor kulüpleri, spor takımları ve ferdi sporculara isim hakkı bedeli ödenip ödenmemesi tamamen Teşkilat Başkanlığımızın takdir yetkisindedir.

03/8/2012 tarihinde yapılan 400 metre yarışına katılan Pınar Saka, Spor Toto Teşkilat Başkanlığı Yönetim Kurulu'nun 02/08/2012 tarihli ve 64 sayılı kararı ile söz konusu yarış için belirlenen programda yer aldığından isim hakkına hak kazanmış ve kendisine ödeme yapılmıştır.

Ancak 10/8/2012 tarihinde yapılan 4x400 metre bayrak yarışının tarafımızca belirlenen programında yer almayan Pınar Saka adına bu yarış için isim hakkı tahakkuk etmesi hukuken mümkün değildir.