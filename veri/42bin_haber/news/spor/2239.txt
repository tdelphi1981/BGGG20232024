Karadeniz derbisini kazanmak istiyoruz
PTT 1. Lig'de yarın deplasmanda 1461 Trabzon ile karşılaşacak Samsunspor'un teknik direktörü Besim Durmuş, Karadeniz derbisini kazanmak istiyoruz dedi.Durmuş, gazetecilere yaptığı açıklamada, 1461 Trabzon maçının Karadeniz derbisi niteliği taşıdığını söyledi.

Samsunspor'un uzun zamandır maç kazanamadığını belirten Durmuş, Oyuncular üzerinde bunun baskısı var. Trabzon'dan 3 puan kazanarak dönmek istiyoruz. Bu galibiyet şehrimize ve taraftarlarımıza ekstra moral olur. Oradan galibiyet alamasak da en azından alışkanlık haline gelen beraberlikle dönmek istiyoruz. Beraberlik kötü gibi gözükse de yenilmemek çok önemli. Ama inşallah Karadeniz derbisini kazanmak istiyoruz diye konuştu.

Takım olarak iki sıkıntılarının olduğuna işaret eden Durmuş, şunları kaydetti: Birincisi, Samsunspor büyük camia olduğu için haftalardır kazanamadığımızdan camianın beklentisine cevap verememek. Bunun için oyuncular sahada inanılmaz bir mücadele örneği gösterdi. İyi oynadıkları maçları kazanamadıkları için bu onların üzerinde bir baskı kurdu. İkincisi ise oyuncuların bu inanılmaz mücadelesinden sonra zihinsel yorgunluğun yanı sıra fiziksel yorgunluk oluştu. 10 gündür birçok oyuncumuz sakatlandı, şimdi yavaş yavaş onlar toparlanıyor. Bir düşüşün içindeyiz, en kısa zamanda toparlanmak zorundayız. Oyuncularımızı hem zihinsel hem de fiziksel olarak üst noktaya çekmemiz lazım.

Bu arada Samsunspor, Nuri Asan Tesisleri'nde yaptığı antrenmanla 1461 Trabzon maçının hazırlıklarını tamamladı. Teknik direktör Durmuş yönetimindeki antrenmana sakat olan Musa Aydın ile Burak Çalık katılmadı.

Kırmızı-beyazlıların, bugün karayoluyla Trabzon'a hareket edeceği öğrenildi.