Kayseri Erciyesspor'da beklenmedik ayrılık
PTT 1. Lig ekiplerinden Kayseri Erciyesspor, tecrübeli kaleci Behram Zülaloğlu ile sözleşmesini karşılıklı olarak feshetti.Kulüp Başkanı Ziya Eren yaptığı açıklamada, Sivasspor'dan kaleci Atilla Koca ile anlaşmalarının ardından Behram Zülaloğlu'nun takımdan ayrılmak için izin istediğini söyledi. Eren, bunun üzerine 30 yaşındaki Behram Zülaloğlu ile karşılıklı anlaşılarak sözleşmeye son verildiğini belirtti.

Ziya Eren, Teknik Direktör Osman Özköylü'nün raporu doğrultusunda devre arasında takımdan 7-8 oyuncuyla daha yollarını ayıracaklarını sözlerine ekledi.

Sezon başında İstanbul Büyükşehir Belediyespor'dan Kayseri Erciyesspor'a gelen Behram Zülaloğlu, mavi-siyahlı takımda 16 maçta forma giymiş, 1 kırmızı kart görmüştü. Deneyimli file bekçisinin Kayseri Erciyesspor ile sezon sonuna kadar sözleşmesi bulunuyordu.