Fener'de büyük operasyon
Sevilla'nın yıldızı Reyes ve Marsilya'nın golcüsü Andre Ayew için düğmeye basıldı, alternatif isim Eren Derdiyok. Ziegler de tekrar gündeme geldi 
 Camiaya canlı yayında ‘transfer sözü’ veren Fenerbahçe Başkanı Aziz Yıldırım, taraftarı heyecanlandıracak isimler için harekete geçti. Yıldırım’ın listesindeki oyunculardan ilki Marsilya’nın golcüsü Andre Ayew. Sezon başında Ganalı golcüyle ilgilenen ancak maliyeti nedeniyle geri adım atan Fenerbahçe’nin eli bu kez daha güçlü. Avrupa’ya veda eden Fransız ekibi, 23 yaşındaki forvetten gelecek sıcak paraya muhtaç. Fransa pazarında tuttuğunu koparan Fenerbahçe’nin diğer adresi ise Almanya, hedefindeki isim Eren Derdiyok. Hoffenheim’da forma giyen 24 yaşındaki golcünün menacerinin İstanbul’a geldiği ileri sürülüyor. Şartlar da çok uygun.
 
 HOARAU DA LİSTEDE
 
 Fenerbahçe, geçen sezon Galatasaray’ın istediği Reyes için de devrede. İspanyol’un menaceriyle bir ön görüşme dahi yapıldığı öğrenildi. Listedeki bir diğer isim Hoarau. 1.92’lik forvet, İbrahimoviç’li, Lavezzi’li PSG’de bu sezon 9 maça çıktı, 2 gol attı, 1 asist yaptı, sözleşmesi sezon sonu bitiyor. Son aday ise savunmaya... Dinlenme şansı bulamayan Hasan Ali Kaldırım’ı rahatlatması planlanan oyuncu ise Ziegler. Düşük maliyeti, geçen yıldan bıraktığı olumlu izler sebebiyle düşünülen İsviçreli için Juventus’a kiralama önerisi yapılacak.                                                     
 
 Can Gebetaş/Fanatik