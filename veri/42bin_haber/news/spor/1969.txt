Her şey var, ama gol yok
Spor Toto 2. Lig Kırmızı Grup'ta mücadele eden Tarsus İdman Yurdu, gol yollarında yaşadığı sıkıntı nedeniyle ligin son sıralarına demir attı.Teknik Direktör Nevzat Dinçbudak, AA muhabirine yaptığı açıklamada, sahalarında Hatayspor'a 1-0 yenilmelerinin kendilerine büyük üzüntü yaşattığını söyledi.

Hatayspor maçına çok iyi hazırlandıklarını belirten Dinçbudak, Hatay maçından mutlak galibiyet bekliyorduk. Özellikle ilk yarıda galibiyeti çok arzulayan bir görüntü sergiledik. Ancak geliştirdiğimiz ataklarda bir türlü golü bulamadık. Karşılaşmanın ikinci yarısının hemen başında hiç beklemediğimiz pozisyondan gol yedik. Golden sonra daha çok üreten ve net hamleler yapan bir oyun sergiledik, ama futbolun meyvesi olan gol ya da golleri bir türlü atamadık diye konuştu.

Rakiplerinin ikinci yarıda 10 kişi kaldığını hatırlatan Dinçbudak, karşılaşma boyunca kendilerine destek veren taraftarlarına 3 puan hediye edemedikleri için üzgün olduklarını kaydetti.

Gol yollarında yaşadıkları sıkıntı nedeniyle ligin son sıralarında yer aldıklarını ifade eden Dinçbudak, Genel anlamda oynadığımız oyun başarılı. Ama gol yok. Gol olmayınca da iyi oynamak derdimize ilaç olmuyor. Biz önümüzdeki süreçte atacağımız gollerle taraftarımıza mutlu günler yaşatmak istiyoruz dedi.