Del Bosque: Ben bir Beşiktaş fanatiğiyim
İspanya Milli Futbol Takımının teknik direktörü Vicente Del Bosque'nin balmumu heykeli, İspanya'nın başkenti Madrid'deki Balmumu Müzesi'nde sergilenmeye başlandı.
40. yılına giren ve içinde Mustafa Kemal Atatürk'ün balmumu heykelinin de sergilendiği müze, İspanya Milli Takımı ile büyük başarılar elde eden teknik direktör Vicente Del Bosque'yi de koleksiyonuna kattı. Geçmiş yıllarda Zinedine Zidane, Raul gibi futbol dünyasının ünlü isimlerinin balmumunu heykellerinin sergilendiği müzede, son yıllarda İspanya Milli Takımı'nın elde ettiği başarılarda önemli paya sahip olan Andres İniesta, İker Casillas, Fernando Torres ve David Villa da milli formalı balmumu heykelleri bulunuyor.

62 yaşında olan Del Bosque, bire bir ölçülerde yapılan balmumu heykelinin açılışında 'Aynı ben, her zamanki normal halim' dedi. Balmumu heykelinin müzede sergilenecek olmasının kendisi için büyük bir onur olduğunu söyleyen Del Bosque, İspanya Milli Takımı ile kazanacağı daha çok kupa olduğunu savundu.

Öte yandan 2004-2005 sezonunda Beşiktaş'ı çalıştıran Del Bosque, AA muhabiri ile yaptığı kısa sohbette, Türk futbolunu ve Türkiye ligini çok yakından takip ettiğini belirterek, 'Ben Beşiktaş fanatiğiyim' dedi.

Türkiye Milli Futbol Takımı'nın, Brezilya'da düzenlenecek 2014 Dünya Şampiyonası'na katılma olasılığının az olmasını 'üzücü' olarak değerlendiren Del Bosque, çok iyi Türk futbolcuların bulunduğunu söyledi.

Real Madrid teknik direktörü olduğu dönemde 2 lig (2000/2001-2002/2003), 2 Şampiyonlar Ligi (1999/2000-2001/2002), 1 Avrupa Süper Kupası (2002), 1 İspanya Süper Kupası (2001) ve 1 Kıtalararası Kupa (2002) kazanan Del Bosque, İspanya Milli Takımı ile de dünya şampiyonluğu (2010) ve Avrupa şampiyonluğu (2012) elde etti.