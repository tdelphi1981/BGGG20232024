Körfez Futbol Kulübü, galibiyete hasret
Beyaz Grup'ta mücadele eden Körfez Futbol Kulübü, 3 haftadır galip gelemiyor.Sezona, sahasında konuk ettiği Alanyaspor'u 2-1 mağlup ederek, 3 puanla başlayan yeşil-siyahlı ekip, ikinci haftada deplasmanda Gaziosmanpaşa ile 2-2 berabere kaldı.

Ligin 3. haftasında evinde konuk ettiği İskenderun Demir Çelikspor'a 1-0 mağlup olan Körfez Futbol Kulübü, deplasmanda Ofspor'la yaptığı karşılaşmayı da 2-1 kaybederek düşüşünü sürdürdü. İnegölspor maçında sahasından 5-1 mağlup ayrılan yeşil-siyahlı ekip, maçın ardından teknik direktör Talat Özden'le yollarını ayırdı.

Ligin 7. haftasına yeni teknik direktör Ahmet Yıldırım'la başlayan körfez ekibi, deplasmanda Çamlıdere Şekerspor'a ve sahasında Kırklarelispor'a 1-0 mağlup oldu. 9. haftada deplasmanda Bayrampaşa ile 2-2 berabere kalan yeşil-siyahlı ekip, Anadolu Selçukluspor'u Özgür'ün golüyle 1-0 mağlup ederek, son 7 maçtaki galibiyet hasretini sona erdirdi.

Ligin 11. haftasından konuk olduğu Eyüpspor'a 1-0 yenilen Körfez Futbol Kulübü, sahasında Yeni Malatyaspor'la 1-1 berabere kaldı. Körfez ekibi, cumartesi günü deplasmanda grubun güçlü takımlarından Balıkesirspor'la oynadığı maçtan da 2-2 beraberlikle ayrıldı.

Son galibiyetini ligin 10. haftasında sahasında Anadolu Selçukluspor karşısında elde eden Körfez ekibi, 3 haftadır galibiyete hasret kaldı.

Körfez Futbol Kulübü, Spor Toto 2. Lig Beyaz Grup'ta 12 maçta elde ettiği 2 galibiyet, 4 beraberlik ve 6 mağlubiyetle grubunda 10 puanla 15. sırada yer alıyor.