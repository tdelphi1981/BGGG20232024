UEFA'dan Avrupa kulüplerine uyarı: Batıyorsunuz
UEFA, Avrupa'daki futbol kulüplerinin zararının 1,7 milyar euroya yükseldiğini açıkladı. 
UEFA tarafından yapılan 5'inci karşılaştırmalı lisanslama raporunda, Avrupa'daki kulüplerin zararının 1,7 milyar euroya yükselirken, futbolcu maaşları için harcanan paranın 8,6 milyar euroya çıktığı tespit edildi.

UEFA Lisanslama ve Finansal Fair Play Departmanı tarafından 53 üye ülkede, 670 üst ligde yapılan analizler sonucu yayımlanan 5'inci karşılaştırmalı lisanslama raporunda, tüm Avrupa'nın en üst liglerinde mücadele eden kulüplerinin gelirlerinin, 2011 yılında 2007'den beri yüzde 24 artışla 13,2 milyar euroya yükseldiği, toplam borçlarının da yüzde 10'luk azalışla 7,7 milyar euroya düştüğü ifade edildi.

Raporda, personel ve transfer için yapılan harcamaların 2007'den beri "yüzde 62 gibi dramatik bir oranla" yükselerek kulüp gelirlerinin yüzde 71'ini oluşturduğu bildirildi.

Raporda, incelenmiş 2011 finansal yılının sonunda, en üst liglerdeki Avrupa kulüplerinin 5 yıldaki kaybının neredeyse 3'e katlanarak 1,7 milyar euro düzeyine gelirken, futbolcu maaşlarına yapılan harcamanın ise yüzde 40 artarak 8,6 milyar euroya çıktığı belirlendi.

2007 ile 2011 arasında en fazla kayıp yaşayan 10 kulübün zararının 260 milyon, sonraki 20 takımın zararının da 310 milyon euro olduğu saptandı.