Skibbe'nin koltuğuna ilk aday Diyadin
Spor Toto Süper Lig'de geride kalan 10 haftada 2 galibiyet, 3 beraberlik ve 5 mağlubiyet alan Kardemir Karabükspor'da Alman teknik adam Michael Skibbe ile yollar ayrıldı. Skibbe'nin yerine en güçlü adaysa Metin Diyadin.
Spor Toto Süper Lig ekiplerinden Kardemir Karbükspor, Alman teknik adam Michael Skibbe ile yollarını ayırdığını resmen açıkladı. 
Kardemir Karabükspor Kulübü'nün resmi internet sitesinden yapılan açıklamada "Teknik direktörümüz Michael Skibbe ile karşılıklı anlaşılarak sözleşmesi feshedilmiştir. Emekleri için kendisine teşekkür ederiz." denildi. 
"Diyadin ile görüşüyoruz"
Bu ayrılığın ardından Kardemir Karabükspor'da Skibbe'nin yerine göreve Metin Diyadin'in getirileceği kulislerde konuşulmaya başlandı. Radyospor.com'a konuşan Karabükspor Basın Sözcüsü Ziya Alak, "Metin Diyadin ve bir kaç yerli teknik adamla görüşüyoruz. Şu aşamada kesinleşmiş bir anlaşma yok. Metin Diyadin diğer adaylara oranla şimdilik daha ağır basıyor. Büyükşehir Belediyespor maçından önce teknik adam sorununu çözmek istiyoruz" dedi. 
SKIBBE: KENDİMİ BURADA RAHAT HİSSEDİYORUM 
Kardemir Karabükspor'la sezon başında imzaladığı sözleşmesini karşılıklı fesheden Alman Teknik Direktör Michael Skibbe, Türkiye'de yine çalışmak isterim. Türkiye'de kendimi iyi hissediyorum dedi. 
Skibbe, gazetecilere yaptığı açıklamada, Karabük'ten ayrıldığı için çok üzgün belirterek, Karabük ve Safranbolu'da kendisini çok iyi hissettiğini dile getirdi. 
İyilikle ayrılmak istediğini ifade eden Skibbe, böyle olmasından dolayı mutlu olduğunu söyledi. 
Kardemir Karabükspor'un ligde kalmasını ve başarılı olmasını dilediğini anlatan Skibbe, Defansif anlamda hep bir sıkıntımız var dedik. Bunu özellikle deplasman maçlarında çözemedik. Geçen yıllarda yenilen gollere bakıldığında aynı sıkıntıların yaşandığı gözlenmektedir. Bizden sonra gelecek meslektaşımızın bu konuya mutlaka çalışması gerekecek. Burada sırf defans değil aynı şekilde ileride varyasyon yapacak 4 hücum oyuncumuz sakat ya da hazır değildi. Bunlar düzeldiğinde daha farklı bir ortam olabilir. Takımla maddi olarak hiç bir sıkıntı yaşamadık. Bugün de ayrılırken maddi olarak bir sorun yok. Bu konuda özellikle verilen sözler anlaşmalar bağlamında ödemeler açısından Kardemir Karabükspor örnek alınacak bir kulüp diye konuştu. 
Türkiye'de yine çalışmak istediğine dikkati çeken Skibbe, Türkiye'de kendini iyi hissettiğini, daha önce Galatasaray ve Eskişehirspor'da çalıştığını yine olursa başarılı olmak istediğini kaydetti. 
Skibbe, kulüp binasından futbolcu ve personelle vedalaşarak ayrıldı.