Derbi öncesi Beşiktaş'a büyük şok
Ağrıları artan Almeida Galatasaray maçının kadrosundan çıkartıldı...
Spor Toto Süper Lig'in 19. haftasında yarın Galatasaray ile karşılaşacak olan Beşiktaş, derbinin hazırlıklarını akşam yaptığı antrenmanla tamamladı ve kampa girdi.

Tedavisi devam eden Almeida maç kadrosuna dahil edilmedi. Ayrıca sakatlıkları bulunan Batuhan, İsmail, Uğur ve Mustafa'da mücadelede görev yapamayacaklar.

Teknik direktör Samet Aybaba yönetiminde Nevzat Demir Tesisleri'nde basına kapalı yapılan antrenman 1.5 saat sürdü.

Kondisyon ve taktik çalışması gerçekleştiren Siyah-Beyazlı takım antrenmana ısınma koşularıyla başladı. 5'e 2 çalışmasının ardından kanat, orta ve şut çalışması yapan futbolcular, taktik çalışması ardından Galatasaray maçı hazırlıklarını tamamladı.

SON DÖNEMDE YAŞANAN TALİHSİZ SAKATLIKLARIN BİR DAHA YAŞANMAMASI İÇİN TESİSLERDE KURBAN KESİLDİ

Öte yandan Başkan Fikret Orman ve İkinci Başkan Ahmet Nur Çebi, antrenmanı takip etti ve çalışmanın ardından takımla ile birlikte akşam yemeği yedi.

Ayrıca, antrenman öncesinde takımda üst üste yaşanan talihsiz sakatlıkların bir daha yaşanmaması için kurban kesildi. Futbol Komitesi Üyesi Ahmet Kavalcı, teknik direktör Samet Aybaba ve takım kaptanı İbrahim Toraman, kurban kesiminde yer aldı.

FERNANDES DERBİYE İLK 11'DE BAŞLAYACAK

Sakatlığı sonrası hazır duruma gelmeye çalışan Fernandes'in yarın mücadeleye ilk 11'de başlayacağı öğrenilirken, yeni transfer Dentinho maç kadrosunda yer alacak.

Teknik direktör Aybaba'nın takımını Galatasaray karşısında şu ilk 11 ile çıkarması bekleniyor: McGregor, Hilbert, Sivok, Ersan, Gökhan Süzen, İbrahim Toraman, Veli, Necip, Fernandes, Olcay ve Holosko.