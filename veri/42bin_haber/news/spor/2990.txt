Bakan Suat Kılıç'tan açıklama var
Gençlik ve Spor Bakanı Suat Kılıç, "Geçtiğimiz günlerde medyaya intikal edilen biçimi ile Gençlik ve Spor Bakanlığı tarafından hazırlanan Gençlik ve Spor Kulüpleri Kanunu Tasarısının, Kulüpler Birliği Vakfı'ndaki toplantıda kulüp yöneticileri tarafından veto edilmesi gibi bir durum asla söz konusu değil. Biz henüz bir tasarıyı kamuoyuna mal etmiş değiliz. Kaldı ki bu kanunu çıkarmak konusunda tek taraflı, aceleci bir tavır içinde olsak, Bakanlık olarak böyle bir tasarıyı Kulüpler Birliği Vakfı'nda tartışmaya açmayız" dedi. 
Kılıç, Gençlik ve Spor Bakanlığı Konferans Salonu'nda gerçekleştirilen Gençlik ve Spor Kulüpleri Kanunu Çalıştayı'nın açılışında yaptığı konuşmada, uzunca bir süredir Türkiye'de artık kulüplerin kendi mevzuatlarıyla yönetilmesi gereğinin her kesim tarafından seslendirildiğini söyledi. 
Bakanlık olarak kendilerinin de bu talebe sahip çıktıklarını belirten Kılıç, bunun da haklı bir talep olduğuna inandıklarını ve konu üzerinde yoğunlaştıkça, çalıştıkça, kaçınılmaz bir gereklilik olduğunu fark ettiklerini ve bugünkü noktaya hep birlikte geldiklerini ifade etti.

Kılıç, konuyla ilgili değişik kurullar tarafından çalışılan taslak, metinler olduğununu dile getirerek, şunları söyledi:

"Geçtiğimiz günlerde medyaya intikal eden biçimi ile Gençlik ve Spor Bakanlığı tarafından hazırlanan kanun tasarısının, Kulüpler Birliği Vakfı'ndaki toplantıda kulüp yöneticileri tarafından veto edilmesi gibi bir durum asla söz konusu değil. Biz henüz bir tasarıyı kamuoyuna mal etmiş değiliz. Kaldı ki bu kanunu çıkarmak konusunda tek taraflı, aceleci bir tavır içinde olsak, Bakanlık olarak böyle bir tasarıyı Kulüpler Birliği Vakfı'nda tartışmaya açmayız. 

Bakanlar Kurulunda imzaya açarız. TBMM'deki komisyonda geçirir, genel kurula indirir, görüşülmesini ve yasalaşmasını sağlar, yürürlüğe sokarız. Bu gibi önemli kanunlar, mevzuat çalışmaları genelde içerikten ve gerçeklikten yoksun haberlerin gölgesinde yokluğa mahkum olur. Bir kanun çıkarma aceleciği içinde asla değiliz. 

Bu kanuna devletin ya da Bakanlığın değil, başta futbol olmak üzere Türkiye'deki spor sektörünün ihtiyacı var. Federasyonların, kulüplerin, başkanların ihtiyacı var. Bu kanuna, Türkiye'de spor ile ilgili yaşanmakta olan problemlerin çözümünü arzu eden bütün tarafların hararetle ihtiyaçları var. Son haftada takım takım, şehir şehir saymak istemiyorum Türkiye liglerinde yaşanan olayları bir kere daha hep birlikte gördük. 

Kiminde mali, kiminde yönetimden, taraftardan kaynaklanan sorunlar var ama çözüm bekleyen acil önemli ve öncelikli sorunlar var. İki şeyden birini yapabiliriz 'ya bu sorunlar bizi ilgilendirmiyor' deyip kafamızı kuma gömeriz ya da aklı başında yönetmeyi bilen, 'liderlik yapabilen insanlara sorunlarla yaşamak değil sorunları çözüme kavuşturmak yakışır' deyip sorunların üzerine gideceğiz. İki yöntemden biri. Uzun zamandır düşündüm taşındım üçüncü yolunu bulamadım. Ortada bir sorun var. Eğer bu ülkeyi seviyorsak gençlerine karşı sorumluluk taşıyorsak yarını beklemeden bugünden adım atmak, elimizi taşın altına koymak zorundayız."

Sağ duyusuna güvendiği dostlarının bu kanunla ilgili ilk cümlelerini duyduklarında kendisini uyardıklarını anlatan Kılıç, dostlarının, kendisinden önceki bakanların da bu konuyu gündeme getirdiğini, tasarı haline dönüştürdüklerini ama bu kanunu çıkarmaya muvaffak olamadıklarını
hatırlattıklarını belirtti.

Kendisinin olaya bu yönüyle bakmadığını vurgulayan Kılıç, "Ateşi tutmak için maşa kullananların hiç bir zaman bir sorunun çözümüne muvaffak olmaları mümkün değil. Bugün Türk futbolunun ve Türk sporunun, ateşi eliyle tutacak kişilere ihtiyacı var" dedi.

Gençlik ve Spor Bakanı Suat Kılıç, "Bugün yine kulüplerimizin yüksek miktarda maliye ve SGK prim borçları var. Yine çok yüksek miktarlarda transferlerden ve harcamalardan doğan borçları var. Bütün bunları, eğer Türk futbolunu ve sporunu batırmayacak şekilde yönetilebilir hale dönüştürmek istiyorsak, adresin çıktığı yer; Kulüpler Yasası'nın Türkiye'de artık hukuk sistemimize dahil edilmesidir" dedi. 
Kılıç, Gençlik ve Spor Bakanlığı Konferans Salonu'nda gerçekleştirilen Gençlik ve Spor Kulüpleri Kanunu Çalıştayı'nın açılışında yaptığı konuşmada, bundan 2 yıl önce TBMM'de AK Parti Başkan Vekili olarak görev yaparken, 2 sene sonra başka bir vazifede bulunduğunu söyledi.

Siyasetçilerin görev alanlarının sürekli ve hızla değişime açık olduğunu vurgulayan Kılıç, "Fakat spor adamları farklı. Bundan 10 sene önce de spor ile ilgili görevlerdeydiniz, 10 sene sonra da sporla ilgili görevlerde olacaksınız. Yani bu sorunların çözümü doğrudan sizleri alakadar ediyor" diye konuştu.

Kılıç, bu noktada Türkiye Futbol Federasyonu ve Kulüpler Birliği Vakfı'ndan beklentilerinin çok çok üst düzeyde olduğunu anlatarak, şunları söyledi:

"Dernekler mevzuatıyla milyar dolarlık kulüplerin idare edilemeyeceğini biliyorlar. Tavırlarını net bir şekilde ortaya koymalılar ve koyuyorlar. Dernekler Yasası ile gidilecek yolun sonu olan bir yol olmadığının farkındalar. İki veya 3 kez AK Parti hükümetleri döneminde kulüplerin maliye ve SGK prim borçları yapılandırıldı. Faizler indirildi, vadeye yayıldı ama nihayetinde sistem yeni bir mevzuatla süreklilik arz edecek istikrarı kavuşturulamadığından dolayı bütün yapılandırılmalara rağmen yine başa dönüldü. Bugün yine kulüplerimizin yüksek miktarda maliye ve SGK prim borçları var. Yine çok yüksek miktarlarda transferlerden ve harcamalardan doğan borçları var. Bütün bunları, eğer Türk futbolunu ve sporunu batırmayacak şekilde yönetilebilir hale dönüştürmek istiyorsak, adresin çıktığı yer; Kulüpler Yasası'nın Türkiye'de artık hukuk sistemimize dahil edilmesidir. Kulüpler arasında son bir kaç yıldır tansiyon bir hayli yüksek. Gizlesek de saklasak da herkes yaşananların farkında. Maalesef büyük kulüplerimizin başkanları kendi müsabakalarını biraraya gelip izleyebilecek hukuku bir süreden beri devam ettiremiyorlar. Belki önümüzdeki haftalarda sezonun ikinci yarısında bir inisiyatif geliştirilirse bu yabancılaşmanın önüne hep birlikte geçeriz."

-Deplasman yasakları-

Son dönemlerde yaşanan deplasman yasaklarını Türk sporcusuna, seyircisine ve futbol taraftarına yönelik bir haksızlık olarak değerlendirdiğini kaydeden
Kılıç, bunun da çözüme kavuşturulması gerektiğini bildirdi.

"Şu an Türkiye'de bilinmesini isterim ki; devletten hükümetten kaynaklanan, Gençlik ve Spor Bakanlığı'nın arzusu olan, İçişleri Bakanlığı'nın talimatlarıyla karara bağlanmış, il güvenlik kurulunda kararlaştırılan bir deplasman yasağı söz konusu değildir" diyen Kılıç, şöyle devam etti:

"Rakip sahaya seyirci götürmeme tutumu tamamen kulüplerin kendi aralarında varmış oldukları, sözlü müdür, yazılımıdır bilemiyorum bir mutabakatın
neticesidir. Bu mutabakat Türk futbol seyircisini birbirine yabancılaştırmaktadır, ayrıştırmaktadır, uzaklaştırmaktadır. Giderek bu uçurum daha da büyük bir hal alacaktır. Seyirciye 'gittiğiniz sahada rahat durmazsınız' muamelesi, peşinen haksız bir tutumdur. Biz bu konularla ilgili kararlılığımızı korumaya ve sürdürmeye devam edeceğiz. 'Şu maçta bizim seyircimizi sahaya almadılar, dolayısıyla biz gelecek maçta onların seyircisini sahaya almayalım ödeşelim, ödeştikten sonra yeniden durumu değerlendirelim' demek de doğrusu sporun temsil ettiği değerlerle örtüşmüyor. Birinin ilk adımı atması lazım. Birinin ilk çiçeği uzatan olması lazım. Maç bittiğinde bizler yöneticiler olarak evimize, işimize, ofisimize, dönerken maalesef taraftarlar kendini bu kadar kısa süre içinde toparlayamamaktadır. Bunun da tedbirlerini hepberaber almamız lazım."

Bakan Kılıç, toplantıda bulunan Türkiye Futbol Federasyonu Başkanı Yıldırım Demirören ve yönetim kurulu üyelerinden, Kulüpler Yasası, Riva'daki milli takım tesisleri, kameralı güvenlik sistemi ve elektronik bilet uygulamasıyla ilgili de çalışmalarda bulunmalarını istedi.

Spordaki yaşanan sıkıntılardan kurtulmak için özellikle yasayla ilgili herkese büyük görevler düştüğünü de anlatan Kılıç, "Kimse bu işi engellemeye, bozmaya çalışmamalı. Bugün bu işin önünün tıkamaya çalışanlar yarın daha büyük bir faturayı ödemek zorunda kalacaklar" dedi.

Bakan Kılıç'ın konuşmasının ardından çalıştayda Spor Genel Müdürü Mehmet Baykan'ın yönetimindeki, Kulüpler Birliği Başkanı Halil Ünal, TSYD Başkanı Naci Arkan, TASKK Genel Başkanı Ali Düşmez, TFF Yönetim Kurulu Üyesi Faruk Öksüz ve Prof. Dr. Mehmet Helvacı'nın konuşmacı olarak katıldığı oturuma geçildi.

Çalıştaya, TFF Başkanı Yıldırım Demirören, TBF Başkanı Turgay Demirel'in de aralarında bulunduğu çok sayıda federasyon başkanı ve yönetim kurulu üyeleri
de katıldı.