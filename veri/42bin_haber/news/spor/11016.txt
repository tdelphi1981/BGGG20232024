Mehmet Batdal atıyor, Bucaspor kazanıyor
PTT 1. Lig'de deplasmanda Kartalspor'u 1-0 mağlup eden Bucaspor, haftayı 37 puan ve averajla 6. sırada tamamladı.
Ligde Kartalspor'u Mehmet Batdal'ın golüyle 1-0'lık sonuçla geçen Bucaspor, 25. haftayı 37 puanla 6. sırada tamamladı. Aynı puana sahip Boluspor ve Karşıyaka'yı averajla geride bırakan Bucaspor, deplasmanda oynadığı son iki maçtan galip ayrıldı.

Deplasmanda 23. haftada Şanlıurfaspor'u 2-1 mağlup etmeyi başaran İzmir temsilcisi, 25. haftada da Kartalspor'u mağlup etti.

Bucaspor'un tek golünü kaydeden Mehmet Batdal, bu sezon 8. golünü attı. Mehmet Batdal'ın gol bulduğu 8 karşılaşmanın 7'sinde sahadan galibiyetle ayrılan Bucaspor, sadece Gaziantep Büyükşehir Belediyespor karşısında puan alamadı.

Sarı-lacivertli ekip gelecek hafta deplasmanda 1461 Trabzon'a konuk olduktan sonra Gaziantep Büyükşehir Belediyespor ile İzmir'de karşılaşacak.