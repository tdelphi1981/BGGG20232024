Dirk Kuyt'ın attığı gol şike mi?
Avrupa Polis Teşkilatı'nın (Europol) futbol dünyasını sarsan araştırması sonucu elde ettiği bilgilerin ayrıntıları yavaş yavaş ortaya çıkıyor.
Avrupa ülkelerinin güvenlik güçleri arasında, uluslararası organize suçlar ve terörizme karşı işbirliği sağlamak amacıyla kurulan Europol, (Avrupa Polis Ofisi) geçtiğimiz gün 300'ü Avrupa'da oynanmış toplam 380 maçın şike şüphesi kapsamında inceleme altına aldığını açıklamıştı.

Yapılan açıklamada bu maçların arasında İngiltere'de oynanan bir Şampiyonlar Ligi maçının da bulunduğu belirtilmişti. The Sun'ın haberine göre bu maç, 16 Eylül 2009 tarihinde E Grubu'nun ilk karşılaşması olan Liverpool-Debrecen maçı. Şu anda Fenerbahçe forması giyen Dirk Kuyt'ın attığı golle Liverpool'un 1-0 kazandığı maçta Debrecen kalecisi Vukasin Poleksic'in şike yaptığı iddia ediliyor.

Örgüt baskı mı yaptı?
Soruşturmada ise hiçbir Liverpoollu oyuncunun, yöneticinin veya görevlinin adı geçmiyor. Bahis mafyasının maçtan önce kaleci Poleksic'e baskı yaptığı iddia ediliyor. Poleksic şike yapıldığı iddia edilen maçta Torres'in zayıf şutunu sektirmiş ve ardından Kuyt, Macar file bekçisinden erken davranınca topu ağlara göndererek maçın skorunu belirleyen golü atmıştı.

Türkiye'den 79 maç şüpheli
Bilindiği üzere daha önceden şüphe duyulan 380 maçın çoğunun Türkiye, Almanya ve İsviçre liglerinde oynandığı konuşuluyordu. Telegraph ise hangi ülkelerde kaç şüpheli maç bulunduğuyla ilgili bir bilgi verdi. Bu bilgiye göre en çok şike şüphesi bulunan maç Türkiye'den. Verilen rakamlar ise şöyle:

Türkiye: 79 maç
Almanya: 70 maç
İsviçre: 41 maç
Finlandiya: 32 maç
Macaristan: 20 maç
Belçika: 19 maç
Hırvatistan: 18 maç
Avusturya: 16 maç
Bosna-Hersek: 7 maç
Slovenya: 7 maç

Yine gelen ilk bilgilere göre Türk vatandaşı olan 66 kişi de soruşturmada adı geçen 425 şüpheli arasında. Europol, şike mafyasıyla bağlantılı olan bu kişilerin 155'inin Almanya'da, 29'unun İsviçre'de ve geri kalanlarının da Avrupa'nın çeşitli ülkelerinde yaşadığını açıklamıştı.

8 milyon avroluk kazanç
Asya merkezli Avrupa'da destek gören suç örgütlerince yönetilen şike olaylarından yaklaşık 8 milyon avroluk kazancın elde edildiği bildirilmişti. Ancak uzmanlara göre bu sadece buzdağının görünen kısmı.

Alman DPA ajansına göre şike şüphesi duyulan maçların 14'ü UEFA Avrupa Ligi elemeleri, 2'si Şampiyonlar Ligi, 2'si Şampiyonlar Ligi elemeleri, 2'si Dünya Kupası elemeleri, 1'i UEFA Avrupa Ligi elemeleri, 1'i da Avrupa Şampiyonası'ndan.