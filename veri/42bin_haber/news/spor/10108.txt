Bursa ve Sivas bu kez ligde karşılaşacak
Bursaspor, Spor Toto Süper Lig'in 24'üncü haftasında kendi sahasında yarın Sivasspor ile karşı karşıya gelecek. Yeşil beyazlı ekip Gaziantepspor mağlubiyetini telafi edip yeni bir seriye başlamanın hesaplarını yapıyor.
Bursaspor ile Sivasspor, yarın ligde 16'ncı kez karşılaşacak. İki ekip arasında geride kalan 15 maçın 8'inden Sivasspor, 5'inden Bursaspor galibiyetle ayrılırken, 2 karşılaşma beraberlikle sona erdi. 15 maçta, Bursaspor fileleri 21 kez havalandırdı, Sivasspor ise 27 kez topu ağlara gönderdi. Ligin ilk yarısında deplasmanda oynanan maç 2-2 beraberlikle sonuçlanmıştı. 

PALABIYIK YÖNETECEK 
Yarın saat 16.00'da oynanacak karşılaşmayı Ali Palabıyık yönetecek. Palabıyık'ın yardımcılıklarını Nihat Mızrak ve Serhan Malkoç yapacak. Mücadelenin 4'üncü hakemi ise Serkan Tokat. Bursaspor'un Sivasspor karşısına, Carson - Şener, Serdar, İbrahim, Basser, Murat, Edu, Belluschi, Tuncay, Batalla, Pinto kadrosu ile çıkması bekleniyor. 

FUTBOLCULARA ÖZEL TELEVİZYON 
Bursaspor'da futbolcular için kapalı devre televizyon sistemi kuruldu. Bursaspor Teknik Direktörü Hikmet Karaman, antrenmanlarda görüntü kaydı, barkovizyonda maç analizli basın toplantısının ardından şimdi de futbolcuları için yeni bir uygulamayı devreye soktu. Kulüpte, futbolcular için kapalı devre televizyon sistemi kurulduğu, futbolculara bu kanal üzerinden kayıt altına alınan antrenman görüntüleri, analizli maç görüntü ve bilgilendirmelerin yapılacağı belirtildi.