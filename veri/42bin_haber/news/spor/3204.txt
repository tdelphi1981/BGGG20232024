Kayserispor defansı alarm veriyor
Spor Toto Süper Lig ekiplerinden Kayserispor, ligin ilk yarısında kalesinde 29 gol görerek, en fazla gol yiyen takım oldu.Ligde son 9 yıldır aralıksız mücadele eden ve ligin son yıllardaki istikrarlı ekiplerinden olan Kayserispor, bu sezonun ilk yarısında istediği sonuçları alamadı. Sarı-kırmızılı ekip ligin ilk yarısında kalesinde 29 gol görürken, 22 kez de rakip fileleri havalandırdı. Kayseri temsilcisi bu dönemde haftada kalesinde ortalama 1.7 gol görmüş oldu.

Kayserispor geçen sezonun ilk yarısında ise kalesinde 17 gol görürken, meşin yuvarlağı 21 kez de rakip ağlara göndermişti.

Sahasında en az gol yiyen ekiplerden biri

Kayserispor, ligin ilk yarısında kalesinde 29 gol görmesine rağmen sahasında oynadığı maçlarda en az gol yiyen ekiplerden biri olarak dikkat çekti.

Kayseri temsilcisi, ilk yarıda evinde oynadığı 8 karşılaşmada kalesinde 7 gol gördü. Sarı-kırmızılılar, bu dönemde sahalarındaki maçlarda kalelerinde 7'şer gol gören Bursaspor, Trabzonspor ve Kardemir Karabükspor ile birlikte en az gol yiyen ekiplerden biri oldu.

Kaleciyle savunmacılar yenilendi

Kayserispor, bu sezona geçen yıl kalede ve savunmada oynayan futbolcuların büyük bölümünü yenileyerek başladı. Sarı-kırmızılı ekipte, geçen sezon ligde 29 maçta görev alan Arjantinli Nicolas Gaston Navarro yabancı kontenjanından dolayı hiç tercih edilmedi. İlk yarıda kaleyi Fenerbahçe'den iki sezonluğuna kiralanan Ertuğrul Taşkıran 16 kez korurken, Gökhan Değirmenci ise 1 maçta görev aldı.

Geçen yıl ligde 33 maçta forma giyen ve gösterdiği performansla A Milli Takım'a kadar yükselip ardından Fenerbahçe'ye transfer olan sol bek Hasan Ali Kaldırım'ın yerinde ise yeni transferler Malik Fathi ve Erdal Akdarı ile Nurettin Kayaoğlu oynadı.

Savunmanın sağında da yeni transfer İzlandalı Steinsson kendine yer buldu. İzlandalı oyuncunun ligin 9. haftaki Gaziantepspor maçında sakatlanmasının ardından bu bölgede Salih Dursun ve Berkay Dabanlı görev aldı.

Kayseri temsilcisinde geçen sezon savunmanın göbeğinde görev alan kaptan Eren ile Zurap bu sezon da savunmada oynamaya devam ediyor. Ahmet Çörekçi ile Abdullah Durak da savunmada zaman zaman görev aldı.