Dorsey Gaziantep BB'ye transfer oldu
Beko Basketbol Ligi ekiplerinden Royal Halı Gaziantep Büyükşehir Belediyespor, Yunanistan'ın Olimpiakos takımı Joey Dorsey ile 1 yıllık sözleşme imzaladı. 
Royal Halı Gaziantep Büyükşehir Belediyespor Basketbol Şube Başkanı Metin Uzer, bir otelde düzenlenen imza töreninde, daha önce "5 numara pozisyonu" için transfer edilen Vernon Macklin'in sözleşmesinin karşılıklı olarak feshedildiğini açıkladı.

Takım kadrosunu güçlendirmek için Olimpiakos'tan Joey Dorsey ile anlaşma sağladıklarını ifade eden Uzer, Dorsey'in takıma katkı sağlayacağına inandığını ifade etti.

Joey Dorsey ise başarılı olmak için geldiğini ve takımın başarısı için elinden geleni yapacağını kaydetti.

Konuşmaların ardından Dorsey'e takımın 9 numaralı forması verildi.

Dorsey ve kulüp yetkililerinin hatıra fotoğrafı çektirmesinin ardından Dorsey, gazetecilere basketbol topuyla mini bir gösteri yaptı.