'Oraya asla gitmem'
Fenerbahçeli taraftarların sevgilisi, PSG macerasından sonra Malaga'ya kiralandı. Ancak asıl ilginç olan nokta Trabzonspor'un da devreye girmesi ve deneyimli futbolcunun bu teklifi özel bir sebeple geri çevirmesi 
 Fenerbahçe’de forma giydiği dönemdeki performansı ve hırçın futbol karakteri sebebiyle ‘Cesur Yürek’ lakabını alan Diego Lugano, pek parlak geçmeyen Paris Saint Germain macerasından sonra soluğu bu kez İspanya’da aldı.
 
 Deneyimli stoper, La Liga ekiplerinden Malaga’ya kiralandı, ama burada Türkiye’yi ilgilendiren asıl nokta başka. Çünkü Uruguay’lı oyuncunun PSG’den ayrılacağını öğrenen Trabzonspor’un stoper sıkıntısı paralelinde devreye girdiği ve kiralama formülü için teklif yaptığı ortaya çıktı. Bordo-Mavililer’in Fransızlar’a 200 bin Euro önerdiği de edinilen bilgiler arasında. Oyuncusunu Malaga’ya bedelsiz veren PSG’nin Trabzonspor’un teklifine sıcak baktığı, ancak Lugano’nun transfere karşı çıktığı bildirildi.
 
 ‘TRABZON'DA OYNAMAM’
 
 32 yaşındaki futbolcunun bu süreçte, “O kulüp benim Fenerbahçe’den ayrılmama sebep olan ve buna sevinen bir kulüp. Orada oynamak istemem” ifadelerini kullandığı ve PSG’nin kararında çok etkili olduğu dile getirildi.
 
 Fanatik