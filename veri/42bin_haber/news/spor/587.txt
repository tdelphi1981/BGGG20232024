Şanlıurfaspor seyircisiyle buluşacak
PTT 1. Lig takımlarından Şanlıurfaspor, cezası nedeniyle yaklaşık bir aydan bu yana ayrı kaldığı seyircisiyle, hafta sonu yapacağı Göztepe maçında yeniden buluşacak.Şanlıurfaspor Basın Sözcüsü İbrahim Halil Tepe, yaptığı açıklamada, sarı-yeşilli ekibin bugün yaptığı antrenmanla Göztepe maçının hazırlıklarına başladığını söyledi.

GAP Arena Stadyumu'nda yapacakları maçta seyirci desteğini beklediklerini vurgulayan Tepe, şunları kaydetti: Son haftalarda ummadığımız sonuçlarla karşılaştık. Bir yandan ligdeki hazırlıklarımızı yapıyoruz diğer yandan 1461 Trabzonspor maçında yaşananlar nedeniyle takımımız hakkında verilen karara itirazlarımızı sürdürüyoruz. Uzun süredir ayrı kaldığımız seyircimizle buluşacağımız maçtan galibiyetle ayrılmak istiyoruz. Camiamız karşılaşmayı kazanmak için kenetlenmiş durumda. Futbolcularımıza güveniyoruz.

Tepe, takımda cezalı Koray Avcı dışında eksik oyuncunun bulunmadığını da sözlerine ekledi.