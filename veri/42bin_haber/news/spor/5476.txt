Atletico Madrid yenilmezlik rekorunu egale etti
İspanya 1. Futbol Ligi'nin (La Liga) 20. haftasında Levante'yi 2-0 yenen Atletico Madrid, sahasındaki yenilmezlik rekorunu egale etti.
Milli futbolculardan Arda Turan ile Emre Belözoğlu'nun yedek kulübesinde oturduğu maçta Atletico Madrid'in golleri 32. dakikada Adrian ve 60. dakikada Koke'den geldi.

Levante karşısında 2-0'lık skorla net bir galibiyet alan Atletico Madrid, puanını 47'ye yükselterek, lider Barcelona ile puan farkını 8'e indirdi.

Uzun bir aradan sonra teknik direktör Diego Simeone'nin yedeklerde bıraktığı Arda, 72. dakikada Adrian'ın yerine oyuna girdi. Emre Belözoğlu ise oynama şansı bulamadı.

Bu arada Atletico Madrid, Levante'yi yenerek Vicente Calderon Stadı'nda arka arkaya 12. lig galibiyetini aldı. 2 Mayıs 2012 tarihinden bu yana ligde sahasında oynadığı tüm maçları kazanan Atletico, son olarak 1939-1940 ve 1940-1941 sezonunda sahasında 12 maç üst üste galip gelmişti. Ayrıca kaleci Thibaut Courtois da Vicente Calderon Stadı'ndaki son 6 lig maçında gol yemeyerek dikkati çekti.