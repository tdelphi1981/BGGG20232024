Guidetti'den Barbolini tercihine eleştiri
Acıbadem Bayanlar Voleybol Ligi'nin namağlup lideri Vakıfbank'ın İtalyan çalıştırıcısı Giovanni Guidetti, Galatasaray Daikin'i çalıştıran vatandaşı Massimo Barbolini'nin Türk Milli Takımı'nın başına geçmesinin doğru olmadığını söyledi.AA muhabirlerinin sorularını yanıtlayan Guidetti, Barbolini'nin çok iyi bir antrenör olduğunu belirterek, Ancak üst seviyedeki hiçbir voleybol ülkesinde bir milli takımın antrenörü aynı zamanda o ülkede bir kulüp takımının antrenörlüğünü yapmıyor. Bir antrenörün aynı ülkede hem milli takımı hem de kulüp takımını çalıştırması doğru değil dedi.
Bu tercihin bu nedenle doğru olmadığını kaydeden İtalyan çalıştırıcı, Bu çok büyük politik kargaşalar çıkarabilir. Hem kulüp takımını hem milli takımı çalıştırmak doğru değil. Bu her önemli ülkedeki kuraldır. Oyuncu transferlerinde etik olmayan şeyler de yaşanabilir diye konuştu.

Üst takımlarla alttakiler arasında büyük boşluk var

Türkiye ligini değerlendiren Vakıfbank'ın antrenörü, ilk dört takımla kalan ekipler arasında kalite olarak büyük boşluklar olduğunu dile getirdi. Acıbadem Bayanlar Voleybol Ligi'ndeki ilk dört takımın İtalya, Polonya, Çin ve Japonya gibi ülkelerde aynı şekilde kupaları kazanacak şekilde oynayabileceğini anlatan Guidetti, şunları söyledi:

Ancak, ilk dört takımın seviyesi ligin seviyesinde değil. Gerçekten bu ekipler yüksek kaliteye sahip diğer liglerde şampiyon olabilecek düzeyde. İtalya liginin birincisini şu an biz yenebiliriz. Ama İtalya birincisi kendi ligindeki sekizinciyle oynadığında, iki oyuncusu olmasa büyük ihtimal maçı kaybedecek. Ama Türkiye liginde biz, altıncı veya yedinci ile oynadığımızda şampiyonlar ligi'nde fazla süre almayan oyuncularla oynasak bile 3-0 kazanıyoruz. Ligde üst takımlarla alttakiler arasında büyük boşluk var. Bu da Türkiye liginin çok üst düzey olmadığını gösteriyor. İlk dört takım hariç diğer ekiplere karşı yedek oyuncularla bile çıksak 3-0 galip geliyoruz. Ancak ilk dört sırada yer alan ekiplerin hepsi şampiyon olabilecek seviyede güçlü. Altta çok eşitlik yok.

Şampiyonlar Ligi'ndeki Türk rakipleri

Şampiyonlar Ligi'nde kendilerine rakip olabilecek takımlarla ilgili görüşlerini aktaran İtalyan çalıştırıcı, play-off'larda rakipleri olabilecek Eczacıbaşı VitrA'nın eksiksiz bir takım olduğunu ifade etti. Eczacıbaşı Vitra'nın muazzam bir takım olduğunu, Galatasaray Daikin'in ise büyük ihtimalle bir veya iki Türk oyuncuyla oynayacağını anlatan Guidetti, Rakibin geriye kalan yabancıları çok üst seviyede. Zor maçlar bizi bekliyor. Play-off'ta rakibimiz olabilecek Eczacıbaşı VitrA'dan önce bizim Atom Trefl Sopot'u geçmemiz lazım. Eczacıbaşı VitrA da büyük ihtimal İtalyan rakibini geçecek. Biz de eksiksiz bir takımız. O yüzden iki Türk takımı arasındaki maçta hangi takım daha motive olursa sonuca ulaşır şeklinde konuştu.

Galatasaray Daikin'in Dörtlü Final'e ev sahipliği yapmasının bu takıma avantaj getirip getirmeyeceği yönündeki soruya ise tecrübeli antrenör, Galatasaray Daikin, Dörtlü Final'i aldığı için eleme maçlarını atlamış olacak ve sadece antrenman yaparak iyi hazırlık dönemi geçirecekler. Bu yüzden bir avantajları var. Aynı zamanda maçlarını 10 bin kişinin önünde oynayacak. İyi taraftar desteği de olacak. Play-off oynamamaları nedeniyle zorluk olabilir. Ama iyi hazırlık dönemi geçireceklerdir şeklinde yanıt verdi.

Türk voleybolunda büyük bir fırsat var

Genel anlamda Türk voleybolunu değerlendiren Giovanni Guidetti, şöyle konuştu:

Türkiye'de hem erkeklerde hem bayanlarda dünyanın en iyi oyuncuları ve antrenörleri var. Bu Türkiye'nin dünyanın en iyi voleybol ülkesi olduğunu gösteriyor. Burada büyük yatırım var. Vakıfbank da inanılmaz yatırım yapıyor. Bu şekilde birçok kulüp bulunuyor. Sponsorlar da işin içinde. Türkiye'de büyük bir fırsat var. Aynı zamanda federasyon A takımlar seviyesinde önemli turnuvalar düzenliyor. Altyapı seviyesinde projeler geliştiriyor.

(A) Milli Bayan Takımı'nı değerlendiren Vakıfbank'ın çalıştırıcısı, Türk Milli Takımı'nda büyük oyuncular var. İyi bir jenerasyona sahipler. Oyuncular ne çok genç ne de yaşlı. Altyapıdan da iyi oyuncular gelecek. Aynı zamanda bu iyi oyuncular her gün kaliteli yabancı oyuncularla antrenman yapıyor. Oyunlarını biraz daha büyütüyorlar ifadelerine yer verdi.

Şampiyonlar Ligi her zaman önemlidir

Sezon başından beri başarılı bir performans sergileyen ve şu ana dek tüm resmi maçlarını kazanan Vakıfbank'ın başarılı antrenörü Giovanni Guidetti, Şampiyonlar Ligi'nin her zaman önemli olduğunu ifade etti.
Takımın büyük bir gelişme içinde olduğunu belirten Guidetti, sözlerini şöyle sürdürdü:

Eczacıbaşı VitrA gibi önemli bir takıma karşı deplasmanda kazanmak hem Şampiyonlar Ligi'nde hem ligde rakibimiz olduğu için önemli. Benim için sevindirici olan takımın eylül ayından beri kendini geliştirmesi. Şampiyonlar Ligi en önemli kulvar. En zor rakipler burada. Ayrıca statü gereği sürekli eşleşmeler var ve bir mağlubiyetin telafisi olmayabilir. Türkiye liginde ise zamanımız var. Play-off döneminde her şey şekilleniyor. Türkiye Kupası ise diğerlerine göre farklı bir kulvar. Kulüp olarak bütün kupaları istediğimiz için bu kupaya da önem vereceğiz.

İstanbul'da yaşamaktan mutlu

Türkiye'de beş yıldır görev yapan Giovanni Guidetti, İstanbul'da yaşamaktan mutlu olduğunu söyledi. İstanbul'un insanlara kültürel ve tarihsel olarak büyük imkanlar sunduğunu anlatan İtalyan çalıştırıcı, Beş yıldır buradayım ve bir yıllık sözleşmem daha var. Çok mutluyum. Burada olmak inanılmaz bir şey diye konuştu.

Türkçe'yi çok az konuşmaya başladığını kaydeden Guidetti, en çok kullandığı Türkçe kelimelerin ise Haydi, Çabuk ve Devam olduğunu vurguladı. Türk voleybolunun geldiği noktadan ve Vakıfbank'ın yatırım yapmasından mutlu olduğunu ifade eden Giovanni Guidetti, Taraftarlarımızın artması bizi çok mutlu edecek diyerek sözlerini tamamladı.