Fenerbahçe-Bursaspor maçı öncesi şoke eden olay!
Kadıköy'de, Fenerbahçe-Bursaspor maçı öncesi iki takımın taraftarları arasında çıkan kavgada kan aktı. Bursa'dan 12 yaşındaki oğluyla birlikte maça gelen bir baba 3 yerinden bıçaklandı.
Olay, saat 16.00 sıralarında eski Salıpazarı'nda meydana geldi. Birbirlerine taş ve sopalarla saldıran taraftarlar arasındaki kavga dakikalarca sürdü. Olay sırasında oğlu Kadir Efe'yi korumak isterken taraftarların arasında kalan Muharrem K. bıçaklandı. Yaralı taraftar olay yerine gelen ambulansla Haydarpaşa Numune Eğitim ve Araştırma Hastanesi'ne kaldırıldı. Babasının bıçaklanmasına şahit olan Kadir Efe isimli minik taraftarın şoka girdiği ve kimseyle konuşmak istemediği belirtildi. Arbede sırasında sert cisim nedeniyle yaralanan 2 kişi ise arkadaşları tarafından olay yerinden uzaklaştırıldı. 

Bir süre sonra olay yerine gelen çevik kuvvet polisleri iki grup arasında güvenlik önlemi aldı. Olayla ilgili inceleme başlatıldı.