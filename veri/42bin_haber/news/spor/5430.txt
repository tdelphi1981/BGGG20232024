Mağlubiyetle başladığımız için üzgünüz
Kayserispor Teknik Direktörü Robert Prosinecki, ligin ikinci yarısına mağlubiyetle başlamanın üzüntüsünü yaşadıklarını söyledi.Sarı-kırmızılılar, Prosinecki yönetiminde Kadir Has Tesisleri'nde yenileme antrenmanı yaptı. Bursaspor maçına ilk 11'de başlayan futbolcular antrenmanı hafif tempolu koşu ile tamamlarken, diğer futbolcular ısınma koşusu, pas kontrol ve dar alanda top çalışması yaptı.

Antrenmana sakatlığı bulunan Steinsson katılmazken, kadro dışı bırakılan Berkay ise tek başına çalıştı.

İdman öncesi AA muhabirine açıklamalarda bulunan Prosinecki, ligin ikinci yarısına galibiyetle başlamayı çok arzu ettiklerini ama başaramadıklarını belirtti.
Takımın ilerleyen haftalarda üst sıralara çıkacağına inandıklarını vurgulayan Prosinecki, şöyle devam etti: Kaybettikten sonra çok olumlu şeyler söylemek güç oluyor. Bursa deplasmanı ligin en zorlu deplasmanlarından biri. Bunu biliyorduk, zaten bu düşüncelerle gitmiştik oraya. Maça aslında iyi başlamıştık, golü bulduk, ikinci golü atma fırsatımız da vardı ama değerlendiremedik. Halbuki ikinci golü atsaydık maçı koparırdık ama olmadı ve kaybettik. Ligin ikinci yarısına mağlubiyetle başladığımız için üzgünüz. Hatalarımızı düzeltmek adına daha çok çalışmalıyız. Artık maç maç düşünüp, puanları almamız gerekiyor. İçinde bulunduğumuz durum onu gerektiriyor. Bundan sonraki maçlarda daha iyisini yapacağımızdan tüm taraftarlarımız emin olabilir.

Antrenman daha sonra basına kapalı devam etti.