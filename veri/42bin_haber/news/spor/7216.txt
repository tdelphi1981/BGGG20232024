Ah Volkan ah!
 
 Fenerbahçe’nin tecrübeli file bekçisi Volkan Demirel son haftalarda yediği hatalı gollerle taraftarlara adeta saç baş yoldurttu. Dün akşam Sivasspor ile oynanan mücadelede Eneramo’nun attığı ilk golde zamanlama hatası yapan Volkan, takımının mücadeleye yenik başlamasına neden oldu. Sarı-Lacivertli ekip Webo ile bulduğu golle eşitliği yakalamasına rağmen mücadelenin son dakikalarında sahneye çıkan Eneramo bir kez daha Volkan’ı geçmeyi başardı ve ev sahibi sahadan puansız ayrıldı. Ligde geride kalan 20 haftada Fenerbahçe’nin kalesini 17 kez koruyan Volkan bu maçlarda kalesinde tam 23 gol gördü. Teknik direktör Aykut Kocaman maç sonrası Volkan ile ilgili olarak, “Sadece kalecilerin değil tüm futbolcuların inişleri çıkışları oluyor. Dönemsel olarak şanssız bir dönem geçirdiği bir gerçek” dedi.
 
 İşte o goller
 
 1. 14. haftada Kayserispor deplasmanında Bobo’nun yaklaşık 30 metreden sert şutunda gole engel olamadı maç 1-1 sona erdi.
 
 2. 15. haftada Gökhan Süzen’in 35 metreden kullandığı serbest vuruşta topu elinden kaçırdı, Webo tamamladı. Fenerbahçe maçı yine de 2-1 kazandı.
 
 3. 16. haftada Galatasaray derbisinde Bekir’in kafayla kendi kalesine attığı gole engel olamadı, Fenerbahçe 2-1 kaybetti. 
 
 4. 19. haftada Gaziantepspor deplasmanında Cernas’ın cezaalanı içine girer girmez yaptığı vuruşu izlemekle yetindi, Fenerbahçe yine de 2-1 kazandı.
 
 5. Eneramo’nun çaprazdan ceza alanı içine girer girmez yaptığı vuruşta topu kolunun altından kaçırdı, Fenerbahçe 2-1 kaybetti.
 
 Fanatik