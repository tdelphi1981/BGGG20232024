Tolunay Kafkas ilk maçına çıkıyor
Spor Toto Süper Lig'de yarın sahasında Gaziantepspor'u konuk edecek Trabzonspor, yeni teknik direktörü Tolunay Kafkas yönetiminde ligdeki ilk karşılaşmasına çıkacak.
Ziraat Türkiye Kupası'nda hafta içinde bordo-mavili takımın Eskişehirspor'a 1-0 yenildiği karşılaşmayla birlikte göreve başlayan Kafkas, kupa maçının ardından bu kez ligde ilk sınavını verecek.

Ligde son 5 maçta galip gelemeyen ve ardından teknik direktörlük değişikliğine giden Karadeniz ekibi, Kafkas ile ilk maçında kötü gidişatını durdurmaya çalışacak.

Ligde en son 14. haftada deplasmanda Gençlerbirliği'ni 4-0 mağlup ettikten sonra, ligin 15. haftasında sahasında Kayserispor ile 1-1 berabere kalan, ligin 16. haftasında İstanbul Büyükşehir Belediyespor'a 2-1 mağlup olan bordo-mavililer, ilk yarının son maçında sahasında Galatasaray karşısında golsüz beraberlikle sahadan ayrılmıştı.

İkinci yarının ilk maçında sahasında Kardemir Karabükspor'a 3-1, ligin 19. haftasında da Sanica Boru Elazığspor'a da aynı skorla mağlup olan Karadeniz ekibi, Gaziantepspor maçıyla puan kayıplarını durmayı hedefliyor.

Son 5 maçta 3 mağlubiyet, 2 beraberlik alan bordo-mavililer, alacağı galibiyetle hem moral bulmak, hem de yeni teknik direktörü Tolunay Kafkas ile yeni bir sayfa açmak istiyor.

Eskişehirspor maçında kırmızı kart gören Aykut'un forma giyemeyeceği karşılaşmaya bordo-mavililerin Onur, Serkan, Mustafa, Celustka, Emerson, Soner, Colman, Adrian, Olcan, Henriqe ve Janko muhtemel 11'i ile sahaya çıkması bekleniyor.