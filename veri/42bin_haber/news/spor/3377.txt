Fenerbahçe tepki gösterdi
Fenerbahçe Kulübü, Portekizli futbolcuları Raul Meireles'in cezasının 4 maça indirilmesinin ardından yapılan açıklamalara tepki gösterdi. Açıklamada "Futbolu sadece Fenerbahçe'ye karşı oynanan bir oyun olarak görenler, tarihi bir yanılgı içinde olmaya devam edeceklerdir" denildi. 
Fenerbahçe Kulübü, Portekizli futbolcuları Raul Meireles'in 11 maçlık cezasının Tahkim Kurulu tarafından 4 maça indirilmesinin ardından yapılan açıklamalara tepki gösterdi.

Sarı-lacivertli kulüpten yapılan açıklamada, "Tarafı olmadıkları ihtilaflara masa başında müdahale etme geleneğinden gelen bir kısım kulüp yönetimlerinin talihsiz ve sorumsuz açıklamaları, tarafımızca takip edilmektedir" denildi.

Türkiye Futbol Federasyonu tarafından Fenerbahçe hakkında verilen ve kendilerince kabul edilemez nitelikteki kararlara karşı dahi kulübün bu güne kadarki duruşunun son derece net ve açık olduğu ifade edilen açıklamada, "Fenerbahçe Kulübü olarak Türk sporunun menfaatleri doğrultusunda sergilenen bu tavrın devamlılığı ve sürekliliği konusundaki kararlılığımız tamdır" görüşü dile getirildi.

Açıklamada, "Fenerbahçe Kulübü'nün, mensuplarının haklarını arama konusunda gösterdiği kararlılığı, Fenerbahçe değerlerine yakışmayacak davranışlar sergilenmesi halinde de gösterecek karakter ve olgunlukta olduğunun bilinmesi gerektiği" vurgulanarak, şöyle denildi:

"Bununla birlikte tarafı olmadıkları ihtilaflara masa başında müdahale etme geleneğinden gelen bir kısım kulüp yönetimlerinin talihsiz ve sorumsuz açıklamaları, tarafımızca takip edilmektedir. Kendi mensupları hukuka aykırı bir şekilde ceza kurullarına sevk edilmezken, edilse dahi kamuoyu vicdanına rağmen ceza almazken ya da verilen cezaları apar topar ertelenirken adaletten bahsetmeyenlerin, kendileriyle ilgili olmayan bir konu hakkında üstelik kamuoyunun gözü önünde gerçekleşen bir olayda adalet havarisi kesilmeleri, inandırıcı olmamanın ötesinde yakışıksızdır.

Sığ ve popülist kazanımlar uğruna TFF kararlarını 'manipüle edilecekler' listesine dahil etmek, büyük camiaların değil küçük düşüncelerin ürünüdür. Daha da önemlisi kimsenin haddi ve görevi değildir. Kaldı ki her türlü tartışılabilir kararına karşın TFF'nin saygınlığı, kulüpler olarak kendi saygınlığımızdır. Unutulmamalıdır ki futbolu sadece Fenerbahçe'ye karşı oynanan bir oyun olarak görenler, tarihi bir yanılgı içinde olmaya devam edeceklerdir."