Gasperini kovuldu
İtalya Birinci Futbol Ligi (Serie A) takımlarından Palermo'da, teknik direktör Gian Piero Gasperini'nin görevine son verildi. 
Kulübün resmi internet sitesinden yapılan kısa açıklamada, "Palermo Kulübü, (A) Takım Teknik Direktörü Gian Piero Gasperini'nin görevden alındığını duyurur" denildi.

Açıklamada, yeni teknik direktörün isminin yarın sabah açıklanacağı bilgisi de verildi.

Sezona yedek kulübesinde Giuseppe Sannino ile başlayan Palermo'da, 16 Eylül 2012'de teknik direktör değişikliğine gidilerek Gasperini göreve getirilmişti.

Pembe-siyahlı ekip, son haftada Atalanta'ya kendi sahasında 2-1'lik skorla boyun eğmişti.

Serie A'da şu ana kadar oynadığı 23 maçta, 12 yenilgi, 8 beraberlik ve sadece 3 galibiyet alabilen Sicilya adası ekiplerinden Palermo, 17 puanla son
sırada yer alıyor.