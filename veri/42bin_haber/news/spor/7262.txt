Niang, Beşiktaş'la ilk antrenmanına çıktı
Beşiktaş, Spor Toto Süper Lig'de Sanica Boru Elazığspor ile 9 Şubat Cumartesi günü deplasmanda yapacağı maçın hazırlıklarını sürdürdü.
BJK Nevzat Demir Tesisleri'nde teknik direktör Samet Aybaba yönetimindeki antrenmanda siyah-beyazlılar, 10 futbolcudan yoksun çalıştı. Sakatlıkları bulunan Dentinho, Hugo Almeida, Uğur Boral, İsmail Köybaşı, Mustafa Pektemek, Ersan Adem Gülüm'ün yanı sıra milli takım kamplarında bulunan Allan McGregor, Necip Uysal, Oğuzhan Özyakup ve Veli Kavlak antrenmana katılmadı. Dizinde sorun yaşayan Ersan'ın bugün ve yarın özel program dahilinde çalışacağı öğrenildi.



Antrenmana koşuyla başlayan, daha sonra pas çalışması yapan siyah-beyazlılar, son bölümde yarı sahada çift kale maç oynadı.

Antrenman maçında Sinan Kurumuş'un hırslı olduğu gözlendi. Muhammed Demirci ve yeni transfer Mamadou Niang attıkları gollerle alkış aldılar.

Bu arada çalışmayı BJK Futbol Okulları'ndan gelen öğrenciler de izledi. Minik izleyiciler, zaman zaman tezahüratlarla oyunculara destek verdi.

Beşiktaş, Sanica Boru Elazığspor maçı hazırlıklarını yarın gerçekleştireceği idmanla sürdürecek.