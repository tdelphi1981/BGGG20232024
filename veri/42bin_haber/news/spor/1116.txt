Fenerbahçe karşılık verecek
Fenerbahçe Kulübü, futbol takımının deplasmanda oynadığı maçlarda, kendi taraftarlarına uygulanan yüksek bilet fiyatlarıyla ilgili olarak "TFF'nin çok uzun yıllardır süregelen adaletsizliğe çözüm bulamaması nedeniyle, kulübümüz de aynı şekilde karşılık verecektir" açıklamasında bulundu. 
Fenerbahçe Kulübü, futbol takımının deplasmanda oynadığı maçlarda, kendi taraftarlarına uygulanan yüksek bilet fiyatlarıyla ilgili açıklama yaptı.

Sarı-lacivertli kulüpten yapılan açıklamada, bazı Anadolu takımlarının, Fenerbahçeli taraftarlara yönelik bilet politikasını kabul edemediklerini belirterek, şu ifadelere yer verildi:

"Takımımızın deplasmanda oynadığı/oynayacağı maçlara yönelik taraftarımız için uygulanan bilet politikası spor kamuoyunun malumudur. Taraftarımızın mağduriyetine yönelik durumun ortadan kaldırılması adına yaptığımız görüşmelerin sonuçsuz kalması, Türkiye Futbol Federasyonu'nun (TFF) çok uzun yıllardır süregelen bu adaletsizliğe çözüm bulamaması nedeniyle, taraftarımıza yönelik bu uygulamalara, kulübümüzün de aynı şekilde karşılık vereceğini kamuoyunun bilgisine sunarız. Bununla beraber, Kulüpler Birliği Vakfı'nın da bahse konu olan bu durum karşısında bir an önce gerekli adımları atması gereğini, ısrarla ve önemle belirtmek isteriz."

Öte yandan, kulüpten yapılan bir diğer açıklamada ise, bir radyo kanalında Fenerbahçe Kulübü Başkanı Aziz Yıldırım ve asbaşkan Ali Yıldırım'ın Medical Park Antalyaspor maçının ardından, teknik direktör Aykut Kocaman'ın istifasına yönelik fikir ayrılığına düştükleri iddialarının asılsız olduğu ifade edildi.