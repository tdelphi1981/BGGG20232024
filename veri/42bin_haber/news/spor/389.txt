Tavşanlı Linyitspor 6 haftada kazanamıyor
PTT 1. Lig'de son sıralardan kurtulma mücadelesi veren ve geride kalan 10 haftada tek galibiyeti bulunan TKİ Tavşanlı Linyitspor, 23 Eylül'de Denizlispor'u sahasında 4-3 yendikten sonra 42 günde çıktığı 6 maçta galibiyet göremedi.Ligdeki 3'üncü sezonuna, teknik direktör Levent Devrim yönetiminde başlayan kırmızı-siyahlılar, ilk haftada Samsunspor ile deplasmanda 1-1, ikinci haftada sahasında Boluspor ile 2-2 berabere kaldıktan sonra rakip sahada Çaykur Rizespor'a 4-0 yenildi.

Kütahya temsilcisi, 4'üncü haftada sahasında Denizlispor'u uzatma bölümünde attığı golle 4-3 yenerek bu sezon ligde şu ana kadar elde ettiği tek galibiyetini aldı.
Daha sonra sırasıyla deplasmanda Torku Konyaspor'a 2-0, sahasında Kayseri Erciyesspor'a 2-1 yenilen TKİ Tavşanlı Linyitspor, Devrim ile yollarını ayırdı.

Ekip, bunun ardından antrenör Ahmet Erdinç yönetiminde çıktığı iki maçta, deplasmanda Adanaspor ile 2-2, sahasında Karşıyaka ile 1-1 berabere kaldı.

Teknik direktörlük görevi, A2 takımını çalıştıran Hasan Sarı'ya emanet edildikten sonra iki maça daha çıkan kırmızı siyahlılar, 9'uncu haftada deplasmanda Maniasaspor'a 4-0, dün de sahasında Şanlıurfaspor'a 3-1 yenilmekten kurtulamadı.

-10 haftada 3 teknik adamla çalıştılar-

TKİ Tavşanlı Linyitspor, 23 Eylül'de Denizlispor'u yendikten sonra geçen 42 günde yaptığı 6 maçın 4'ünde yenildi, ikisinde berabere kaldı ve sadece 2 puan alabildi. Takım bu süreçte 5 gol atıp 14 gol yedi.

Ligde zor günler geçiren ve 10 haftada 12 gol atıp 24 gol yiyerek 1 galibiyet ve 4 beraberlikle 7 puanı hanesine yazdırabilen kırmızı-siyahlılar, ligin en fazla gol yiyen takımı konumunda bulunuyor.

Sezonun 10 haftasında 3 farklı teknik adamla çalışan TKİ Tavşanlı Linyitspor'da kulüp yönetimi, geçen hafta, bir dönem MKE Ankaragücü'nün altyapısında görev yapan Arif Peçenek ile teknik direktörlük için sezon sonuna kadar anlaşmıştı. Peçenek ile sözleşmenin birkaç gün içinde imzalanması bekleniyor.

Kırmızı-siyahlı ekip, 11 Kasım'da, kendisi gibi ligde zor günler geçiren ve son sıradan kurtulma mücadelesi veren MKE Ankaragücü'ne konuk olacak.