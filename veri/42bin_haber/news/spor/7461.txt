Çek Cumhuriyeti ile 7. randevu
A Milli Futbol Takımı, bugün Manisa'da Çek Cumhuriyeti ile yapacağı özel maçla birlikte 501. karşılaşmasına çıkacak.
Türk Milli Takımı, 90 yıllık tarihinde, 263'ü resmi, 237'si özel olmak üzere geride kalan toplam 500 maçta 180 galibiyet, 117 beraberlik aldı, 203 kez de rakiplerine yenildi. Ay-yıldızlı ekip, 215'i deplasmanda, 212'si iç sahada, 73'ü de tarafsız sahada olmak üzere bu maçlarda toplam 647 gol attı, kalesinde ise 746 gol gördü.

(A) Milli Takım son maçında, 14 Kasım 2012'de İstanbul'da Danimarka ile karşılaştı. Türk Telekom Arena'da ay-yıldızlı ekibin 500. maçı olarak tarihe geçen karşılaşma 1-1 bitti.

Abdullah Avcı'nın 13. sınavı

(A) Milli Futbol Takımı, Çek Cumhuriyeti ile yapacağı maçla birlikte, teknik direktör Abdullah Avcı yönetiminde 13. karşılaşmasına çıkacak. 2012 Avrupa Şampiyonası Elemeleri'nin bitiminde Hollandalı teknik adam Guus Hiddink'in yerine göreve getirilen Abdullah Avcı yönetiminde 4'ü resmi, 8'i özel olmak üzere 12 maç yapan milliler, bunlardan 5'ini kazandı, 6'sını yitirdi, 1'inde de berabere kaldı.

Abdullah Avcı yönetimindeki maçlarda toplam 18 kez fileleri havalandıran milliler, kalesinde ise 16 gol gördü. A Milli Futbol Takımı'nın Abdullah Avcı yönetiminde yaptığı maçlarda aldığı sonuçlar şöyle:

Tarih Yer Organizasyon Rakip Sonuç
---------- ----- --------------------- -------- -----
29.02.2012 Bursa Özel Slovakya 1 - 2
24.05.2012 Salzburg Özel Gürcistan 3 - 1
26.05.2012 Salzburg Özel Finlandiya 2 - 3
29.05.2012 Salzburg Özel Bulgaristan 2 - 0
02.06.2012 Lizbon Özel Portekiz 3 - 1
05.06.2012 Ingolstadt Özel Ukrayna 2 - 0
15.08.2012 Viyana Özel Avusturya 0 - 2
07.09.2012 Amsterdam Dünya Kupası Elemeleri Hollanda 0 - 2
11.09.2012 İstanbul Dünya Kupası Elemeleri Estonya 3 - 0
12.10.2012 İstanbul Dünya Kupası Elemeleri Romanya 0 - 1
16.10.2012 Budapeşte Dünya kupası Elemeleri Macaristan 1 - 3
14.11.2012 İstanbul Özel Danimarka 1 - 1
Not: Sonuçlarda ilk takım Türkiye olarak alınmıştır.

2013'te ilk maç

(A) Milli Futbol Takımı, Çek Cumhuriyeti maçıyla birlikte 2013 yılındaki ilk sınavını verecek. 2012 yılını özellikle resmi maçlar bakımından oldukça kötü kapatan ay-yıldılı ekip, 2013'e yeni umutlarla merhaba diyecek. Milliler, 2014 Dünya Kupası Avrupa Elemeleri'nde 2012 yılında oynadığı 4 maçtan sadece 1'ini kazanabildi, diğer 3'ünü yitirdi ve grupta ilk 2'ye girme şansını oldukça zora soktu.

Türk Milli Takımı, 2012 yılı içinde 4'ü resmi, 8'i özel toplam 12 maç yaptı. 5'i Türkiye'de, 7'si yurt dışında bu maçlarda 5 galibiyet, 1 beraberlik alan ay-yıldızlı ekip, 6 kez de yenildi. 2012 yılındaki maçlarda toplam 18 gol atan Türkiye, kalesinde ise 16 gol gördü.

Manisa'da ilk kez

(A) Milli Futbol Takımı, Manisa 19 Mayıs Stadı'nda oynayacağı Çek Cumhuriyeti maçıyla birlikte Manisa'da ilk kez sahaya çıkacak. Çek Cumhuriyeti maçına ev sahipliği yapmaya hazırlanan Manisa, ay-yıldızlı ekibin 90 yıllık tarihinde (A) milli maç oynanacak Türkiye'deki 13. şehir olacak. (A) Milliler, ülke sınırları içinde daha önce İstanbul, Ankara, İzmir, Bursa, Adana, Trabzon, Antalya, Gaziantep, Denizli, Kayseri, Kocaeli ve Samsun'da karşılaşma yaptı.

Çek Cumhuriyeti ile 7. randevu

Türkiye ile Çek Cumhuriyeti (A) milli futbol takımları, Manisa'da yarın yapacakları özel maçla birlikte 7. kez karşı karşıya gelecek. Türk Milli Futbol Takımı, Çek Cumhuriyeti ile şimdiye dek 5'i özel, 1'i resmi olmak üzere 6 kez karşılaştı, bu müsabakaların 3'ünü yitirdi, 2'sini kazandı, 1'inde de berabere kaldı.

Bu maçlarda 8 gol atabilen ay-yıldızlı ekip, kalesinde ise toplam 16 gol gördü. İki ülke milli takımları ilk kez 23 Şubat 1994'te, İstanbul İnönü Stadı'nda karşılaştı. Ertuğrul Sağlam'ın 7. dakikada penaltıdan attığı golle 1-0 öne geçen milliler, daha sonraki dakikalarda Novotny, Nemecek ve Siegl'ın (2) gollerine engel olamayınca, sahadan 4-1 yenik ayrıldı. 

27 Mart 1996'da Ostrava'da yapılan maçta ise Türkiye, bu kez 3-0 mağlup oldu. Çek Cumhuriyeti'nin gollerini Suchoparek ve 1'i penaltıdan olmak üzere Kuka (2) attı.

30 Nisan 2003'te Teplice'de yapılan karşılaşmayı ise Çek Cumhuriyeti, Rosicky, Koller, Smicer ve Baros'un golleriyle 4-0 kazandı.

İki ülke (A) milli futbol takımları 1 Mart 2006 tarihinde İzmir'de karşı karşıya geldi. Atatürk Stadı'nda 2-2 biten maçta Çek Cumhuriyeti Poborsky'nin penaltıdan ve Stajner'in golleriyle 2-0 öne geçmesine rağmen Türkiye, Ümit Karan'ın son dakikalardaki iki golüyle beraberliği yakalamayı başardı.

Türkiye ile Çek Cumhuriyeti (A) milli futbol takımları 15 Haziran 2008 tarihinde, EURO 2008'de, Cenevre'de tarihe geçen maçta karşılaştı. Milliler, Koller ve Plasil'in golleriyle 2-0 yenik duruma düştüğü maçı son 15 dakikada Arda Turan ve Nihat Kahveci'nin (2) attığı gollerle 3-2 kazanarak, gruptan çıkıp, çeyrek finalde mücadele etme hakkını elde etti.

İki ülke milli takımları arasındaki son maç 22 Mayıs 2010 tarihinde ABD'de oynandı. New Jersey'deki özel maçı Türkiye, Arda Turan ve Nihat Kahveci'nin golleriyle 2-1 kazandı. Çek Cumhuriyeti'nin tek golünü Cerny attı.
Diğer yandan Türkiye, dağılmadan önceki Çekoslovakya ile yaptığı 10 maçta ise 1 galibiyet, 2 beraberlik, 7 de yenilgi aldı, 5 gol atıp, 24 gol yedi. 
A Milli Takım İzmir'e geldi 
A Milli Futbol Takımı yarınki karşılaşma öncesi İzmir'e geldi. İstanbul'dan özel uçakla Adnan Menderes Havalimanı'na gelen (A) Milli Takım futbolcuları havalimanındaki vatandaşlarla birlikte fotoğraf çektirdi. Manisa 19 Mayıs Stadı'nda yarın oynanacak karşılaşma için İzmir'de konaklayacağı otele geçen A Milli Takım, son antrenmanını bu akşam İzmir Atatürk Stadı'nda yapacak. 
Cech kadrodan çıkartıldı 
Çek Cumhuriyeti, İzmire yıldız file bekçisi Petr Cechten yoksun geldi. İngiltere Premier Lig takımlarından Chelseade forma giyen tecrübeli file bekçisinin, parmağındaki kırık nedeniyle kadrodan çıkarıldığı bildirildi. Pragtan özel uçakla Adnan Menderes Havalimanına inen Çek Cumhuriyetinin 19 kişilik kadrosunda Beşiktaşlı Tomas Sivok, Arsenalde oynayan Tomas Rosicky de yer aldı. Konuk kafile, İzmirden karayoluyla kamp yapacakları Manisa Anemon Otele geçti. Son çalışmasını 18.00de Manisasporun Tarık Almış Tesislerinde gerçekleştirecek Çek Cumhuriyeti daha sonra maç saatini bekleyecek.