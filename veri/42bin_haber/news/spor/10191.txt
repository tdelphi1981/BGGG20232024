Schalke'den 4 gollü galibiyet
Galatasaray'ın UEFA Şampiyonlar Ligi'ndeki rakibi Schalke 04, deplasmanda VfL Wolfsburg'u 4-1'lik skorla mağlup etti. 
Schalke 04'ün ilk yarıyı Julian Draxler'in golüyle 1-0 önde geçtiği karşılaşmada, VfL Wolfsburg ikinci yarının başında 50. dakikada İvica Olic'in golüyle 1-1'lik eşitliği sağladı.

Çekişmeli geçen ancak Schalke 04'ün daha fazla gol pozisyonuna girdiği maçta, mavi-beyazlı ekip Draxler, Farfan ve Klaas-Jan Huntelaar'ın golleriyle karşılaşmadan 4-1 galip ayrıldı.

Maçın yıldızı Draxler'in ilk kez bir maçta iki gol attığı karşılaşmada, Hollandalı golcü Huntelaar da kasım ayından sonra ligde ilk golünü kaydetti.

Schalke 04, 36 puan ve maç fazlasıyla 6. sıraya yükselirken, VfL Wolfsburg 27 puanla 15. sırada kaldı.

Hafta arasında Almanya Kupası'nın çeyrek final maçında Bayern Münih'e 1-0 mağlup olan Borussia Dortmund, sahasında Hannover 96'yı Robert Lewandowski (2) ve Julian Schieber'in golleriyle 3-1 yendi. Hannover 96'ın tek golü Mohammed Abdellaoue'den geldi.

Borussia Dortmund 46 puanla 2. sıradaki yerine korurken, Hannover 33 puanla 10. sıraya geriledi.

FC Nürnbeg-SC Freiburg karşılaşması Timmy Simons ve Jonathan Schmid'in karşılıklı attıkları gollerle 1-1 berabere sonuçlanırken, Hamburg -Greuther Fürth maçı da aynı skorla tamamlandı.

Werder Bremen, sahasında alt sıralarda bulunan FC Augsburg'a 1-0 mağlup oldu. Werder Bremen'de milli futbolcu Mehmet Ekici'nin ilk yarıda forma giydiği karşılaşmanın tek golünü Tobias Werner kaydetti. Puanını 21'e çıkartarak 16. sırada bulunan FC Augsburg, ligde kalma adına altın değerinde 3 puan alarak üst
sıralara yaklaşmış oldu.

Ligde dün oynanan karşılaşmada Borussia Mönchengladbach, deplasmanda Eintracht Frankfurt'u 1-0 mağlup etmişti.

Bundesliga'da dün oynanan karşılaşmaların sonuçları şöyle:

VfL Wolfsburg - Schalke 04: 1-4
Borussia Dortmund - Hannover 96: 3-1
FC Nürnberg - SC Freiburg: 1-1
Werder Bremen-FC Augsburg: 0-1
Hamburg - Greuther Fürth: 1-1