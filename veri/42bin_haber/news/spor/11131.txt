Drogbanın 35. yaşı Almanyada kutlandı
Galatasaray'ın tecrübeli oyuncusu Didier Drogba, 35. yaş gününü takım arkadaşlarıyla birlikte Almanya'da kutladı. Sarı - kırmızılı kulüp kutlamayı resmi internet sitesine koyduğu haber ve fotoğraflarla duyurdu.
Gelsenkirchen'de FC Schalke 04 maçı için kamp çalışmalarının devam ettiği otelde akşam yemeğinin ardından düzenlenen sürpriz doğum günü organizasyonunda takıma hitaben konuşma yapan Didier Drogba, teknik heyet, takım çalışanları ve takım arkadaşlarına teşekkür ederek sözlerine başladıktan sonra, şunları söyledi:

"Doğum günümü sizinle birlikte kutladığım için çok mutluyum. Bugün ailem burada benimle birlikte değil; ancak siz de benim ailemsiniz. Ve bana en güzel doğum günü hediyesini yarın vereceksiniz."

Yıldız oyuncu, daha sonra takım arkadaşlarının alkışları eşliğinde pastadaki mumları üfledi. Teknik direktör Fatih Terim de Didier Drogba'yı tebrik ederek oyuncusuna mutlu yıllar diledi. UEFA Şampiyonlar Ligi'nde grup aşaması ve sonrasında toplam 76 kez forma giyen Didier Drogba, kaydettiği 39 golle turnuva tarihinin en skorer dokuzuncu oyuncusu konumunda.