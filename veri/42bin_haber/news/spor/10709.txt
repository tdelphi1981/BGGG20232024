Galatasaray 2 haftada 5 puan yitirdi
Gençlerbirliği'ne seyircisi önünde 1-0 mağlup olan Galatasaray, son 2 haftada 5 puan yitirdi. Ligde geride kalan haftada deplasmanda Eskişehirspor ile 0-0 berabere kalan sarı-kırmızılı takım, bu hafta ise Gençlerbirliği'ne mağlup olarak 2 haftada 5 puan yitirdi.

Ligde en yakın takipçisi Beşiktaş'ın 5 puan önünde 47 puanla lider durumda bulunan "Cim Bom", Trabzonspor-Beşiktaş maçının olduğu haftada puan farkını artırma fırsatını tepti ve farkın 2 puana inme ihtimaliyle karşı karşıya kaldı.

Galatatasaray'ın bir çok gol pozisyonunu değerlendiremediği ve bir de Drogba'nın penaltı kaçırdığı maçta, Vleminckx'in golüne engel olamayan sarı-kırmızılı takım, kendi evindeki 4 maçlık galibiyet serisini de sonlandırdı.

-Drogba penaltı kaçırdı-

Galatasaray'ın Fildişi Sahilli yıldız oyuncu Didier Drogba, maçta kaçırdığı penaltıyla takımının beraberlik şansını kullanamadı. Maçın 83. dakikasında kendisine yapılan müdahale sonrası ceza sahasında yerde kalan Drogba, kazanılan penaltı atışını da kendisi kullandı. Yaptığı vuruşta topu üsten auta atan oyuncu, penaltı noktasında kalkan çimlere ise isyan etti.

Ayrıca penaltı pozisyonunda Gençlerbirliği oyuncuları hakem Özgür Yankaya'ya tepki gösterdi.

-Gökhan Zan kırmızı kart gördü-

Sarı-kırmızılı oyuncu Gökhan Zan, maçın 87. dakikasında direkt kırmızı kart görerek oyundan atıldı. Hakem Özgür Yarkaya, rakip ceza sahasında Gençlerbirliği oyuncusuna vurduğu gerekçesiyle Gökhan Zan'ı direkt kırmızı kartla oyundan ihraç etti.

-Galatasaray bir çok gol fırsatını değerlendiremedi- 

Gençlerbirliği karşısında maçın ilk dakikalarından itibaren bir çok gol fırsatı yakalayan Galatasaray, bir türlü skor üretemedi. Özellikle Burak Yılmaz, Eboue, Sneijder ve Hamit'le gole çok yaklaşan "Cim Bom", bu fırsatları kullanamazken, kalesinde gördüğü tek ciddi tehlikede ise topu ağlarında gördü. 

Karşılaşmadan sonra sarı-kırmızılı taraftarlar, sahadan mağlubiyetle ayrılan Galatasaraylı futbolcuları alkışlayarak moral vermeye çalıştı.

-3 forvet de yeterli olmadı-

Maçın ilk yarısında Galatasaray'da Burak Yılmaz tek forvet olarak görev yaparken, ikinci yarıda teknik heyetin forvet hamleleri istenilen sonucu getirmedi. İkinci yarıda Burak Yılmaz'ın yanına önce Umut Bulut, sonra da Dorgba oyuna dahil oldu ancak aranan gol bir türlü bulunamadı.

-Hamit Altıntop yine direkleri geçemedi-

Galatasaray'da Hamit Altıntop, Gençlerbirliği karşısında iki kez topu direğe nişanlayarak şanssızlığını sürdürdü. Maçın 12. dakikasında ve 56. dakikasında ceza sahası dışından yaptığı sert vuruşlarda topu direkten dönen Hamit'e, taraftarlar tezahüratlarla moral vermeye çalıştı.

Bu sezon henüz golü bulunmayan oyuncu, 7. kez kale direğini geçemedi. Hamit'in daha önce, ligin ilk yarısındaki Kasımpaşa maçı ile Fenerbahçe derbisinde, UEFA Şampiyonlar Ligi'nde Manchester United ile yapılan her iki maçta ve ikinci turdaki Schalke 04 maçında şutları direkten dönmüştü.

-Türk Telekom Arena'da 50. resmi maç-

Türk Telekom Arena'da 50 resmi maçını oynayan sarı-kırmızılı ekip, Gençlerbirliği karşısında taraftarının yüzünü güldüremedi. Yeni stadında bugüne kadar ligde 41, Ziraat Türkiye Kupası'nda 5 ve UEFA Şampiyonlar Ligi'nde de 4 maça çıkan "Cim Bom", bu müsabakalarda 29 galibiyet, 12 beraberlik, 9 de yenilgi aldı.