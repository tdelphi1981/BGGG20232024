Lazio'lular Tottenham'lılara saldırdı
İtalyan takımı Lazio'nun taraftarları, dün gece saatlerinde başkent Roma'nın uğrak noktalarında bulunan bir bardaki Tottenham Hotspur taraftarlarına saldırdı ve olayda 10 İngiliz taraftar yaralandı. 
UEFA Avrupa Ligi (J) Grubu'nda bu akşam Roma Olimpiyat Stadı'nda karşılaşacak Lazio ile Tottenham Hotspur'un taraftarları arasında, dün gece kentin ünlü Campo de' Fiori meydanı yakınlarında şiddetli bir kavga yaşandı.

Bir barda bulunan 10 Totenham Hotspur taraftarını gören Laziolu taraftarların, bardakilere saldırmasıyla olayların çıktığı ve kavganın sonunda İngiliz taraftarların yaralandığı, çevrede maddi hasarın oluştuğu bildirildi. 

İngiliz taraftarların hastaneye kaldırıldığı, içlerinden birinin diğerlerine göre durumunun daha kritik olduğu ve ameliyat edilmesinin gerektiği kaydedildi.

Olaya sebep olduklarından şüphelenilen bazı İtalyanlar'ın, polis tarafından durdurularak sorgulandığı belirtildi.