Trabzonspor 3 - 0 Mersin İdman Yurdu
Trabzonspor, Ziraat Türkiye Kupası B Grubu 4. maçında Mersin İdman Yurdu'nu 3 - 0 mağlup etti. Trabzonspor bu sonuçla grupta puanını 12'ye yükseltti.
 
Karşılaşmada rahat bir oyun ortaya koyan Trabzonspor'da golleri Adrian, Vittek ve Halil buldu. Bordo mavililerde Zeki, Abdullah, Aykut, Mustafa, Soner ve Emre gibi genç oyuncular da forma şansı buldular. 
Taraftarlar karşılaşmay ilgi göstermedi. Hüseyin Avni Aker Stadı tribünlerinde çok büyük boşluklar gözlenirken, yaklaşık 5 bin dolayında bordo-mavili taraftar tribünlerde takımlarına destek verdi. Çok az sayıda Mersin İdmanyurdu taraftarı da kendilerine ayrılan misafir takım tribününde yer alarak Trabzon deplasmanında takımlarını yalnız bırakmadılar. 
Bordo mavililer kupada seri galibiyetlerle puanını 12'ye çıkartırken güney termsilcisi Mersin İdman Yurdu grupta puanla tanışamadı. 
 
Trabzonspor'da eksik oyuncular
Trabzonspor'da kart cezalısı Serkan, Afrika Uluslar Kupası için Fildişi Sahili Milli Takım kampında bulunan Zokora ve Bamba ile kalp rahatsızlığı nedeniyle dinlenen Giray, sakatlıkları bulunan Tolga ve Janko kadroda yer almadı. Teknik Direktör Şenol Güneş, Henrique ve Sapara'yı da 18 kişilik maç kadrosuna almadı. 
Forvette Janko ve Henrique'nin yokluğunda son haftalarda ilk 11'de sahaya çıkan Vittek görev yaptı. Genç oyuncu Emre Güral ise yedek kulübesinde kendine yer buldu. 
Güneş, savunmada Celustka'yı yedek soyundururken, Mustafa ile devre arasında 1461 Trabzon'dan kadroya dahil edilen Abdullah Karmil'i oynattı. Abdullah, bordo-mavili takım formasıyla ilk maçına çıktı. Savunmanın solunda Cech görev yaparken, Emerson yedekler arasında yer aldı. 
Volkan Şen ise lig ve kupa maçları olmak üzere 20 maç sonra ilk 11'de sahaya çıktı. 
Karşılaşma öncesi Türkiye Futbol Federasyonu'nun eski başkanları Faik Gökay ve Cemal Saltık için saygı duruşunda bulunuldu. 
Trabzonspor: Onur, Zeki, Abdullah, Mustafa, Cech, Aykut, Colman, Adrian (Dk.60 Soner), Volkan (Dk.64 Emre), Olcan, Vittek (Dk.77 Halil)
 (Mersin İY: Orkun, Can Erdem, Eren, Nurullah, Tanju, Murat Ceylan (Dk.64 Burhan), Abdülkadir, Mitrovic (Dk.46 Serkan), Mahmut, Nobre (Dk.46 Hakan), Mehmet Yıldız 
Karşılaşmadan önemli dakikalar; 
5. dakikada Colman'ın ara pasında topla buluşan Olcan'ın soldan ortasında  ceza alanı içindeki Adrian, sol ayağıyla gelişine bir vuruşla meşin yuvarlağı  kaleci Orkun'un sağından filelerle buluştu: 1-0
30. dakikada Aykut'un ceza alanı dışından sert şutunda kaleci Orkun, sol  tarafına gelen topu yatarak kontrol etti.
33. dakikada Zeki Yavru'nun sağdan ortasında, yakın mesafede Vittek'in  dokunamadığı top auta çıktı.
42. dakikada Olcan'ın soldan uzun pasında Adrian topu kafayla ceza alanı  içinde boş pozisyondaki Vittek'e aktardı. Bu futbolcu da kaleci Orkun ile karşı  karşıya kaldığı pozisyonda gelişine bir vuruşla meşin yuvarlağı filelere  gönderdi: 2-0
48. dakikada Vittek'in pasında rakiplerinden sıyrılan Volkan'ın ceza  alanı içinden şutunda kaleci Orkun topu kornere çeldi.
59. dakikada Colman'ın ara pasıyla ceza alanına giren Adrian'ın şutunda,  kaleci Orkun topu kontrol etti.
69. dakikada Burhan'ın soldan ortasında, ceza alanı içinde iyi yükselen  Can'ın kafa vuruşunda, top üst ağlarda kaldı.
85. dakikada Abdulkadir'in soldan ortasında, ceza alanı içinde Zeki  Yavru'nun kafayla uzaklaştırmak istediği top yakın mesafedeki Eren'in önüne  düştü. Bu futbolcunun şutunda top yandan auta gitti.
86. dakikada soldan ceza alanına giren Aykut, topu geriye doğru Halil'e  çıkardı. Bu futbolcunun yerden şutunda, savunmadaki Serkan'ın müdahalesine rağmen  meşin yuvarlak filelerle buluştu: 3-0
 
"GRUPTAN 1. OLARAK ÇIKMAK İSTİYORUZ"
Trabzonspor'un teknik direktörü Şenol Güneş, birinci olarak gruptan çıkmak istediklerini söyledi. Güneş, maçın ardından düzenlenen basın toplantısında, kazanmaları gereken bir maça çıktıklarını ve kazandıklarını belirterek, 3 golle 3 puan aldık. Yarış devam ediyor. Antalyaspor ve Eskişehirspor'un da 6 puanı var. Gruptan çıkmak için 1 puan bize yeterli gelecek. Birinci olarak gruptan çıkmak istiyoruz dedi. Mersin İdmanyurdu karşısında oyuna hakim taraf olduklarını ifade eden Güneş, oyuncuların kazanma niyeti, arzusundan memnun olduklarını ifade etti. 
"GİRAY KOŞULARA BAŞLADI"
Güneş, kalp rahatsızlığı nedeniyle futbola bir süre ara veren Giray'ın Trabzon'a dönerek takımla koşulara başladığını belirterek, Savunmada oyuncu arayışımız yok. Çünkü Giray geri dönüyor. Transferde benim ağzımdan çıkmayan sözlerle ilgili de yorum yapanlar var. Bunlar doğru değil dedi. Güneş, Janko'nun ayak bileğinden sakatlığının bulunduğunu, Tolga'nın da sakatlığının sürdüğünü kaydetti. 
"İYİ OYNADILAR KAZANDILAR"
Mersin İdmanyurdu Teknik Direktörü Giray Bulak, Trabzonspor'u aldığı galibiyetten dolayı tebrik ederek, İyi oynadılar ve kazandılar dedi. Ligi daha öncelikli tuttuklarını ifade eden Bulak, Çok sayıda sakat ve yeni oyuncumuz var. Yeni bir kadro oluşturuyoruz. Bu kadro içinde bize önceki günlerde performansını geliştirip katkı sağlayacak oyuncular olacak. Onun için başta söylediğim gibi kupa bizim ikinci önceliğimizdi. Diğer maçın sonucuna göre de bir sürpriz olabileceği ortaya çıktı. Ama bizim için hafta sonu Sivasspor ile ligde yapacağımız maç çok önemli diye konuştu. 

  
 