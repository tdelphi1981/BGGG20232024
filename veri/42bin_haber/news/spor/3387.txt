Real Madrid'e "ayrımcılık" cezası
İspanya'nın başkenti Madrid'deki il mahkemesi, üyeleri arasında ayrımcılık yaptığı gerekçesiyle Real Madrid Kulübü'ne ceza verdi. 
Real Madrid kulübüne üye olan ve takımının Santiago Bernabeu Stadı'ndaki maçlarını sezonluk kombine biletle izleyebilmek için yaptığı başvuruyla 2004 yılından bu yana bekleme listesinde bulunan bir üye, hakkının yenildiği iddiasıyla kulübe karşı açtığı davayı kazandı.

Kendisi ve iki çocuğu ile birlikte sezonluk kombine maç bileti almak için bekleme listesinde bulunan kişinin gerekçelerini haklı bulan mahkeme, Real Madrid kulübüne 3 üyenin aboneliklerinin verilmesini ve geçen 8 yıl için, kişi başı 2 bin euro manevi tazminat ödenmesiyle ilgili kararını açıkladı.

Real Madrid Kulübü'nün kombine bilet satışı bekleme listesiyle ilgili savunmasını yetersiz bulan mahkeme, İspanyol kulübünün üyeleri arasında ayrımcılık yaptığına ve psikolojik zarar verdiğine kanaat getirdi.

Davayı kazanan Real Madrid taraftarının, kombine biletini Santiago Bernabeu Stadı'nın istediği tribününden seçebileceği bildirildi.