TED Kolejliler'de hedef 4'te 4 yapmak
Türkiye Kadınlar Basketbol Ligi'nde oynadığı son 3 karşılaşmadan 3 galibiyetle ayrılan TED Ankara Kolejliler, galibiyet serisini Mersin Büyükşehir Belediyesi deplasmanında da sürdürmek istiyor.TED Ankara Kolejliler Başantrenörü Kaan Artun, takım olarak ligin ikinci yarısına iyi bir başlangıç yapmanın keyfini yaşadıklarını söyledi.

Son 7 maçtan 5 galibiyet aldıklarını hatırlatan Artun, Özellikle son 3 karşılaşmamızı kayıpsız geçtik. Üst üste 3 galibiyet bizim için oldukça önemliydi. Bundan sonra bizi bekleyen zorlu deplasmanlar var dedi.

Artun, 3 Şubat Cumartesi günü deplasmanda Mersin Büyükşehir Belediyesi ile karşılaşacaklarını belirterek, şunları kaydetti:

Mersin Büyükşehir Belediyesi güçlü bir rakip. Ligde 5'inci sıradalar ve daha yukarıları zorlamaya çalışıyorlar. Rakibimizin geçen hafta Fenerbahçe karşısında aldığı önemli bir galibiyeti var. Bu maçın bizim için çok zor geçeceğinin farkındayız. Biz de son maçlarımızı kazanıyor olmanın moraliyle Mersin'e gidiyoruz. Mersin Büyükşehir Belediyesi'ni yenerek üst üste 4'üncü galibiyetimizi almayı hedefliyoruz. Bunu başaracak gücümüz de var.

Hedef play-off

Kaan Artun, sezon başında kendilerine iki hedef koyduklarını, bunlardan ilkinin ligde tutunmak, ikincisinin de play-off'lara kalmak olduğunu ifade etti. Artun, 2-3 hafta öncesine kadar play-off hedeflerinin kendilerine uzak durduğunu ancak seri galibiyetlerle bunun değiştiğini vurgulayarak şöyle konuştu:

Takımımız galibiyete alıştı. Eğer bu çizgide devam edebilirsek artık play-off şansımızın olduğuna inanıyorum. Şu an ligde 6-7 ve 8'inci sıradaki takımların 7 galibiyeti var. Bizim de 6 galibiyetimiz var. Bu bizi play-off yarışına getirmiş gibi duruyor. O yüzden bundan sonra oynayacağımız maçlar, bizim play-off takımı olup olamayacağımızı belirleyecek. Bu doğrultuda da çalışmalarımızı sürdürüyoruz. Birlik ve beraberlik içinde iyi bir takım olduk. Bunu da sezon sonuna kadar sürdürmeyi istiyoruz.