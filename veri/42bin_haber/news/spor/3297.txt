Meireles önce kendine bakacak
'Milyon euro alan futbolcular her şeyden önce kendine bakacak. Sadece hakemler mi suçlu!' 'Hakemlerin üzerine böyle gidilmesine karşıyım. Biz hakem hatalarında kötü niyet görmüyoruz'
 TANER AYYILDIZ
 Beşiktaş Başkanı Fikret Orman,  Kulüpler Yasası ve Meireles'le ilgili çarpıcı mesajlar verdi: 'Kulübü borçlandıran başkan şahsi olarak sorumlu tutulmalı. Borca sokanlar bunların hesabını mutlaka vermeli. Yeni Kulüpler Yasası'nın çıkması gerektiğini düşünüyorum. Başkanların şahsi egoları kulüpleri zarara uğratıyor. Alınan futbolcuların ne için alındığına dair bir araştırma yok. 
 KEŞKE LUCE KALSAYDI
 SHAKHTAR Donetsk, 8 yılda büyük işler başardı. UEFA Kupası'nı kazandı. Şampiyonlar Ligi'nde çeyrek final oynadı. Bizim asıl rakibimiz Barcelona, Real Madrid. Biz Ajax modeli ile onlarla rekabet etmenin yollarını arıyoruz. 2004 yılında başkan seçilen Yıldırım Demirören, Lucescu'yu gönderip Del Bosque'yi takımın başına getirmişti. O yıl Shaktar'a giden Lucescu hala Ukrayna ekibini çalıştırıyor.
 SAMET Aybaba ile 4 yıllık sözleşme imzaladık. Sözleşmesi bitinceye kadar bizimle olacak. Ben olsaydım Ertuğrul Sağlam görevinin başında olurdu. Onu kesinlikle göndermezdim.'
 104 MİLYON YAZILIYOR
 ORMAN, Halis Özkahya'ya destek vererek Meireles'i de eleştirdi: 'Milyon euro alan futbolcular önce kendine bakacak. Sadece hakemler mi suçlu! Hakemlerin üzerine bu kadar gidilmesine de karşıyım. Hak yemeden mücadele ediyoruz. Hakem hataları oluyor ancak bunların 'iyi niyetli' olduğunu düşünüyoruz.'
 ORMAN bir soru üzerine ise 'Eski başkan Demirören'in alacağı olan 104 milyon lira kulübün borçlar hanesinde yazıyor' cevabını verdi.
 Türkiye Katar değildir
 BAŞKAN Fikret Orman transfer konusunda da çok önemli açıklamalar yaptı. İşte o sözler: 'Bize uyacak oyuncu bakıyoruz. Ama transfer yapmak için takımın düzenini bozmam. Böyle bir prensip kararımız var. Bu, bir günde bitecek iş değil.
 NENE ilgilendiğimiz oyunculardan biri. Türkiye, Katar öncesi bir nokta değil. Bizim ülkemizi ve ülkemizde oynanan sporu Katar ile mukayese etmeye kalktıkları zaman biraz tepkili olurum. Şartlarımız belli, ülkemizin şartları belli. Biz hem ülkemizin dövizini hem kulübümüzün kaynaklarını en iyi şekilde kullanmaya çalışıyoruz. Olursa bizim şartlarımızla olur, olmazsa olmaz.'
 Irkçılık değil durum tespiti
 TRABZONSPOR Başkanı Sadri Şener, F.Bahçe'nin kendisi hakkında, 'ırkçılık' suçlamasında bulunmasıyla ilgili konuştu. Şener, 'Ayrımcılık yapmıyorum, tespit yapıyorum. Orada ben ayrımcılık yapmıyorum, tespit yapıyorum. Bu benim tespitim, doğru olur yanlış olur. Bu da benim görüşüm. Sadece durum tespiti yapmak istedim, ayrımcılık değil' dedi.
 Rüyam gerçek oldu
 Türk hakemliğinin gururu Cünet Çakır, bugünlere nasıl geldiğini anlattı. Çakır'ın uluslararası hakemlik kariyerinde zirveye çıkma konusunda azminin göstergesi olan ve kamuoyuyla ilk kez paylaştığı o hikaye şöyle:
 '4 yıl önce Ukrayna'da Şampiyonlar Ligi ön elemesinde görevliydim. Kiev'deydi müsabaka. Şu andaki Olimpiyat Stadı yoktu. Sabah toplantıyı yaptıktan sonra bizi karşılayan mihmandar 'Şehir turu yapalım' dedi. Bizi arabaya bindirdi. 1 dakika geçmeden durduk. 'Size bir yer göstermek istiyorum' dedi. Büyük bir alan yeni bir inşaat başlamış. 'Biliyorsunuz Polonya ve Ukrayna, Avrupa Şampiyonası düzenleyecek. İşte bu yeni başlayan Olimpiyat Stadı'nın inşaatı' dedi.  
 O zamanlar biliyorsunuz Türk hakemliği ne Avrupa'da ne büyük organizasyonlarda yoktu.
 HEDEFFİMİZE ULAŞTIK
 YARDIMCI hakemlerimden bir tanesi de Bahattin Duran'dı. 'Bahattin şuraya iyi bak' dedim. 'Bakıyorum abi' cevabını verdi 'Buraya iyi bak ne görüyorsun?' dedim, 'İnşaat var' dedi. 'Buraya iyi bak Bahattin seninle buraya geleceğiz biz. Sadece bana şunu söyle var mısın, yok musun?' dedim. Biz hedefleri koyduk ve başardık.'
 6 koç adayı var birini seçeceğiz
 ANTALYA'da TSYD seminerine katılan TBL Başkanı Turgay Demirel, Milli Takım'ın yeni koçunun da yabancı olacağını söyledi: 'Şubat sonuna kadar bu konuyu çözeceğiz. Gündemde hem yabancı hem yerli var. Ama bizim önceliğimiz yabancı. 6 kişilik bir liste var. Üzerinde çalışıyoruz. Avrupa Şampiyonası'nda zor bir gruba düştük. İlk 3'e girmek için doğru seçim yapmalıyız.'
 Allah yolunu açık etsin
 ORMAN, Quaresma'yla ilgili soru sorulması üzerine şu karşılığı verdi: 'O konu artık kapandı. Artık Quaresma bizim oyuncumuz değil. Allah yolunu açık etsin. Biz takım içinde ücret adaleti oluşturmaya çalışıyoruz. Bu yüzden bazı oyuncularla yollarımızı ayırdık. Bu ayrılığın temelinde de ücret skalası var.'
 70 puanla şampiyon olabiliriz
 BAŞKAN Fikret Orman, 'sezon sonunda kaç puan toplamaları halinde şampiyon olabilecekleri' sorusuna da '70 puanın şampiyonluk için yeterli olacağını düşünüyorum' karşılığını verdi. Orman, Beşiktaş'ın 2013'te özleyeceği stada kavuşması için çalıştıklarını da sözlerine ekledi.
 
  