Bursaspor, Stoke City'den Edu'yu kiraladı
Bursaspor, İngiliz ekibi Stoke City'de forma giyen ABD'li orta saha oyuncusu Maurice Edu'yu sezon sonuna kadar kiraladı. Edu, "Performansımı en iyi şekilde sergileyip takıma katkıda bulunmak istiyorum." dedi.
 Alfred N'Diaye'nin İngiltere'nin Sunderland takımına transferinin ardından bu oyuncunun yerini yine İngiltere'den transfer edilen Edu ile doldurdu. Edu, sabah saatlerinde Özlüce Tesisleri'ne gelerek yeşil-beyazlı kulüp yöneticileri ile görüştü. 27 yaşındaki futbolcuyu, tesislerde Futbol Şube Sorumlusu Erkan Kamat karşıladı.
 EDU: TAKIMA KATKI YAPMAK İSTİYORUM
 Bursaspor atkısı ile gazetecilere poz veren başarılı futbolcu, transferi ile ilgili şunları söyledi:
 "Burada olmaktan heyecan duyuyorum. Stoke City'de istediğim performansı ilk yarıda sağlayamadım. Ancak buradaki arkadaşlarımla konuştum, burada arkadaşlığın çok iyi olduğunu öğrendim. Burada ikinci yarıda performansımı en iyi şekilde sergileyip takıma katkıda bulunmak istiyorum. Bursaspor'da daha önce oynayan arkadaşlarım var. Onların verdiği bilgilere göre Bursaspor'un çok iyi bir takım olduğunu öğrendim. Burada en iyi şekilde katkı sağlamak istiyorum."
 Bursaspor hakkında Altidore'den bilgi aldığını belirten Edu, şöyle devam etti:
 "Altidore ile çok iyi arkadaşız. Ondan bilgi aldım. Bursaspor'un çok iyi bir takım olduğunu dile getirdi." diye konuştu.
 "TARAFTAR HEYECANLANDIRIYOR"
 Edu, Bursaspor taraftarları hakkındaki düşüncelerini ise şöyle ifade etti:
 "Daha önce Rangers'te iken Bursaspor'a karşı forma giymiştim. Evimizde bir maçtı ama Bursaspor taraftarını orada görmek beni mutlu etmişti. Bursaspor taraftarı çok istekli, takımına her zaman destek veren bir taraftar grubu var. Bu da tabiî ki insanı heyecanlandırıyor."
 Tecrübeli futbolcu, hafta sonu ligde oynanacak olan Kayserispor maçında forma giyip giyemeyeceği yönündeki soruya, şu cevabı verdi: "Hocamız şans verirse ben oynamak isterim tabiî ki. Çünkü kendimi fiziksel olarak hazır hissediyorum. Maç eksiğim var ama onu da oynadıkça gidereceğim."
 Sağlık kontrolü için tesislerden Acıbadem Hastanesi'ne giden deneyimli futbolcunun, satış opsiyonlu kiralık olarak sezon sonuna kadar sözleşme imzalayacağı öğrenildi.
 (CİHAN)