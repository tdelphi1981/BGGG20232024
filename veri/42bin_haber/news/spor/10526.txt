Fırat Aydınus İtalyanlardan geçer not aldı
Manchester United-Real Madrid maçı sonrası eleştiri oklarının hedefi haline gelen Cüneyt Çakır'ın aksine, dün gece Juventus-Celtic maçında düdük çalan Fırat Aydınus'a geçer not verildi. İtalyan taraftarlar da Çakır'a gönderme yaptı.
Hem Cüneyt Çakır ve Fırat Aydınus hem de Türkiye açısından önemli iki maç geride kaldı.

Çakır'ın Manchester United - Real Madrid maçındaki; başta gösterdiği kırmızı kart olmak üzere kararları, İngiliz basını tarafından ağır şekilde eleştirilmişti.

Dün gece bir diğer Şampiyonlar Ligi maçı Juventus - Celtic mücadelesini yöneten Fırat Aydınus ise, tur atlayan İtalyanlar tarafından beğenildi.

Juventus, deplasmanda 3-0 kazandığı maçın rövanşında İskoç temsilcisini 2-0 yenerek turlarken, Fırat Aydınus, sakin ve tartışmalardan uzak geçen maçtaki yönetimiyle geçer not aldı.

İtalya'da, ManU - Real maçı sonrası Cüneyt Çakır yerden yere vurulurken, La Gazzetta dello Sport gazetesi bugün, "Aydınus için gayet çalkantısız, tartışmasız ve rahat bir geceydi. 90 dakika içinde sadece 2 kez sarı kart göstermek zorunda kaldı. Bunlar da zaten doğru kartlardı" diye yorum yaptı. 

Gazete, Aydınus ve yardımcılarına 10 üzerinden 6,5 puan verdi.

La Repubblica gazetesi de, 6,5 puan uygun gördüğü Aydınus hakkında herhangi bir yorum yapmadı.

"ÇAKIR YÖNETMEDİ, İYİ GİTTİ"

Öte yandan, takımlarının bu önemli karşılaşmasını stadyumda seyretme şansı elde edemeyen Juventus taraftarları da maçın sonucundan gayet memnun.

Roma'daki bir lokalde karşılaşmayı izleyen taraftarlardan biri, "Juventus bu yıl çok iyi oynadı ve bu zaferi hak etti. Gerçekten büyük bir takım. Türk hakem ise maçı gayet iyi yönetti. Zaten onun için zor bir maç değildi" yorumunu yaptı.

Bir diğer taraftar ise, "Gerçekten çok mutluyuz. İki karşılaşmada toplam 5 gol kaydettik" dedi.

Taraftar, "Belki de maçın iyi gitme nedeni, dünkü hakem Cüneyt Çakır tarafından yönetilmemiş olmasındandır. Bu da Türk'tü ama iyi yönetti" diye mizah yaptı.

(Ntv)