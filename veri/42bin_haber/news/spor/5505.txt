Ergin Ataman: Pianigiani'yi aşağılamadım
Ergin Ataman daha önce asistan coachluğunu yapan Fenerbahçe Ülker'in hocası Simone Pianigiani için önemli açıklamalarda bulundu.
Galatasaray Medical Park Başantrenörü Ergin Ataman, ikinci yarıda Beşiktaş dışındaki bütün derbileri kendi sahalarında oynayacaklarını vurgulayarak, "Kendimize güveniyoruz. İkinci devrede ligi birinci sırada bitirmek için çalışacağız" dedi.

"YUKARIDA CİDDİ BİR ZİRVE SAVAŞI VAR"
Güzel ve çekişmeli bir lig olduğunu belirten Ataman, "Yukarıdakilerle aşağıdakiler biraz ayrıldı. Ama yukarıda ciddi bir zirve savaşı var. 6-7 takım bir puan farkla birinci sıradan beşinci sıraya kadar diziliyor. İkinci yarıda çok çekişmeli bir lig olacak. Çünkü Play-Off'lar için herkes avantajlı bir yer almaya çalışıyor. Biz kendi açımızdan baktığımız zaman, Galatasaray olarak birinci sıradaki Anadolu Efes'in bir puan gerisinde, 5. sıradayız. İkinci yarı iyi bir fikstürümüz var. Beşiktaş dışındaki bütün derbileri kendi sahamızda oynayacağız. Kendimize güveniyoruz. İkinci devrede ligi birinci sırada bitirmek için çalışacağız" diye konuştu.

Ergin Ataman, ligin kalitesiyle ilgili de şunları söyledi:

"Lig bu, bazı maçlarda tabii ki kalite düşük de olabiliyor. Kaliteli olan bazı maçlar da var. Örneğin bizim Bandırma'da Banvit'le oynadığımız kaliteli bir maçtı. Banvit bize karşı çok iyi oynamıştı. Anadolu Efes'e karşı ligde oynadığımız maçı da biz çok iyi oynadık. Anadolu Efes - Fenerbahçe maçında Anadolu Efes çok iyi oynadı. Geçen sene Play-Off'lar üst düzey mücadeleyle geçti. Özellikle Beşiktaş, Galatasaray, Banvit, Efes arasında. Şu anda belki o tempo yakalanmadı ama ligin sonu yaklaştıkça tempo artacak, mücadele artacak. Takımlar şu an Avrupa kupalarına konsantre oldu. O kupalar bitmiş olacak, Play-Off'lar da başlayınca lig kalitesi artacak."

"BİR GRUP VAR Kİ, SANA HAKARET ETMEK, KÜFÜR ETMEK İÇİN MAÇLARA GELİYOR"
Derbi maçta kendisine küfreden Fenerbahçe taraftarlarına, "Küfürleri kendilerine iade ediyorum" yanıtını veren Galatasaray Medical Park Başantrenörü Ataman, bu açıklamasıyla ilgili de şu ifadeleri kullandı:

"Spor, kardeşlik, barış, eğlence. Bunun bilincine varmamız lazım. Tabii ki rekabet var ama her şeyden önce basketbol bir salon sporu. Basketbola insanlar çoluk çocuğuyla gelebiliyor. Fenerbahçe'nin salonunda çok güzel bir atmosfer vardı aslında. Baktığınız zaman 12 bin kişilik salon, Avrupa'nın en iyi salonlarından biri. 12 bin kişi içerisinde 11 bin kişi gayet medeni bir şekilde maçını izliyor, alkışlıyor, tabii ki takımını destekliyor. Bize karşı da tezahüratlar oluyor tabii ki ama nezaket çerçevesinde. Ama bir grup var ki, sana hakaret etmek, küfür etmek için geliyor. Bunlar her kulüpte var. O insanların bu salonlara gelmelerine gerek yok. Basketbolun zaten güzel bir seyircisi var. Bana kim küfrediyorsa, onlara iade ediyorum. Ama diğer herkese de saygı duyuyorum. Çünkü gelip maç izliyorlar. Bu polemikleri yaratan biraz da basın. Çünkü biz toplum olarak polemiklerden hoşlanıyoruz."

"PIANIGIANI TÜRKİYE'DE SIKINTI ÇEKİYOR OLABİLİR AMA KARİYERİ ORTADA"
Ergin Ataman daha önce asistan coachluğunu yapan Fenerbahçe Ülker'in hocası Simone Pianigiani için de önemli açıklamalarda bulunarak şunları anlattı:

"Türkiye'ye ilk geldiğinde Simone Pianigiani için, "Daha önce birlikte çalıştınız mı" dendi. "Evet çalıştım" dedim. Siena'da benim asistan koçluğumu yaptı. Son derece de ileriye dönük, başarılı olmaya aday, kendi ülkesinde de üst üste 5 kez şampiyon olmuş, çok değerli bir hoca. Bir gazete, ben onu aşağılıyormuşum gibi onunla röportaj yapıyor. O da bana cevap vermiş gibi, "Kupalar alalım, ondan sonra konuşalım" diyor. Halbuki böyle bir şey yok. Pianigiani Türkiye'de sıkıntı çekiyor olabilir ama kariyeri ortada. Bu adam üst üste 5 yıl İtalya'da şampiyon oldu, 3 defa Final Four oynadı. İyi bir antrenör. Ama zamanında benim asistanlığımı yaptı, ne diyeceğim, "Ben Siena'ya gittiğimde kulüp başkanıydı" mı diyeceğim? Hep böyle polemikler yaratılmaya çalışılıyor. Bunlardan vazgeçip sporun güzelliklerini yaşamamız lazım."