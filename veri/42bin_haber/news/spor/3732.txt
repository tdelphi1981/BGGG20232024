Hayali bile güzel!
Beşiktaş’ın işbirliği anlaşması yaptığı IMG firmasının İnönü’nün kapanışı için Barcelona’yı getireceği haberleri taraftarı heyecanlandırdı. Hacıgüzeller, “Son golü Seba atacak ” dedi
 Sezon sonunda yıkılmaya hazırlanan Beşiktaş İnönü Stadı hakkında dün haber1903.com sitesinde ortaya atılan iddia camiayı ayağa kaldırdı.
 BEŞİKTAŞ’IN yeni stadın pazarlanması konusunda işbirliği anlaşması yaptığı IMG firmasının, “Kapanışı Mayıs’ta değil, Ağustos’ta yapalım. Bu süreç içerisinde Justin Bieber, Rihanna gibi sanatçılarla konser organizasyonu yapalım. Kapanışa da Barcelona’yı getirelim” önerisinde bulunduğu belirtildi.
 SEBA BURAYA YUMRUK HAVAYA
 MALİ İşlerden Sorumlu Beşiktaş Yönetim Kurulu Üyesi Berk Hacıgüzeller ise şu aşamada böyle bir projelerinin bulunmadığını söyledi. Hacıgüzeller, “Biz stadın açılışında maç oynadığımız İsveç’in Stockholm takımını davet etti. Ayrıca o maçta ilk golü atan Onursal Başkanımız Süleyman Seba’yı da İnönü’ye getirmek ve kapanış golünü de kendisine attırmak istiyoruz. En azından Onursal Başkanımızın bir kez daha o statta topa vurmasını istiyoruz. Bunun için Stockholm’e yazı yazdık, cevap bekliyoruz. Ancak IMG böyle bir projeyi hayata geçirebilirse, Barcelona’yı İnönü’de ağırlamak bizim için de büyük gurur vesilesi olur. Buna da ‘Hayır’ demeyiz” ifadesini kullandı.