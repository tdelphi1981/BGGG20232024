Galatasaray'ı bekleyen çılgın gelir!
Sarı-kırmızılı takım bu turu geçerek hem önemli bir sportif başarı elde etmek hem de ekonomik olarak kasasını parayla doldurmak istiyor.
Devre arasında Didier Drogba Ve Wesley Sneijder gibi iki yıldız ismi kadroya katan ve bu transferler için önemli paralar harcayan Galatasaray'da, bu turdan gelecek para büyük önem taşıyor.

GRUPLARDAN ÇIKMANIN DEĞERİ 25 MİLYON EURO

Sporx'in haberine göre; Galatasaray, sezon başında Şampiyonlar Ligi'ne direkt katılması nedeniyle 8.6 mliyon euro ayak bastı parası kazanmıştı. Fenerbahçe'nin gruplara kalamamasının ardından yayın gelirini de tek başına alan Galatasaray, buradan da yaklaşık 10 milyon euroluk bir kazanç bekliyor.

Sarı-kırmızılı takım, UEFA'nın grup maçlarında galibiyete 1 milyon euro, beraberliğe 500 bin euro vermesinden dolayı bu maça kadar 3.5 milyon euro kazandı. G.Saray'ın Schalke maçı öncesi geliri yaklaşık 25 milyon euroyu buldu.

YARI FİNALE KAL, KASAYI DOLDUR!

Galatasaray, Şampiyonlar Ligi'nde Schalke'yi eleyerek çeyrek finale kalması durumunda 4.9 milyon euro daha kazanacak. Alınacak sonuca göre galibiyet veya beraberlik parası da alacak sarı-kırmızılı takımda Başkan Ünal Aysal, daha önce yaptığı açıklamalarda turu geçmeleri halinde yaklaşık 7 milyon euro gelir elde edecekleri ifade etmişti.

Schalke ile Türk Telekom Arena'da oynanan ve 1-1 sona eren ilk karşılaşmada da Galatasaray tribün geliri olarak yaklaşık 1.5 milyon doları kasasına koymuştu.

KUPA GELİRSE PARA YAĞACAK

UEFA, özellikle tur gelirlerini grup maçlarından sonra arttırıyor. Bu durumda Galatasaray, yarı finale kalırsa 4.9 milyon euro, finale kalırsa da 6.5 milyon euro daha kazanacak. UEFA'nın Şampiyonlar Ligi'ni kazanan ekibe verdiği prim ise 10.5 milyon euro.