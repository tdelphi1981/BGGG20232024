Gutierrez Sauber'e
Sergio Perez, İnterlagos padokunda yaptığı açıklamada, gelecek sezon yerine Meksikalı pilotu Esteban Gutierrez'in geleceğini söyledi.
Sauber takım patronu Monisha Kaltenborn dün, takımın 2013'deki ikinci pilotunu bu hafta sonu açıklayacaklarını duyurmuştu. 
İsviçre ekibi Force India pilotu Nico Hülkenberg'le imza atmıştı. Kamui Kobayaşi'nin takımdaki durumu ise birkaç aydır belirsizdi. Japon pilot, Brezilya'daki açıklamasında gelecek sene gridde yer almayabileceğini ifade etmişti. 
Perez ve Gutierrez'in sponsoru olarak arkalarında Meksikalı Telmex şirketi bulunuyor. 
Perez, İspanyolca konuşan gazetecilerin sorularını cevaplarken, "Araç güçlü olacak, çünkü kurallar çok fazla değişmiyor. Takım Nico ile tecrübeli bir pilota sahip, yanında da Esteban gibi güçlü bir takım arkadaşı olacak" dedi. 
Bunun üzerine gazeteciler, bunun Sauber'in Gutierrez'le resmen anlaştığı manasına gelip gelmediğini sordu. Perez ise gülerek, "Resmi açıklamayı bekleyelim" cevabını verdi.