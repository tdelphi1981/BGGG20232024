Eneramo'dan Fenerbahçe açıklaması
Fenerbahçe maçında attığı 2 golle takımı Sivasspor'u galibiyete taşıyan Michel Eneramo, sarı lacivertli ekibin daha önce kendisini transfer etmek istediğini açıkladı.
İlk yarıda gösterdiği performans ve son olarak Fenerbahçe maçındaki başarısı ve attığı 2 golle takımı Sivasspor'u galibiyete taşıyan Michel Eneramo, son derece mütevazı bir tutum takınarak 'Attığım goller ve performansım beğenildi, bundan dolayı ben de çok mutlu oldum. Ama asıl önemli olan takımın kazanmasıydı. Çok iyi savaştık. Çok karakterli oynadık. Oyunun her saniyesinde vardık. Bunun sonucunu da son derece zorlu bir ortam olan Şükrü Saraçoğlu'dan zaferle ayrılarak aldık' dedi.

GOL KRALLIĞI İÇİN ÇOK ÇALIŞIYORUM

Radyospor'da Özgür Sancar'ın canlı yayın konuğu olan Nijeryalı golcü ligde şu ana kadar 7 golü bulunduğunu hatırlatarak, 'Daha çok gol atmak, takımıma katkı sağlamak ve gol kralı olmak için gerçekten çok çalışıyorum. Her antrenmanda biraz daha iyi olmak için çalışıyorum Elbette gol kralı olmayı amaçlıyorum. Bunun için de yapılması gereken belli. Çok çalışmak, ben de bunu yapıyorum' şeklinde konuştu.

FENERBAHÇE İSTEDİ; KULÜPLER DÜZEYİNDE ANLAŞMA SAĞLANAMADI

Geçen hafta kapanan ara transfer döneminde büyük takımlardan teklif aldığını belirten Eneramo, 'Kulüpler düzeyinde görüşmeler oldu. Fenerbahçe teklifte bulundu. Sanırım şartlar oluşmadı. Kulüpler düzeyinde anlaşma sağlanamadı. Elbette büyük bir takımda oynamayı isterdim. İstiyorum da; ancak bu şimdilik geride kaldı. Artık sadece takımımın başarısını düşünüyorum. Çok kaliteli bir ekibimiz var. Erman, Kadir, Grosicki... Bana göre sahaya her şeyini yansıtmaya çalışan ve her geçen maç daha iyi olmaya gayret eden bir ekibiz. Benim için önemli olan budur. Takımımın başarısına kanalize oldum. Sivasspor'u çok daha üst sıralara taşıyacağız' dedi.

ŞAMPİYONLAR LİGİ'NDE OYNAYAN BİR TAKIMDA OLMAK İSTİYORUM

Haziran ayında sözleşmesi bitecek olan Nijeryalı golcü, 'Sezon sonunda bir gelişme olabilir mi? Galatasaray, Beşiktaş, Fenerbahçe, Trabzonspor gibi Türkiye'deki büyük takımlara gitme ihtimalin var mı?' şeklindeki soruya 'Neden olmasın olabilir. Şampiyonlar Ligi'nde mücadele eden bir takımda olmak istiyorum. Bu mümkün. Başarılı olacağıma da inanıyorum. Böyle bir gelişme olabilir. Avrupa'da mücadele eden büyük Türk takımlarından bir tanesinde oynayabilirim. Ama bu sezon sonunda olabilecek bir şey şu anda sadece Sivasspor'un başarısını düşünüyorum' cevabını verdi.

Fenerbahçe maçında sakatlanmasına karşın, takımının değişiklik hakkı bittiği için, oyunda kalan 27 yaşındaki golcü, sakatlığının çok ciddi olmadığını, kendisini daha iyi hissettiğini söyledi.