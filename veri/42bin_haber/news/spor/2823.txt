-9 derecede futbol maçı
Hakkari Gücü Kadın Futbol Takımı, Taşlıçay Birlik Spor Kadın Futbol Takımı ile hava sıcaklığı eksi 9 derecede karşılaşarak, soğuğa meydan okudu. 
Doğubayazıt ilçesinde Dr. Yaşar Eryılmaz Stadyumu'nda kar yağışı altında gerçekleştirilen maçta, Hakkari Gücü Bayan Futbol Takımı, Taşlıçay Birlik Spor Bayan Futbol Takımı ile karşılaştı. 

Türkiye Futbol Federasyonu Bayanlar Futbol 2. Lig Doğu Grubu'nda mücadele eden Hakkari Gücü Bayan Futbol Takımı, kar yağışı altında soğuk havaya rağmen Taşlıçay Birlik Spor Bayan Futbol Takımı'nı 13-1 mağlup etti.

Hakkari Futbol Takımı Yönetim Kurulu Başkan Yardımcısı Azime Türk, AA muhabirine yaptığı açıklamada, soğuk ve yağışlı havaya rağmen maç yaptıklarını belirterek, Taşlıçay ilçesinde yapılması planlanan karşılaşmanın olumsuz hava koşulları nedeniyle Doğubayazıt ilçesinde oynandığını söyledi.

Soğuk havada, kar yağışı altında mücadele ettiklerini ifade eden Türk, "Eksi 9 derece hava sıcaklığında rakibimizi yenmek için mücadele ettik. Spor sevgisi kar kış dinlemiyor. Hava koşulları nedeniyle zorluklar altında buraya geldik ve başarılı olduk" dedi.

Türk, takım olarak 2. Lig D Grubu'nda liderliklerini sürdürdüklerini ifade etti.

-"Futbol sevgisi işte bu"-

Taşlıçay Bayan Futbol Takımı Kulüp Başkanı Özdemir Doğan da eksi 9 derecede Hakkari Gücü Bayan Futbol Takımı ile karşılaştıklarını ifade ederek, "Bu maç normalde Taşlıçay'da oynanacaktı. Ancak hava şartlarından dolayı Ağrı'ya alındı. Orada da yoğun kar yağışı etkili olunca, maçlar Doğubayazıt ilçesinde oynandı. Hava soğuk. Kar yağışı altında maçı yaptık, futbol sevgisi işte bu" diye konuştu.

Bu arada, kar yağışı altında gerçekleştirilen maçta Hakkari Gücü Bayan Futbol Takımı, Taşlıçay Birlik Spor Bayan Futbol Takımı'nı 13-1 yenerek, kendi grubundaki namağlup liderliğini sürdürdü.