Oryantiringte ev sahibi Diyarbakır
Güneydoğu Anadolu Bölgesi'nin ilk oryantiring yarışması Diyarbakır Dicle Üniversitesi'nde düzenlenecek.Dicle Üniversitesi'nin (DÜ) Halk Eğitim Merkezi işbirliğiyle düzenlediği 33 kurs arasında yer alan, her türlü iklim ve arazi şartlarında pusula ve harita yardımıyla en kısa yoldan, en kısa zamanda hedeflere belirli bir sıra ile ulaşılarak bitişe varılmasını sağlayan, yetenekleri geliştiren bir doğa sporu olan oryantiringe öğrenciler yoğun ilgi gösteriyor.

Doğada satranç oynamak olarak da nitelendirilen oryantiringin tanıtımı amacıyla DÜ Genç Girişimci Sporcular Kulübü'nce 17 Aralık'ta bölgede ilk kez Diyarbakır'da, Türkiye Şampiyonu Ahmet Kaçmaz, milli sporcular Meriç Arazoğlu ve Ümit Balatlı'nın da katılacağı tüm üniversite öğrencilerine açık yarışma yapılacak.

DÜ Genel Sekreter Yardımcısı Necmettin Diri, AA muhabirine yaptığı açıklamada, oryantiringin Türkiye'de 1970'li yıllardan beri yapıldığını ancak 1999 yılında bir grup spor sever tarafından düzenlenen yarışmalarla ülkede tanınmaya başladığını ifade ederek, bu spor dalını Diyarbakır ve bölgede yaygınlaştırmak amacıyla kurs açtıklarını söyledi.

Halk Eğitim Merkezi ile yaptıkları işbirliği kapsamında geçen yıl 40'ı aşkın, bu dönem ise 33 farklı alanda kurs düzenlediklerini ifade eden Diri, oryantiringin öğrencilerin en yoğun ilgi gösterdiği spor dalı olduğunu belirtti. Diri, Bu nedenle Türkiye şampiyonları ve milli sporcuların katılımı ile bir yarışma düzenledik. Düzenlediğimiz kurstan başta Beden Eğitimi ve Spor Yüksekokulu (BESYO) öğrencileri olmak üzere spora ilgi duyan öğrenciler faydalanıyor dedi.

Sur içi bölgesi oryantiring yapmaya çok müsait

Yarışma için Diyarbakır'a gelen ve sporcularla idman yapan Türkiye Oryantiring Şampiyonu Ahmet Kaçmaz, 2011-2012 büyük erkeklerde Türkiye şampiyonu olduğunu belirterek, Diyarbakır'da düzenlenen organizasyona destek vermek amacıyla kente geldiğini söyledi.

Kaçmaz, 6 yıldır bu sporu yaptığını, Diyarbakır'da da gençlerin bu spora ilgi göstermesinden büyük mutluluk duyduğunu ifade ederek şöyle dedi:
Bu spor önceleri askeriyede yapılıyordu. Federasyonumuz 2002 yılında kuruldu. O günden bu yana büyük aşama kaydettik. Avrupa 4'üncüsü oldum. Bu birikimimi Diyarbakırlı gençlere aktarmak için kente geldim. Bu yarışma Diyarbakır'da ilk kez yapılıyor. Ankara'da başlayan bu sporu Diyarbakırlı gençlerin yapması çok sevindirici. Türkiye Üniversiteler Federasyonu'nun düzenlediği 10'a yakın üniversite şampiyonası var. Ben de Kastamonu Üniversitesi'nden yarışmaya katılıyorum. İleride buradan da sporcular yarışmalara katılabilir.

Diyarbakır'ın Sur içi bölgesi bu spora çok uygun dar ve çok karışık sokaklara sahip. Buranın haritası çizildiğinde çok güzel oryantiring yapılabilir. Burada büyük bir bir oryantiring yarışması düzenlenmesi için federasyon başkanı ile görüşeceğim. Kursun ve yarışmanın düzenlenmesine ön ayak olan başta üniversite yönetimi olmak üzere herkese teşekkür ediyoruz.

DÜ kampüsüne özel harita ile yarışacaklar

DÜ Beden Eğitimi Öğretmenliği Bölümü 2. sınıf öğrencisi Meriç Arazoğlu, oryantiring sporuna 2003 yılında başladığını, yarışmaya özel çizilen DÜ kampüs haritası ile 17 Aralık'ta gerçekleştirilecek yarışmaya hazırlandıklarını söyledi.

Yarışmaya katılan sporcuların harita ile kampüs alanına yerleştirilecek hedefleri sırasıyla ve en kısa sürede bulması ve yarışmayı süratle tamamlaması için sıkı bir hazırlık yaptıklarını ifade eden Arazoğlu, Düzenlenen yarışma Diyarbakır'da oryantiring sporunun başlaması ve gelişmesi için güzel bir başlangıç olacak. İlerleyen zamanda bu etkinliğe bisikleti de ekleyeceğiz. Diyarbakır halkının yarışmaya yoğun katılım göstermesini bekliyoruz diye konuştu.
Yarışmaya katılacak DÜ Beden Eğitimi Öğretmenliği Bölümü öğrencisi Muhammed Abdulkadir Ataker ise, daha önce atletizm ile ilgilendiğini yıllarca atlet olarak yarıştıktan sonra Diyarbakır'da oryantiring ile tanıştığını belirtti. Ataker, arkadaşları ile Genç Girişimciler Kulübü'nü kurduklarını da ifade ederek, Medeniyetlerin beşiği Diyarbakır'da bu sporu yapmak mutluluk verici. Oryantiring faaliyetini bölgede ilk biz yapıyoruz. Bu sporun geniş kitlelere yayılması için düzenlediğimiz yarışmaya herkesi bekliyoruz dedi.