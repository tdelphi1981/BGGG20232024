Akhisar Bld. transferde düğmeye bastı
Akhisar Belediyespor Teknik Direktörü Hamza Hamzaoğlu, ara transfer döneminde her mevkiden 3 ya da 5 oyuncuyla takıma takviye yapabileceklerini söyledi.Akhisar Belediyespor, ligin ilk devresinin son haftasında oynayacağı Orduspor maçının hazırlıklarını sürdürüyor. Hamza Hamzaoğlu, AA muhabirine yaptığı açıklamada, Orduspor maçıyla tamamlanacak ilk devrenin ardından 2-13 Ocak tarihlerinde kamp çalışması yapacaklarını belirtti.Takıma devre arasında takviye yapılabileceğini ifade eden Hamzaoğlu, Ara transferde her mevkiden 3 veya 5 oyuncu alarak takıma takviye yapabiliriz dedi.

Kötü bir takım olmadıklarını, ancak ilk devre boyunca başabaş oynadıkları maçlardan mağlubiyetle ayrıldıklarını dile getiren Hamzaoğlu, Oyun olarak rakiplerimizden eksiğimiz yok. Hatalı, basit goller yiyoruz. Hatayla yediğimiz goller bizim moralimizi bozuyor. Rakibimiz bizi eze eze yense tamam, bu lige gücümüz yetmiyor diyebiliriz. Bugüne kadar oynadığımız bütün maçlarda rakiple başa baş gidiyoruz. Pozisyon vermeden gol yememiz bizim moralimizi bozuyor diye konuştu.

Ligde, kötü hava şartları nedeniyle ertelenen Medical Park Antalyaspor maçına da değinen Hamzaoğlu, Bu maçı kamp döneminden önce oynamak istiyoruz. Bizim talebimiz bu maçın önümüzdeki hafta oynanmasıdır dedi. Akhisar Belediyespor'da, sarı kart cezalısı olan İbrahima Sonko ile sakatlıkları devam eden Güray ve Bikoko'nun Orduspor karşısında forma giyemeyeceği bildirildi.