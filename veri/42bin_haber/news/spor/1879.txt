Aykut Kocaman'a ceza
Türkiye Futbol Federasyonu Profesyonel Futbol Disiplin Kurulu, Fenerbahçe Teknik Direktörü Aykut Kocaman'a 1, sarı-lacivertli futbolcu Caner Erkin'e de 2 maç ceza verdi. PFDK'dan yapılan açıklamada, Fenerbahçe ile Eskişehirspor arasında 17 Kasım Cumartesi günü oynanan Spor Toto Süper Lig karşılaşmasında, sportmenliğe aykırı açıklamada bulunmasından dolayı teknik direktör Aykut Kocaman'a 1 resmi müsabakada soyunma odasına ve yedek kulübesine giriş yasağı ve 10 bin lira para cezası uygulanmasına karar verildiği bildirildi.

Aynı karşılaşmada Fenerbahçe sporcusu Caner Erkin'e, ihraç öncesi ve ihraç sonrası müsabaka hakemine yönelik sportmenliğe aykırı hareketi nedeniyle 2 resmi müsabakadan men cezası ve 20 bin lira para cezası verildiği kaydedildi.

Bu arada, Caner Erkin'in, müsabakada görmüş olduğu kırmızı kartın cezai uygulamalarının kaldırılmasına ilişkin talebi de PFDK tarafından reddedildi.

Öte yandan, Fenerbahçe Kulübü'ne, Eskişehirspor maçında oyuncu kriterlerine uymamasından dolayı 50 bin lira para cezası da verildi.