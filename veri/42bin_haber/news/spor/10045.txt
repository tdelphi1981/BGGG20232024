Fenerbahçe, Beşiktaş maçının hazırlıklarını sürdürdü
Fenerbahçe, Spor Toto Süper Lig'in 24. haftasında 3 Mart Pazar günü Beşiktaş'la oynayacağı derbi maçın hazırlıklarını sürdürdü.
Teknik direktör Aykut Kocaman yönetiminde Fenerbahçe Can Bartu Tesisleri'nde basına kapalı gerçekleştirilen antrenmanda futbolcuların, koşu, koordinasyon ve 5'e 2 top kapma çalışmalarının ardından dar alanda çift kale maç yaptıkları kaydedildi.

İdmanın ilk bölümünde sol üst adalesinde ağrı olan Miroslav Stoch'un, tedbir amaçlı olarak çalışmayı yarıda bıraktığı duyuruldu.

Öte yandan, 24. yaş gününü kutlayan kaleci Mert Günok için antrenman öncesi doğum günü pastası kesildiği ve takım arkadaşlarının oyuncuyu kutladıkları belirtildi.

Fenerbahçe, yarın akşam gerçekleştireceği antrenmanla Beşiktaş derbisinin hazırlıklarını tamamlayacak.