İşbaşı 2 Ocak
Aykut Kocaman'ın 'Yola devam' kararı artık kesinleşti. Ailesiyle çıkacağı 5 günlük tatil dönüşü Antalya'da görevine dönecek
 Aykut Kocaman krizinde mutlu son... F.Bahçe'nin başarılı teknik patronu, yola devam kararı aldı. Aykut Hoca, 2 Ocak'ta Antalya'da başlayacak devre arası kampında F.Bahçe'de yeniden işbaşı yapacak.
 BAŞKAN İKNA ETTİ
 AYKUT Kocaman'ın istifa kararını gözden geçirmesi öyle kolay olmadı. Başkan Aziz Yıldırım ile salı günü yaptığı toplantıda aklını kurcalayan iki konu vardı. 
 KOCAMAN, 'F.Bahçe'ye karşı organize işlerle, sistemle, düzenle uğraşamam' diyordu. Ayrıca 'Kendime 'İstifa etti geri döndü' dedirtmek istemem. Eleştirenlerle uğraşamam' görüşündeydi. Bu noktada devreye Başkan Yıldırım girdi.
 YÜZDE 1 İHTİMAL VARDI
 YILDIRIM, Aykut Hoca'ya garanti verdi. Başkan, 'Bunlarla artık sen uğraşmayacaksın, ben uğraşacağım. Ben her zaman senin yanında olacağım' dedi. %1 bile olsa istifadan vazgeçmeme ihtimali bulunan Kocaman, Yıldırım'ın bu sözleri üzerine göreve devam kararı aldı. Kocaman'ın bu kararı almasında Başkan Yıldırım'ın göreve devamını çok istemesinin yanı sıra 5 faktör daha vardı.
 BÖYLE SEVGİ GÖRÜLMEDİ
 BÜTÜN futbolcuların, özellikle yabancıların, taraftarın çok istemesinin yanı sıra camiadan son bir haftada gördüğü sevgi, Aykut Hoca'nın Yıldırım'a 'Yola devam' demesinin temel etkeni oldu. Ayrıca yeniden yapılanmanın devamı, istikrarın sağlanması için de kaldı. Kocaman, ailesiyle Bodrum'da ya da Paris'te yapacağı tatilden sonra 2 Ocak tarihinde Antalya'da takımının başında olacak.
 Bu olay siyasidir
 BAŞKAN Aziz Yıldırım, kokteylde çarpıcı mesajlar verdi: 'Bol paralı bir yıl geçmesini diliyorum. Bu süreçte F.Bahçelilerin gösterdiği dayanışma ve katkılarınıza teşekkür ediyorum. Aranızda değilken, sizin güçlerinizle yaşadık. Her sabah kalktığımızda daha da güçlü yaşamımıza devam ettik. Duyduğum en önemli söz, 3 Temmuz sürecinde bizlerle uğraşanların sözleri. Diyorlar ki, 'Bu olay siyasidir.'  Bundan sonra daha çok söyleyecekler.'
  