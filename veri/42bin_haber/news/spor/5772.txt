Fethiyespor'a yeni transferden kötü haber
Spor Toto 2. Lig Kırmızı Grup ekiplerinden Fethiyespor'da, Keçiörengücü'nden transfer edilen Mustafa Ünver'in sakatlık nedeniyle 6 ay sahalardan uzak kalacağı bildirildi.
Antalya kampının ardından kendi tesislerinde teknik direktör Mustafa Ceviz yönetiminde yaptığı antrenmanla ikinci yarının ilk maçı olan Bandırmaspor maçı hazırlıklarına başlayan Fethiyespor'da sakatlığı devam eden Cem Atan çalışmaya katılmadı. Sakatlanan Mustafa Ünver de antrenmanı yarıda bıraktı. Düz koşunun ardından yapılan 5'e 2 çalışmayla devam eden antrenman, dar alanda çift kale maçla sona erdi. Sağlık kontrolünden geçirilen Mustafa Ünver'in ön çapraz bağlarındaki kopma nedeniyle 6 ay yeşil sahalardan uzak kalacağı kaydedildi. Mustafa Ünver, devre arasında Keçiörengücü'nden transfer edilmişti.
 
Öte yandan ikinci yarının ilk maçında 27 Ocak Pazar günü Fethiye Şehir Stadında Bandırmaspor'u konuk edecek olan Fethiyespor'da bu maçın hazırlıkları ise devam ediyor. İlk yarıdaki son 5 maçını kazanan Fethiyespor, Bandırmaspor maçını da kazanarak, galibiyet serisini 6 maça çıkartmayı hedefliyor.