Mersin İdman Yurdu'nda büyük kriz
Süper Toto Süper Lig takımlarından Mersin İdman Yurdu futbolcuları, paralarını alamadıkları iddiasıyla bugünkü idmana çıkmadı.
Kırmızı lacivertli takımda futbolcular, aylık ve maç başı ücretlerinin ödenmediği gerekçesiyle Macit Özcan Spor Kompleksi'ndeki saat 11.00'de yapılması gereken antrenmana katılmadı.

Bunun üzerine tesislere gelerek futbolcularla görüşen Futbol Şube Sorumlusu Mehmet Işık, gazetecilere yaptığı açıklamada, parasal bir sorunun bulunmadığını, takımın saat 15.00'e alınan idmana çıkacağını söyleyerek, tesislerden ayrıldı.

Ancak, futbolcular 15.00'teki antrenmana da çıkmadı.

-Kulüp Başkanı Kahramanlı-

Kulüp Başkanı Ali Kahramanlı, AA muhabirine yaptığı açıklamada, şehir dışında olduğunu ve yaşanan gelişmeleri yönetim kurulu üyelerinden öğrendiğini söyledi.

Oyuncuların kulüpten alacakları olduğunu ifade eden Kahramanlı, şunları kaydetti:

'Futbolcular alacaklarının yüzde 50'sini istiyorlardı. Aralık, ocak, şubat maaşları ve maç başı ücretleri olarak toplam 4 milyon 700 bin lira civarında alacakları var. Önceki gün, paralarının en azından yüzde 50'sini istediler. Bunun üzerine yönetim kuruluyla bir araya gelerek 2,5 milyon liralık ödenek çıkardık. Biz sözümüzde durduk. İstediklerinden daha fazla parayı ödedik. Ama onlar buna rağmen işlerinin gereğini yapmamış, idmana çıkmamışlardır.'