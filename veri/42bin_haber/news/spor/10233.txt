PSG'nin hedefi Şampiyonlar Ligi kupası
Fransa 1. Futbol Ligi (Ligue 1) takımlarından Paris Saint Germain'in (PSG) sportif direktörü Leonardo, ligde kalma mücadelesi veren Reims'e 1-0 yenilmelerinden sonra, Bu takımı, lig şampiyonluğu için değil, UEFA Şampiyonlar Ligi için kurduk dedi.
FIFA'nın resmi internet sitesinde yer alan açıklamada, Ligue 1 lideri PSG'nin Brezilyalı sportif direktörü Leonardo, ligde 17'nci sıradaki Reims'e 1-0 yenilerek üst üste ikinci deplasman maçından da boynu bükük ayrılan takımının, bu tarz maçlar için uygun olmadığını belirtti. Üç günde bir maça çıktıklarını ifade eden Leonardo, futbol oynamanın zor olduğu bir zeminde maça çıkmak gibi bazı şartların aleyhlerine olduğu durumlar ile başa çıkmayı henüz bilmediklerini söyledi.
 
Leonardo, Avrupa kupalarında başarı yakalamanın öncelikleri olduğunu vurgulasa da, lig şampiyonluğu yarışında arkada kalmamak için bir şekilde kazanmayı öğrenmeleri gerektiğini kaydetti. PSG, Ligue 1'in dün yapılan 27. hafta maçında, son 20 dakikada 10 kişi kalan Reims'e, Grzegorz Krychowiak'ın 64. dakikada attığı golle 1-0 mağlup olmuştu.