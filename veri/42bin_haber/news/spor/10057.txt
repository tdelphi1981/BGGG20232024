Otoriteler, Beşiktaş
İki takım zirve yarışında lider Galatasarayın gerisinde kalmamak için kazanmak zorunda. Fenerbahçe kadro zenginliğine, Beşiktaş ev sahibi avantajına sahip. Kartal dengesiz bir görüntü içinde. 3 puan istiyorsa iyi savunma yapmalı. Kanaryanın yıldızları gününde olursa sonuca gider. Derbi berabere bitmez.

Güven Taner: Sivas’taki gibi oynamalı 
FENER kadro zenginliği ile avantajlı. Beşiktaş'ın dar kadrosunun yarısı sakat, ama Sivas’ta sahaya çıkan 11 iş yaptı. Aybaba aynı kadroyu, iyi savunma yapacak bir oyun ilkesi ile sahaya çıkarırsa ve hakem hataları maça parmak atmaz ise Beşiktaş da maçı kazanabilir. Bu maçta avantajlı Fenerbahçe için garanti; sorunları çok olan Beşiktaş için de umutsuzluk yok!  
Ali Sami Alkış: Kartal dengesiz görülüyor 
1461 yenilgisini hesaba katmazsak Fener’in oyun düzeni ve anlayışı açısından kritik günlerini aştığı anlaşılıyor. Daha pozitif oynamaya başladılar. Beşiktaş ise dengesiz bir görüntü içerisinde. Bu nedenle F.Bahçe'nin bir adım önde olduğunu düşünüyorum. Zaten Beşiktaş da menemen yemeyi bırakıp kebap yemeye geçmiş.. Anlaşılıyor ki, onlarda da pek umut yok.  
Ziya Şengül: ‘Fener kazanır’ diyorum 
BEŞİKTAŞ-Fener derbisini kim kazanır?  Üç büyükler arasındaki maçların favorisi yok. Var diye gösterilenler de genelde maçı kazanamıyorlar. Beşiktaş yakın zamanda sakatlıklar nedeniyle olağanüstü sıkıntılar çekti. Ama puan sıralamasındaki yerleri için alkış tutmak gerek. Objektif olarak bakmak istediğim bu maçta Fenerbahçe kazanır diyorum.  
Selçuk Yula: Bana göre Fener favori 
HER zaman derbilerde sahasında oynayana artı 1 veririm. Ama bu sefer favorim Fenerbahçe. İkinci yarıda puan kaybettiği maçlarda bile iyi oynadı. Devre arası transferleri faydalı oldu. Beşiktaş'tan kadro ve form olarak çok ileride. En önemlisi ilk devre deplasmanlarda anormal bocalayan takım ikinci yarı bütün deplasmanları kazandı ve kompleksini de üzerinden attı.  
Ali Gültiken: İkisi de kazanmak zorunda  
BEŞİKTAŞ ev sahibi olarak avantajlı. Onlar için dönemeç maçı. Yukarıdaki hedefini, nereye gideceğini göstermesi açısından alınacak skor önemli. Beşiktaş'ın sürecini belirleyecektir. Şampiyonluk veya Şampiyonlar Ligi hedefi olması için bu maçı almak zorunda. Fenerbahçe açısından da şartlar aynı. İki takım da kazanmak zorunda. Ligin geldiği nokta bunu gerektiriyor. 
Altan Tanrıkulu: İnönü’de beraberlik olmaz 
BEŞİKTAŞ İnönü’de daha şanslı. Fenerbahçe ise iyi oynuyor. Kalede McGregor olmasaydı, ‘Fenerbahçe kazanamaz’ derdim. Savunmada hata yapan ev sahibinin çok dikkatli olması lazım. Fener galip gelmek istiyorsa başta Emre, orta sahası sakin ve bol pas yaparak oynamalı. Sow ve Webo'ya da etkili alanda pas atılmalı. Beraberlik olacağını düşünmüyorum. 