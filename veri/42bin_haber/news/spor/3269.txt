77. Büyük Atatürk Koşusu bugün
Atatürk'ün Ankara'ya gelişinin yıl dönümü nedeniyle düzenlenen "77. Büyük Atatürk Koşusu" bugün yapılacak. 
 Ulu Önder Atatürk’ün Ankara’ya ilk giriş yeri olan Dikmen Keklikpınarı mevkiinden saat 14.00’de başlayacak yarışta atletler, Dikmen, Cevizlidere,
 Türkocağı, Akdeniz ile Gençlik Caddeleri ve Tandoğan Meydanı güzergahından geçerek, TCDD Genel Müdürlüğü Ankara Garı önünde mücadeleyi tamamlayacak. 
 Uluslararası Atletizm Federasyonları Birliği (IAAF) kurallarına göre yapılacak yarışa, 1996 doğumlu ve daha büyük yaştaki sporcular katılabilecek. 
 Atletizm Federasyonu, erkeklerde ve bayanlarda birinci olan sporculara 2’şer bin lira para ödülü, kamu kurum ve kuruluşlarınca da çeşitli ödüller verilecek. 
 Ödül töreni, saat 15.30’da Ankara Spor Salonu’nda yapılacak. 
 -Yarışın tarihçesi-
  
 Büyük Önder Atatürk’ün 27 Aralık 1919’da Ankara’ya ilk kez geldiği Dikmen Keklikpınarı mevkiinden başlayan "Büyük Atatürk Koşusu", ilk kez organize
 edildiği 1936’dan bu yana aralıksız gerçekleştiriliyor. 
 Atatürk’ün Ankara’yı ilk kez gördüğü yer olan Dikmen sırtlarından başlayarak, Ankara Garı önünde sona eren yarışmanın parkuru 10 bin 800 metre
 uzunlukta. 
 1936 yılında yapılan ilk yarışı, Ankara bölgesi atletlerinden Galip Darılmaz kazandı. Erkeklerde bu yarışmayı Şükrü Saban ve eski federasyon başkanı
 Mehmet Yurdadön 8’er kez ile en çok kazanan isimler oldu. Bayanlarda ise Lale Öztürk ve Binnaz Uslu, bu yarışı 4’er defa kazanma başarısı gösterdi. 
 En iyi parkur dereceleri, bayanlarda 2002 yılında 31:18.6 ile Elvan Abeylegesse, erkeklerde ise 1987 yılında 29:25.4 ile Zeki Öztürk’e ait bulunuyor. 
 2011 yılında yapılan son yarışı, erkeklerde Mert Gırmalegesse, bayanlarda ise Binnaz Uslu kazandı.