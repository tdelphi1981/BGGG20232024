'Trabzonspor'un efsanelerinden özür diliyorum'
Burak Yılmaz, Galatasaray'ın Antalya kampında Trabzonspor'un efsanelerinin kalbini kırdığını ve onların hepsinden ayrı ayrı özür dilediğini söyledi 
 Galatasaray'ın golcü futbolcusu Burak Yılmaz, sarı-kırmızılı takımın Alanya'daki kampında NTV Spor muhabirinin sorularını yanıtladı.
 
 İlk yarının zaman zaman olumsuz gibi görünmesine rağmen kendileri adına iyi geçtiğini ve sonuç olarak da Şampiyonlar Ligi'nde son 16'ya kaldıklarını belirten Burak, "Maç yoğunluğu bizi biraz ligde etkiledi. Biraz daha dikkatli olabilseydik puan farkı daha da açılabilirdi. Ama sonuçta lideriz, Şampiyonlar Ligi'ne yolumuza devam ediyoruz. İlk yarıdaki gibi ikinci yarıyı da lider bitirip şampiyon olmak istiyoruz" diye konuştu.
 
 "BAŞARININ GELMEMESİ İÇİN HİÇBİR NEDEN YOK"
 
 Bildiği bir camiya transfer olduğunu ancak yeni geldiği için bir alışma dönemi geçirdiğini söyleyen Burak Yılmaz, "Ligin ilk yarısı benim için iyi gitti. Takımımız adına da iyi gitti. İkinci yarıda da hep beraber kafa olarak daha iyi hazırlanıp kendi performansımın üzerine çıkmaya çalışıyorum. Bunun için çok çalışıyorum. Başarının gelmemesi için hiçbir neden yok" dedi.
 
 "GALATASARAY'A TRANSFER OLDUĞUM DÖNEMDE ÇOK ELEŞTİRİLDİM"
 
 Trabzonspor maçından sonra yaptığı açıklamalar hakkında da açıklamalarda bulunan Burak, "İnsan değer verdiği insanların söylem ve davranışlarına kırılıyor. Ben Galatasaray'a transfer olduğum dönemde çok eleştirildim, hatta eleştirinin de yanında bazı hareketlere de maruz kaldım hepinizin gördüğü gibi. Çok kırıldım, çok üzüldüm ama eleştireleri her zaman saygıyla karşıladım, büyük bir çoğunluğuna katılmadığımı da belirtmek isterim" diye konuştu.
 
 "TRABZONSPOR'A MALOLMUŞ EFSANELERDEN AYRI AYRI ÖZÜR DİLİYORUM"
 
 Burak, "Ayrıca maç sonrası yaptığım açıklamada Trabzonspor'a ve Türkiye'ye malolmuş efsanelerinin kalbini kırdığımı düşünüyorum, o yüzden onlardan ayrı ayrı özür diliyorum. Hepsi benim büyüğüm. Ne duygular yaşadığımı bilirler, o yüzden onlar affetmesini bilir. Hepsinden ayrı ayrı özür diliyorum. Aslında benim orada söylemek istediğim; Trabzonspor ile alakalı geçmişte ne derece fedakarlıklar, ne derece mücadele ettiğimi göstermekti. Sizlerden de rica ediyorum, lütfen bunları başka yerlere çekmeyelim. Herkesten ayrı ayrı özür dilerim" dedi.
 
 "SCHALKE'Yİ ELEYECEĞİMİZİ DÜŞÜNÜYORUM"
 
 Şampiyonlar Ligi'ndeki Alman rakipleri Schalke hakkında da konuşan Burak, "Bizim gönlümüz de Schalke gibi bir kuradan yanaydı ama bu mutlaka eleyeceğiz anlamına gelmiyor. Aslanlar gibi çıkıp mücadele edeceğiz. Buradaki maçların hepsi çok zor, çok büyük rakipler, çok iyi takımlar. Aslanlar gibi çıkıp oynayacağız ve ben eleyeceğimizi düşünüyorum. Ama bundan önce lig var, lige konsantre olmamız lazım, ligi elimizde tutmamız lazım" diye konuştu.
 
 Burak Yılmaz, sakatlığının ardından Alanya'da antrenmanlara başlayan Ujfalusi için de "Ujfalusi iyi çalışıyor. İnsallah iyi bir şekilde geri döner, aramıza katılır" diyerek sözlerine son verdi.
  