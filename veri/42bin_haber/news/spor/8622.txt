Galatasaray kupaya veda etti
Galatasaray Erkek Voleybol Takımı, CEV Challenge Kupası çeyrek final rövanş maçında Rusya'nın Ural UFA takımına 3-2 yenilerek, kupaya veda etti. Çift maç eleminasyon sisteminin uygulandığı eşleşmede, ilk maçı deplasmanda 3-0 kaybeden Galatasaray, rövanş maçında 2-0 öne geçmesine karşın rakibine 3-2 mağlup oldu.

Birinci sete çok iyi başlayan sarı-kırmızılılar, Coskovic'in sayılarıyla teknik molaları 8-6 ve 16-15 önde geçti. Karşılıklı sayılarla süren ve çekişmeli geçen seti 28-26 Galatasaray kazandı.

İkinci sette ilk teknik molayı 8-4 Galatasaray, ikinci teknik molayı 16-14 Ural UFA önde geçti. Ancak sarı-kırmızılılar, bu seti de 27-25 kazanarak, 2-0 öne geçti.

Üçüncü sette teknik molaları 8-6 ve 16-7 önde kapatan Rus temsilcisi, seti de 25-13 alarak, durumu 2-1 yaptı.

Dördüncü set çok çekişmeli geçti. Galatasaray'ın geriden gelerek skoru 15-15 ile eşitlemesine rağmen, konuk ekip bu seti de 28-26 kazandı ve 2-2 eşitliği sağladı.
Tie-break setinde Galatasaray'ın basit hataları çoğalınca seti Ural UFA 15-10, maçı da 3-2 kazandı.