"Her zaman sır olarak sakladığım şey..."
Kimsenin bilmediği, her zaman sır olarak kalan şey şuydu: Her maçtan ama her maçtan önce eşimi arar sesini duyardım. O bana ayrı bir güç verirdi. Bu arada ikimizde de aynı dövmeler var. Serbest atışlardan önce eşimin adının (Yeliz) baş harfini yani Y yazan dövmeyi öperdim. Bu ona bir şekilde selam gönderme yöntemimdi.
"Eski Mehmet Okur gibi olamayacağımı bildiğim için basketbolu bırakıyorum" diyerek hayranlarını üzen, Türkiye basketbolunun en önemli figürlerinden Mehmet Okur, Hürriyet'in sorularını yanıtladı. 
Mehmet'in Türkiye'ye dönme sebebi aslında emeklilik değildi. ABD'de ikamet eden ve NBA basketbolundan kopmayı düşünmeyen yıldız ismin memlekette bulunma sebebi, babasının ciddi rahatsızlığıydı. Beynindeki uru aldıran ve şu anda yoğun bakımda yatan babasının yattığı hastanede sorularımızı içtenlikle yanıtlayan emekli yıldızla, röportajı kaydetmek için çıkarttığım iPad'i gördükten sonra ufak bir teknoloji sohbeti yaptık. Mehmet, "Bunların (iPad) bir de minisini çıkarttılar. Bence çok gereksiz" derken, başladık basketbol, spor, NBA ve özel yaşamı hakkındaki muhabbetimize. 
Utah Jazz'de oynadığı dönemde Jerry Sloan ile çalışan Okur, tecrübeli koç hakkında, "Çok iyi, başarılı ve eski toprak bir insandı. Toprak adamıydı. Cebimizde taşıdığımız müzikçalarları bilmez, eski bir minibüs kullanır ve traktör koleksiyonu yapıyordu. Ondan çok şey öğrendim" derken kendi koleksiyonuna da değinmeden edemedi: 
"Benim de bir koleksiyonum var. Forma biriktiriyorum. Basketbolun en önemli yıldızlarının, geçmişte oynayan isimlerin, futbolcuların formaları var. Cristiano Ronaldo, Lionel Messi, Thierry Henry, Arda Turan gibi isimlerin formaları koleksiyonumda bulunuyor." 
NBA'de unutulmaz maçlara çıkan, şampiyonluk yaşayan ve All-Star olan ilk Türk olma başarısını gösteren yıldız, "Benim için en unutulmazı All-Star'dı. Gerçekten çok mükemmel isimlerle birlikte oynadım. Özellikle Shaquille O'Neal ile olan 1'e 1 oyunum aklımdan çıkmıyor. All-Star spor tarihinin en önemli şovu. Maç öncesi, devamı ve sonrası tek kelimeyle harikaydı" dedi. 
Kobe Bryant'ın basketbola damga vurduğunu belirten Mehmet Okur, "Ancak şu anda bir gerçek var ki, LeBron James ondan daha iyi. Her şeyi çok iyi yapıyor ve artık zirvede. Kevin Durant de Kobe'den daha iyi şu anda. Genel olarak bir değerlendirme yaparsak Michael Jordan basketbol tarihinin en iyisiydi. Her şeyi o bu noktaya getirdi. Onunla ilk sezonumda karşılıklı oynama fırsatı yakaldım ve bana her zaman "Sakın pes etme, daha iyi olacaksın" tarzında cümleler sarf ederdi. Onun da forması koleksiyonumda elbette" şeklinde konuştu. 
"Şu an için geleceğimle ilgili herhangi bir planım yok" diyen Memo, "Aslında ailemle vakit geçirmek istiyorum önce. Onlara vakit ayıracağım. Sonrasına bakacağız. Yine de basketbolun içinde olacağım. Ancak şu anda antrenörlük düşünmüyorum" dedi. 
CEVAPLARI 
Eğer acele etmeseydim birkaç yıl daha oynardım. Ancak kariyerimde hiç böyle uzun süreli bir sakatlık yaşamadığım için bir an önce geri dönmek istedim ve bu sefer aşil tendonum yırtıldı. Daha sonra yaşadığım sırt sakatlıkları ise beni bu karara sürükledi. Uzun süredir düşündüğüm bir şeydi bu. Ani değildi. 
ABD'de kültürel aktivitelerim çok değişmedi. Ben ev insanıyım. Evde çocuklarım ve eşimle vakit geçirmeyi daha çok seviyorum. Tabii New York'a gittiğimde şehri gezmeyi seviyordum. House müzik benim tarzım. Maçlardan önce bu tarz şarkıları dinleyip müsabakaya motive oluyordum. Tabii ondaki ritmler beni de olumlu olarak etkiliyordu. 
NBA'e ilk gittiğimde ailemi özledim. Elbette eşim ve çocuklarım oradaydı ama burada ailemi, arkadaşlarımı çok özlüyordum. Türk yemeklerini çok özledim. O nedenle Türk lokantalarına çok sık gidiyordum. Ancak ben Taksim'e gitmeyi çok seven bir insan değildim. Islak hamburgeri zaten sevmezdim. Daha geleneksel yemekleri özledim. 
Utah'ta üçüncü sezonumda konferans finalinde yer aldık. Ancak NBA finallerine çıkamadık. Sebebi tecrübesizlik. O yıl San Antonio Spurs de çok iyiydi. Zaten şampiyon oldular, kendimizi biraz da bununla teselli ettik. 
All-Star'da bana bir Türk olarak saygı duyuyorlardı. Şampiyon olmam da bunda başka bir etkendi. Orada dünyanın en iyi basketbolcularıyla birlikteydim ve çok şey öğrendim. Utah da tam anlamıyla bir basketbol şehriydi. İnsanların en önemli eğlencesi buydu. Orada geçirdiğim yıllar mükemmeldi diyebilirim. 
Türk Milli Takımı'nda yer almayı çok isterdim. Ancak Bogdan Tanjevic'in oyun sistemi bana uygun değildi. Ben pota altında klasik bir 5 numara gibi oynamak istemiyordum. İyi bir şutör olduğum için NBA'deki rolü üstlenmek istedim. Tanjevic'in dediği gibi oynadık ve ben başarısız oldum. Bu nedenle de Milli Takım benim için olmadı. Dünya Şampiyonası'nda yer almayı çok isterdim. Ancak o zaman da sakatlığım beni engelledi. Tanjevic'le görüş ayrılığı yaşadık ancak hiçbir zaman kavga ya da sert bir münakaşa yaşamadık. Hatta beni iki gün önce aradı, konuştuk. Aramızda bir problem yok. 
Futbolu çok seviyorum. Zaten spor kariyerime futbolla başladım. Ancak şike süreci sonrası hâlâ net bir karar verilemedi. Sürünceme devam ediyor. Türkiye futbolu da çok keyifli bir durumda değil sanırım. Ben iyi bir Fenerbahçeli'yim. Tabii ki sarı lacivertin şampiyon olmasını istiyorum. 
Alex de Souza'nın gidişini hala anlayamadım. Neden gitti, niye böyle oldu. Sonuçta 8 yıl burada defalarca şampiyonluk yaşamış, gol krallıkları unvanını yakalamış, heykeli dikilmiş bir adam. Böyle olmamalıydı. Bence Fenerbahçe formasını giymeye devam etmeliydi. 
Enes Kanter çok iyi temeli olan bir oyuncu, artık tecrübe de kazandı. Ancak hücum yönünü geliştirmeli. Bunu ona daha önce de söyledim. İyi ribaund alıyor olabilir. Ancak daha fazla çalışmalı. Henüz çok genç ve her yıl üstüne bir özellik koyabilir. Bence çok başarılı olacak. Ömer de çok başarılı. Hidayet'le de geçenlerde konuştuk. Elinin kırılmasına çok üzüldüm. 
Basketbol oynadığım dönemde çantamdan bilgisayarımı ve iPod'umu eksiz etmezdim. Çok fazla kitap okumayı sevmiyorum bu nedenle kitap taşımam. Ama müziği çok seviyorum. 
Şimdi golf oynuyorum. Büyük keyif alıyorum. Michael Jordan da iyi golf oynardı. Ancak ben profesyonel bir şey olarak bakmıyorum. Sadece eğlenmek ve rahatlamak için oynuyorum. Oğlum Yiğit de basketbol ve golfü çok seviyor. Onun basketbolcu olmasını ve benim taşıdığım bayrağı taşımasını istiyorum elbette. 
Detroit Pistons dönemi benim için harikaydı. Yeni bir oyuncuydum ve tüm oyuncular bana yardımcı olmaya çalışıyordu. Chauncey Billups, Ben Wallace, Rasheed Wallece, Tayshaun Prince gibi isimlerle mükemmel bir kimyamız vardı. Mesela Ben Wallace çok sert ve agresif bir oyuncuydu ama saha dışında çok tatlı ve sakin bir insandı. 
Fenerbahçe'yle anlaşmayı isterdim. Burada oynamak isterdim. Ancak buna sakatlıklarım izin vermedi. İsteseydim Avrupa'da ya da Türkiye'de şu anki kondisyonum ve formumla bir süre daha oynar, para kazanırdım. Ancak bunu tercih etmedim. Her zamanki Mehmet Okur olamazsam bırakırım dedim ve bıraktım. 
Kimsenin bilmediği, her zaman sır olarak kalan şey şuydu: Her maçtan ama her maçtan önce eşimi arar sesini duyardım. O bana ayrı bir güç verirdi. Bu arada ikimizde de aynı dövmeler var. Serbest atışlardan önce eşimin adının (Yeliz) baş harfini yani Y yazan dövmeyi öperdim. Bu ona bir şekilde selam gönderme yöntemimdi.  
 
Türkiye'de birkaç sezon önce kim şampiyon olur deseydiniz Fenerbahçe Ülker ve Anadolu Efes final oynar diye cevap verirdim. Ancak şimdi durum farklı. Galatasaray, Beşiktaş ve Banvit çok iyi takımlar. Hayli çekişmeli geçiyor. 
Beko Basketbol Ligi'nin şu anda en büyük yıldızı Fenerbahçe'de forma giyen Bo McCalebb. Gerçekten çok iyi bir oyuncu. Utah'ta birlikte oynadığımız Jordan Farmar da çok değerli bir isimdir. 
MEHMET'İN EN'LERİ

Birlikte oynamayı en sevdiğiniz oyuncu
Andri Krilenko. Çünkü çok iyi bir oyuncuydu ve iyi anlaşıyorduk. Bununla birlikte Deron Williams'la da iyi bir uyumumuz vardı. Pick&Roll'larda birbirimize çok desteğimiz oldu. 
Rakip olarak oynamayı en sevmediğiniz oyuncu
Kevin Garnett. Sürekli olarak 'Trash Talk' (Sinirlendirici konuşma) yapardı. Ve iter, kakar, formamı çeker, kolumu tutardı. 
En önemli maçınız
San Antonio'yu uzun süredir yenemiyorduk. Onlara karşı aldığımız galibiyet ve attığım sayılar çok önemliydi. 
Attığınız en önemli sayı
Utah Jazz'deki ikinci sezonumda çok önemli üçlüklere imza atıyordum. O dönemde kazandırdığım maçlar oldu. Hepsi benim için değerliydi.