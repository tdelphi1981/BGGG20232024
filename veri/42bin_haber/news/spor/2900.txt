Trabzonsporlu yıldızın talipleri artıyor
Ligin ilk yarısının ardından Trabzonspor, kadrosundaki oyuncuları azaltmak için harekete geçerken Slovak oyuncu Sapara'nın talipleri artmaya başladı.Öncelikle kadrodaki 12 yabancı oyuncu sayısını azaltmak isteyen bordo mavililer, teknik direktör Şenol Güneş'in teklifi üzerine Vittek ve Cech'i daha önce gözden çıkartı. Henrique ile ilgili iyi bir teklif gelmesi durumunda bu futbolcunun da gönderilmesine onay verebileceği belirtilen Şenol Güneş'in kafasını karıştıran bir diğer olay ise Sapara'ya gelen teklifler oldu. 

ÖNCE VAZGEÇİLMEZ OLDU AMA 

Geçen sezon kiralık olarak oynadığı Gaziantepspor'da gösterdiği performansın ardından bordo mavili takıma dönüp ligin ilk haftalarında Şenol Güneş'in vazgeçilmez oyuncusu olan Sapara, bu arada Adrian'ın formunu yakalamasıyla sürekli forma şansı bulamadı. 

3 TEKLİF İDDİASI 

Ara transfer dönemi yaklaşırken Sapara'nın talipleri de artmaya başladı. Geçen sezondan bu yana Sapara'yı isteyen Gaziantepspor'un yanısıra Orduspor ve Karabükspor'un da Slovak oyuncu için bordo mavililerin kapısını çalacağı bildirildi. 

Yönetim ise şu ana kadar Slovak oyuncuyla ilgili hiçbir kulüpten resmi teklif alınmadığı, menajerler aracılığıyla çeşitli girişimlerin olduğunu belirtti. Sapara'nın gönderilmesiyle ilgili son kararı da yine Şenol Güneş'in vereceği ifade edildi.