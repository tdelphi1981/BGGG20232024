Q7 kalsa 2. olamazdık
Hilbert AKŞAM'A çok özel açıklamalar yaptı, Quaresma'yı yerden yere vurdu
 'Şu anda ligin ilk devresini 2. SIRADA BiTiRMEYi başardık. Quaresma takımdayken kaçıncıydık. Bu tabloya bakarak Beşiktaş'a ne kadar katkısı olduğunu siz de görebilirsiniz'
 SAİM BOZER
 Beşiktaş taraftarının sevgilisi ve Samet Aybaba'nın vazgeçilmez ismi Roberto Hilbert... Bu sezon Kartal'ın sağ kanadını parselleyen Alman sağ bek, takımdan ayrılan Portekizli Ricardo Quaresma'yla ilgili AKŞAM'a çok çarpıcı açıklamalar yaptı:
 - Antalya kampı nasıl gidiyor? Takımda hava nasıl?
 Her zaman olduğu gibi çok iyi gidiyor. İdman yapıyoruz. Yemek yiyoruz. İyi bir otelde kalıyoruz. Havamız bu sezon çok daha iyi durumda.
 HERKESİ ŞAŞIRTTIK
 - İlk yarı performansınız nasıldı?
 LİGİN ilk yarısında gayet iyi bir iş çıkardık. Herkese iyi bir takım olduğumuzu, takım ruhunu oluşturduğumuzu göstermek istiyorduk. Kulübümüz büyük bir değişimden geçiyor. Hiç kimse ligi iyi bir yerde bitireceğimizi düşünmüyordu. Biz herkese bunun tam tersi olabileceğini, gösterdik. Bunda da başarılı olduğumuzu düşünüyorum.
 - ilk yarıda bu denli başarılı olacağınızı tahmin ediyor muydun?
 Dürüst olmam gerekirse sezonun başında böyle bir başarı olacağını düşünmüyordum. Takım içinde kimse ligi böyle bir yerde bitireceğimizi düşünmüyordu. Ama herkese iyi işler yapabileceğimizi gösterdik.
 BAŞARI PARADA DEĞİL
 - Rakipleriniz çok fazla para harcadı. Bu sizde tedirginlik yarattı mı?
 BENİ hiç kimse hiçbir şey için tedirgin edemez. Rakiplerimiz gibi son iki sezon biz de aynı harcamaları yaptık. Bizim de iyi oyuncularımız vardı. Ama iyi bir takım olamadık. Takım ruhu şu anda olduğu gibi değildi. Yıldızlar her zaman doğrudan başarı anlamına gelmez.
 YARDIM EDEN YOKTU 
 - Geçen sezon önünde Simao ve Quaresma oynuyordu. Senin futbolunu ne yönde etkiliyorlardı? 
 Onlarla oynamak benim için daha zordu. Bu sezon hücuma çıktığımda biliyorum ki Holosko arkama gelip kadememe girecek. Benim pozisyonumu koruyacak. Son iki yılda bu böyle değildi. Onlar bana yardım etmiyordu. Çok kötü günlerdi.
 - Quaresma ile ilgili ne demek istersin? Takımda olsa nasıl olurdu?
 Bu konuyla ilgili bir şey demek istemiyorum. O olmadığında şu anda 2. sıradayız. O olduğunda neredeydik. Bu soruya cevabım bu olabilir.
 Keşke Tanju gitmeseydi
 - Takımdan ayrılmasaydı dediğin oyuncu var mı?
 BENCE Tanju takımdan ayrılmasaydı çok iyi olurdu. Ama futbol bu. Futbolda her şey çok iyi gidemez.
 Ferdi'ye bağlı değiliz
 - Fernandes hakkında ne demek istersin?
 Elbette Manuel fantastik bir oyuncu. Çok iyi bir insan. Futbol konusunda yetenekleri inanılmaz. Ama takımın öz güveni, takımın iyi oyununu tek oyuncuya indirmemiz yanlış olur. Her ne kadar Manuel çok iyi oyuncu olsa da zaman zaman fark yaratsa da biz takım olarak bir bütünüz. Bütün oyuncular olarak öz güvenimizin yerinde olması lazım. Biz oyunumuzla birbirimizi rahatlatmamız lazım. Bütün takımın oyununu tek oyuncuya indirgememiz çok yanlış olur. Bu kişi Fernandes olsa bile.
 Aybaba'yı tanımıyordum
 - Aybaba takımın başına geçtiğinde neler hissettin?
 İlk geldiğinde onu tanımadığım için ne yapacağımı bilmiyordum. Kamp döneminde onu tanıdığımda kendimi çok iyi hissettim. Hocamızın süper bir kişiliği var.
 TAKIMIN en çok saygı duyulan ismi teknik direktörümüz. Herkes onun sözünü dinliyor. Hepimizin başında o var. O bizim liderimiz. İyi bir takım oluşturdu. Karakteri olan bir takım oluşturdu. Bu oyuncularla birlikte bir takım ruhunu oluşturdu. İyi bir karakteri var. Başarımızda en büyük pay onun.
 HOCALAR BİZİ DİNLEMEZDİ
 - Aybaba'nın diğerleriyle farkı ne?
 SAMET Aybaba'nın diğer hocalardan farkı oyuncularla sürekli konuşuyor. Özellikle bireysel olarak konuşuyor. Bu da takımı çok motive ediyor. Gelip bana fikirlerini belirtmesi, benim fikirlerimi dinlemesi, özel olarak konuşması beni çok fazla etkiliyor. Diğer hocalarımızla bunları yapamazdık. Onlar bizi hiç dinlemezdi.
 Gücümüz taraftar
 - Taraftarlar için ne düşünüyorsun?
 Onlar gerçekten inanılmazlar. Bizi müthiş destekliyorlar. Her zaman yanımızdalar. Onların besteleri bizi saha içinde hırslandırıyor. Taraftarın beni çok sevdiğini düşünüyorum. Bana her zaman destek oluyorlar. Onlara layık olmak için çalışıyorum.
 Türkler Almanlar'ın gerisinde!
 - Alman ve Türk futbolunu karşılaştırır mısın. Farklar neler?
 Türk futbolu Avrupa'da düşünüldüğü gibi çok kötü bir lig değil. Ama Türk futbolu, Alman futbolunun çok gerisinde. ALMANYA'DAKİ futbol okulları gerçekten çok iyi. Türkiye'nin bu noktaya gelebilmesi için çok fazla değişikliğe gitmesi gerekiyor.
 Oğuzhan'ı tutamayız
 - Holosko ile iyi bir uyum yakaladınız. Bunun hakkında ne diyeceksin?
 O benim önümde oynadığı için çok mutluyum. Son yıllarda çok ağır eleştirildi. Bu sezon nasıl bir değişim olduğunu bilmiyorum. Ama saha içerisinde çok rahat. İşini çok çok iyi yapıyor. Öz güveni çok yerinde ve goller atıyor. Dansını da yapıyor ve ne kadar mutlu olduğunu görebiliyorsunuz. Bana katkısı büyük.
 - Sence takımda beğendiğin en genç futbolcu kim ve nedeni nedir?
 BU sorunun tek bir cevabı olabilir. Kesinlikle Oğuzhan. Muhteşem bir yeteneği ve oyun zekası var. Bu oyununu sürdürürse Beşiktaş onu elinde tutamaz.
 - Sağ bek oynamak seni etkiliyor mu?
 İyi ve kötü etkileri var. İyi olan, hücumda nasıl oynamam gerektiğini biliyorum. Eskiden sağ açık olmam şimdi beni rahatlatıyor.