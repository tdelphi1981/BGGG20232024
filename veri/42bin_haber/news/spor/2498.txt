"Takım içindeki birlikteliği sağlayacağız"
Hentbol Bayanlar Süper Ligi ekiplerinden Muratpaşa Belediyesi antrenörü Birol Ünsal, ilk yarıda kalan 3 maçı da kazanarak devreye 3'te 3 yaparak girmek istediklerini söyledi.Lige verilen 25 günlük aranın ardından deplasmanda yapacağı Anadolu Üniversitesi maçı hazırlıklarını tamamlayan Muratpaşa Belediyesi, bu maç için Eskişehir'e gitti.

Muratpaşa Belediyesi antrenörü Birol Ünsal, yaptığı açıklamada, lige verilen arayı en iyi şekilde değerlendirdiklerini belirtti.

Deplasmanda yapacakları Anadolu Üniversitesi maçı için hazırlıklarını tamamladıklarını ifade eden Ünsal, İlk yarının bitimine 3 maç kaldı. Deplasmanda yapacağımız Anadolu Üniversitesi, Çankaya Belediye ve sahamızda oynayacağımız Üsküdar maçı. Bu maçları kazanarak devreye 3'te 3 yaparak girmek istiyoruz dedi.

Milli takım maçları nedeniyle verilen aranın takımın çalışma motivasyonunu biraz düşürdüğünü dile getiren Ünsal, Milli takıma çok oyuncu veren bir takımız. Bundan dolayı gurur duyuyoruz. Oyuncularımız birbirinden ayrı kaldılar, ancak yeniden birlikteliği sağlayacağız diye konuştu.