Schalke, Augsburg'u geçemedi
Şampiyonlar Ligi'nde Galatasaray'ın rakibi Schalke 04, deplasmanda Augsburg ile golsüz berabere kaldı. 
Schalke 04, ligde düşme hattında yer alan FC Augsburg karşısında gol yollarında çok fazla etkili olamadı. Schalke 04'de, 56. dakikada Julian Draxler, 58. dakikada Lewis Holtby ve 59. dakikada Farfan bulduğu fırsatlardan yararlanamadı. LFC Augsburg'da da 69. dakikada Sascha Mölders'in sert şutu direkten döndü. Her iki takım da birer puanla sahadan ayrıldı. Schalke 04, 29 puanla 6. sıraya gerilerken, Augsburg, 13 puan ve averajla 16. sıraya yükseldi.

Mainz 05'in deplasmanda Greuther Fürth'ü 3-0 mağlup ettiği maçta ise Yunus Mallı ligde ilk golünü attı. Karşılaşmanın ilk yarısı golsüz berabere tamamlanırken, ikinci yarıda Mainz'in gollerini 53. ve 84. dakikalarda Adam Szalai ve 65. dakikada Yunus Mallı kaydetti. Yunus'un 13. dakikada sarı kart gördüğü maçta, Greuther Fürth'te milli futbolcu Sercan Sararer 90 dakika forma giydi. Mainz 05, puanını 30'a çıkartarak 5. sıraya yükselirken, Greuther Fürth, 9 puanla son sırada kaldı.

Hannover 96, sahasında Wolfsburg'u 2-1 mağlup ederken, Eintracht Frankfurt-Hoffenheim ve Borussia Mönchengladbach-Fortuna Düsseldorf maçları da aynı skorla tamamlandı.

Ligde bir gün önce oynanan karşılaşmada Borussia Dortmund, sahasında FC Nürnberg'i 3-0'la geçmişti.

FC Augsburg-Schalke 04: 0-0
Hannover 96-VfL Wolfsburg: 2-1
Eintracht Frankfurt-Hoffenheim: 2-1
Greuther Fürth-Mainz 05: 0-3
Borussia Mönchengladbach-Fortuna Düsseldorf: 2-1

Ligde bu akşam Bayer Leverkusen, SC Freiburg'a konuk olacak. Yarın da, Hamburg-Werder Bremen ve Stuttgart-Bayern Münih maçları yapılacak.