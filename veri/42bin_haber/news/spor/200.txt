Çocukları internetten örgütlüyorlar
Gerekli görüşmeler, tavizler, esneklikler, her şeyi yaptık. Çocukları internet üzerinden örgütleyip karşımıza çıkarıyorlar. Yapanları biliyorum, ayıp oluyor! Artık 'yeter' diyorum
 SAİM BOZER
 Beşiktaş'ta Ricardo Quaresma konusu artık kabak tadı vermeye başladı. Ne Q7 'Feda' diyor, ne de yönetim affediyor. Son olarak bazı taraftarın kulüp binasına yürüyüp pankartlar ve sloganlarla yönetimi protesto etmesi bardağı taşıran son damla oldu. Dün yapılan bayramlaşma töreninden sonra basın konuyla ilgili sorularını yanıtlayan Beşiktaş Başkanı Fikret Orman, '30 defa konuştum. Quaresma konusu kapanmıştır' dedi.
 BİZ HER ŞEYİ YAPTIK AMA
 ORMAN, şunları söyledi: 'Çocukları internet üzerinden örgütleyip, insanları Beşiktaş Kulübü'nün karşısına çıkarmak doğru değil. Yapanları biliyorum, ayıp oluyor. Quaresma konusu kapanmıştır. Bu 'kapanmıştır' lafını 30 defa konuştum. Her ortamda söyledim. Gerekli görüşmeler, tavizler, esneklikler, her şeyi yaptık. Artık 'yeter' denecek noktaya gelinmiştir.
 ÇOK BÜYÜK
 BİZ de o 'yeter'i dediğimiz için konu bitmiştir. Beşiktaş forması, çok büyük bir forma. Oyuncularımız o formanın ne kadar büyük olduğunun farkındalar ve ona layık olarak oynuyorlar. Sporcularımızı Kasımpaşa maçı nedeniyle tebrik ediyorum. Hepsi inanılmaz özveriyle oynadı.''
 Akaretler'de bayram var!
 Beşiktaş Kulübü Başkanı Fikret Orman, yönetim kurulu üyeleri, divan ve kongre üyelerinin yanı sıra alt yapı sporcuları Akaretler'deki bayramlaşma törenine katıldı. Başkan Orman, 'Önümüz aydınlık, iyi günler bizi bekliyor' dedi.
 Orman'dan Cumhuriyet mesajı
 BEŞİKTAŞ Kulübü Başkanı Fikret Orman, Cumhuriyetin 89. kuruluş yılı nedeniyle bir kutlama mesajı yayınladı. Beşiktaş'ın resmi internet sitesindeki mesajda Fikret Orman şu mesajları verdi: 'Başta devletimizin kurucusu ulu önderimiz Atatürk ve silah arkadaşları olmak üzere, aziz vatanımız uğruna can vermiş tüm şehitlerimizi, rahmetle ve minnetle bir kez daha anıyoruz.'