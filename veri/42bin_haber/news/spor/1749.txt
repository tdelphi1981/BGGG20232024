12 haftada 3 kırmızı 2 sarı kart gördü
Spor Toto Süper Lig'de Sanica Boru Elazığspor'un stoperi Sedat Bayrak, geride kalan 12 haftada gördüğü 3 kırmızı ve 2 sarı kartla ligin en hırçın ismi oldu.Spor Toto Süper Lig'in geride kalan 12 haftasında en fazla kart gören ekibi Sanica Boru Elazığspor'un stoperi Sedat Bayrak da gördüğü kartlarla bu alanda ilk sırada yer aldı.

Geride kalan haftalarda 3 kırmızı, 2 de sarı kart gören Sedat Bayrak, ligin en hırçın ismi oldu. Ligin ilk haftasındaki Fenerbahçe maçının 64'üncü dakikasında kırmızı kart gören ve lige şanssız bir başlangıç yapan Sedat Bayrak, cezası nedeniyle ligin 2. haftasındaki Trabzonspor maçında yer alamadı.

Cezasını tamamlayan Bayrak, üçüncü haftadaki Kasımpaşa maçının 77. dakikasında da kırmızı kart gördü. Bayrak, son olarak geçen hafta İstanbul Büyükşehir Belediyespor maçının 80. dakikasında da maçın hakemi tarafından kırmızı kartla cezalandırıldı.

Bayrak, 10. haftadaki Gençlerbirliği ve 11. haftadaki Kayserispor maçlarında ise sarı kart gördü. Oynadığı 8 karşılaşmanın 5'inde kart gören Bayrak, ligin 12 haftalık bölümünde, kart sayısında ilk sırada yer alıyor.

Ligde geride kalan 12 haftada kırmızı kart gören futbolcular şöyle:

Futbolcu ve gördüğü kırmızı kart sayısı Takımı
---------------------------------------- 
-------------------------------
Sedat Bayrak (3) Sanica Boru Elazığspor
Veli Kavlak (1), Oğuzhan Özyakup (1) Beşiktaş
Aykut Demir (1), Ramazan Köse (1) Gençlerbirliği
Fabian Ernst (1), Sancak Kaplan (1) Kasımpaşa
Promise İsaac (1), Fehmi Emre Güngör (1) Medical Park Antalyaspor
Caner Erkin (1) Fenerbahçe
Hürriyet Güçer(1) Eskişehirspor
Senijad İbricic (1) Gaziantepspor
Mahmut Ertuğrul Taşkıran (1) Kayserispor
Ouissem Ben Yahia (1) Mersin İdmanyurdu
Ekrem Ekşioğlu (1) İstanbul Büyükşehir Belediyespor
Kadir Bekmezci (1) Sivasspor