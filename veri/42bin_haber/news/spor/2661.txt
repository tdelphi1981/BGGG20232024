Clippers üst üste 9. kez galip
Batı Konferansı'nın 3'üncüsü Los Angeles Clippers, Ersan İlyasova'nın forma giydiği Milwaukee Bucks'ı, deplasmanda 111-85 yenerek, üst üste 9'uncu maçından da galibiyetle ayrıldı. 
Matt Barnes'ın kenardan gelerek 21 sayı kaydettiği ve maçın en skoreri olduğu Clippers'da yıldız oyun kurucu Chris Paul, 10 sayı ve 13 asistle "double double" yaptı. Clippers'ın uzunları Blake Griffin, 18 sayı, 11 ribaund ve DeAndre Jordan 15 sayı, 11 ribaundla "double double"a imza attı.

Bucks'da ise Marquis Daniels, 16 sayı ve 5 ribandla takımının en skorer ismi olurken, Kamerunlu forvet Luc Mbah a Moute de 11 sayı ve 6 ribaunluk katkı yaptı. Yüzde 36'lık saha içi isabet oranıyla maçı tamamlayan Bucks'da, guard ikilisi Monta Ellis ile Brandon Jennings, 27'de 7 şut isabetiyle toplam 22 sayıda üretebildi. Ersan İlyasova ise benchten gelerek, 8 sayı ve 4 ribaund ile oynadı.