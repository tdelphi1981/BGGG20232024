Henüz mağlubiyetle tanışmadılar
Türkiye Profesyonel futbol liglerinde mücadele eden 124 takımdan 4'ü henüz mağlubiyet yüzü görmedi.Profesyonel futbol liglerinde, Spor Toto Süper Lig'de 18, PTT 1. Lig'de 18, Spor Toto 2. Lig Beyaz ve Kırmızı Grup'ta 17'şer, 3. Lig 1, 2 ve 3'ncü Grup'ta 18'er olmak üzere 124 takım mücadele ediyor.

Spor Toto 2. Lig'de Polatlı BUGSAŞ Spor ve Hatayspor ile 3. Lig'de Diyarbakır Büyükşehir Belediyespor ve Altınordu yollarına yenilgisiz devam ediyor.

Süper Lig ve PTT 1. Lig'in en az mağlupları

Süper Lig'de geride kalan 12 hafta sonunda yenilgisiz takım bulunmuyor. Galatasaray, Fenerbahçe ve Gençlerbirliği 2'şer yenilgileriyle, ligin en az mağlup olan takımları arasında yer alıyor.

PTT 1. Lig'de de geride kalan 12 hafta sonunda namağlup unvanlı takım yer almıyor. Puan cetvelinde 4'üncü sırada bulunan Manisaspor, bu süreçte sadece 1 kez mağlubiyet yüzü görerek, bu ligin en az mağlubu konumunda.

Bilekleri bükülmedi

Spor Toto 2. Lig'de 17'şer takımın mücadele ettiği Beyaz ve Kırmızı gruplarda da 12 hafta geride kaldı.

Beyaz Grup'ta lider İnegölspor, en yakın takipçisi olan 2'nci sıradaki Balıkesirspor, 4'üncü sıradaki Yeni Malatyaspor ve 6'ncı sıradaki Kırklarelispor, birer kez sahadan üzgün ayrılmak zorunda kalan takımlar oldu.

Kırmızı Grup'ta ise 12 haftalık dilimde lider Polatlı BUGSAŞ Spor ile sıralamada hemen arkasından gelen Hatayspor'un henüz bileği bükülmedi. Lider Polatlı BUGSAŞ Spor'un oynadığı 11 karşılaşmada 7 galibiyet, 4 beraberliği bulunurken, ikinci sıradaki Hatayspor ise 11 karşılaşmadan 4 galibiyet, 7 beraberlikle ayrılmasını bildi.

3. Lig'in yenilmezleri

Spor Toto 3. Lig'de 54 takımın mücadele verdiği 3 ayrı grupta, Diyarbakır Büyükşehir Belediyesi ve Altınordu mağlubiyet yüzü görmeyen takımlar.

1. Grup'ta lider Diyarbakır Büyükşehir Belediyespor, oynadığı 12 maçın tamamını da kazanarak profesyonel liglerde geride kalan haftalarda hiç puan kaybetmeyen tek takım unvanına sahip.

Yenilgisiz takımın bulunmadığı 2. Grup'ta lider Aydınspor 1923, Menemen Belediyespor, Sivas Dört Eylül Belediyespor ve Hacettepe 2'şer kezle en az mağlubiyet üzüntüsü yaşayan takımlardan oldu.

3. Grup'ta ise puan cetvelinde 2'nci sırada yer alan Altınordu, 12 karşılaşmadan 9 kez galip, 3 kez de beraberlikle ayrılarak yenilgi yüzü görmedi.