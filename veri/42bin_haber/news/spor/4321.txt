'Şampiyon' sezonu Avustralya'da açacak
Milli motosikletçi Kenan Sofuoğlu, Dünya Supersport Şampiyonası'ndaki ilk yarışına Şubat sonunda çıkacak. Dünya şampiyonu milli motosikletçi Kenan Sofuoğlu, AA muhabirine yaptığı açıklamada, Dünya Supersport Şampiyonası'nda yeni sezona 24 Şubat'ta Avustralya'nın Phillip Island pistinde ''Merhaba'' diyeceğini söyledi.

Kenan Sofuoğlu, gereken her şeyin hazır olduğunu belirterek, ''İlk yarışa 1 ay gibi bir süre kaldı. Yarış 24 Şubat'ta, ancak bir hafta önce resmi antrenmanlarımız var Avustralya'da. Yani şampiyonanın ilk yarışına kadar önümde iki test var. Şimdilik hiçbir aksilik yok. Zaten bu testin sonucunda çıkan derecelerden nerede olduğumuzu göreceğiz'' dedi.

Yarış takvimine, ilk kez Hindistan yarışı konulduğuna dikkati çeken Sofuoğlu, ''Aslında bugünlerde orada testimiz olacaktı, ancak motosikletimiz yeterince hazır olmadığı için testi iptal ettik. Ben de pisti diğer pilotlarla birlikte ilk kez göreceğim. Orada evsahibi takım olarak yarışacağız ama ekstra bir testimiz olmayacak'' diye konuştu. 

Şampiyon motosikletçi, bu aralar genç yetenekler Harun Çabuk ve Toprak Razgatlıoğlu ile ilgilendiğini ve onlara hazırlık antrenmanları yaptırdığını söyledi.