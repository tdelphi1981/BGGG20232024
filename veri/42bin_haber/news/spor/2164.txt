Madrid'e rağmen yola devam
Şampiyonlar Ligi C Grubu'nda son haftaya 3. sırada giren Hollanda ekibi Ajax, Real Madrid'e deplasmanda 4-1 yenilmesine rağmen grubu 3. sırada tamamladı. Ajax, yoluna UEFA Avrupa Ligi'nde devam edecek.
Maça iyi başlayan Real Madrid, gruptaki ikinciliğini garantilemesine rağmen rakibi karşısında erken bir gol buldu. Karim Benzema, Modric'in harika pasıyla Ajax savunmasının arkasına hareketlendi. Topu istediği gibi kontrol edemeyen Benzema, kale sahası önündeki Ronaldo'ya çıkardı. Cristiano Ronaldo'nun sert vuruşu da Real Madrid'i 13. dakikada 1-0 öne geçirdi.

Golden sonra da Real Madrid, oyunun kontrolünü rakibin vermedi. Eflatun-beyazlılar, 28. dakikada skoru 2-0 yaptı. Modric'in attığı güzel pasa hareketlenen Callejon, vuruşunda takımının 2. golüne imza attı.

Karşılaşmanın ilk yarısı, Real Madrid'in 2-0'lık üstünlüğü ile sonuçlandı.

İkinci yarının başında ise Kaka takımının 3. golünü attı. 49. dakikada aldığı topla Ajax ceza sahasına doğru hareketlenen Brezilyalı yıldız, yaklaşık 20 metreden sol ayağıyla çok güzel vurdu ve maçta durumu 3-0'a getirdi.

Konuk takımda Boerrigter, 59. dakikada skoru 3-1'e getirse de maçın kalan dakikalarında Real Madrid'in üstün oyunu devam etti. İspanyol ekibi, 88. dakikada Callejon ile durumu 4-1'e getirdi.

Kalan dakikalarda başka gol olmadı ve Real Madrid, Ajax'ı 4-1'le evine yolladı. Bu sonuca rağmen Ajax, Manchester City'nin Almanya'da puan alamaması nedeniyle grubu 3. sırada tamamladı.