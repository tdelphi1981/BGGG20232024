Rekabet Kurulu'ndan TSSF kararı
Rekabet Kurulu, Türkiye Sualtı Sporları Federasyonu (TSSF) hakkında başlatılan soruşturmada Federasyona idari para ceza verilmesine gerek olmadığına karar verdi.
Rekabet Kurumu'nun internet sitesindeki duyuruda, TSSF tarafından Dünya Sualtı Etkinlikleri Konfederasyonu (CMAS) dışındaki eğitim sistemlerine yönelik çeşitli uygulamalar ile ilgili kanunun ihlal edilip edilmediğinin tespitine yönelik yürütülen soruşturma sonucunda, tespitler ve ilgili tarafların savunmaları, toplanan tüm bilgi ve belgeler ile soruşturma raporu, ek yazılı görüş ve sözlü savunma toplantısındaki açıklamaların değerlendirildiği ifade edildi.

Buna göre Kurul, Federasyonun, CMAS dışındaki eğitim sistemlerine yönelik çeşitli uygulamalarının ihlal niteliği taşımadığına, dolayısıyla idari para cezası verilmesine gerek olmadığına oy çokluğu ile karar verdi.