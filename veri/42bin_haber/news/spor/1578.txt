'Ferguson zaten bize söylemişti'
Galatasaray Kulübü Yönetim Kurulu Üyesi Abdurrahim Albayrak, katıldığı forumda ilginç açıklamalarda bulundu.
 Galatasaray Kulübü Yönetim Kurulu Üyesi Abdurrahim Albayrak, Şampiyonlar Ligi'nde gruptan 10 puanla çıkacaklarını söyledi.
 Maltepe Üniversitesi Adnan Saygun Sahnesi'nde endüstriyel futbol konulu foruma katılan Albayrak, basın mensuplarına yaptığı açıklamada, Manchester United karşısında inançlarının zaferini aldıklarını belirterek, "Allah'ın izniyle biz bu gruptan 10 puanla çıkacağız. Kimsenin şüphesi olmasın. Alex Ferguson daha ilk maçta Galatasaray'ın bu gruptan çıkacağını söylemişti. Dün akşam da onu yeniledi. Galatasaray'ın Manchester'da da çok iyi oynadığını ve galibiyeti kaçırdığını söyledi" dedi.
 Manchester United'ın İstanbul'a gelişinde havalimanında yaşanan olaylarla ilgili olarak da Albayrak, şunları söyledi:
 "Taraftarlarımızı çok seviyorum. Geçen sene Türkiye'nin en centilmen seyircisiydi. En az 36 bin kişiye oynanan statta en ufak bir olay çıkarmayan taraftarlarımıza sonsuz teşekkür ediyorum. İngiltere'ye gittiğimizde İngiliz polisi ile yaşanan tatsız olaylar nedeniyle mi cereyan etti bilemiyorum, ama ne olursa olsun taraftarlarımızı sağduyuya davet ediyorum. Havalimanında o tatsız olaylar olmuş olsa idi, UEFA'nın talimatları gereği bu takım dönmüş olsa idi, dün akşam biz bu maçı oynayamayabilirdik. Soyunma odasında da bu güzel tabloyu yaşayamamış olacaktık. Özellikle Fatih hocamızın Ferguson ile o dostluğu, samimi görüşmeleri havada kalacaktı, bozulacaktı. Bundan da tüm camiamız çok üzülecekti. İstanbul Emniyet Müdürlüğü Teşkilatı'ndaki tüm çalışanlara teşekkür ediyorum. En ufak bir olay olmadan havalimanında tatlıya bağlanmıştır. En ufak bir problem olmadan Manchester takımı stada ve otellerine ulaşmıştır. Dün de sahada en ufak bir şey olmadan maç tamamlanmıştır. İngiliz seyircisi de hayret ve hayranlıkla o muhteşem gösteriyi izlemiştir. Bu gurur da Türkiye'ye ve Galatasaray'a yeter diye düşünüyorum."
  
 -DHA-