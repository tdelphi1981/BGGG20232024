"Süper Lig'den farksız"
Rusya'nın başkenti Moskova'da her yıl Türk şirketleri arasında düzenlenen Gazetem Futbol Turnuvası'nda dün akşam 9.kez start verildi.
Rusya'da 15 günde bir Türkçe yayımlanan ve Rusya'nın ilk Türkçe gazetesi olan 'Gazetem' Gazetesi'nin düzenlediği, yaklaşık 20 farklı ülkeden oyuncunun oynadığı ve 2 ay süren futbol turnuvası dün akşam oynanan Kebap House Arbat-Çalkan Group, Glavstroy-Altın Yıldız ve Yamata-Realty Stroy takımları arasında oynanan ilk hafta karşılaşmaları ile başladı.

9. GAZETEM FUTBOL TURNUVASI BAŞLADI / WEB TV 
Asya, Afrika, Avrupa hatta Amerika kıtasından oyuncuların yer aldığı karşılaşmalar renkli görüntülere sahne olurken ilk hafta ortaya seyir zevki yüksek maçlar çıktı. Rusya'da faaliyet gösteren Türk şirketlerin, çalışanları ile kurdukları takımlarla mücadele ettikleri karşılaşmalarda, oyuncuların büyük çoğunluğu Türk futbolculardan oluşuyor. Ancak takımların sahada aynı anda en fazla 3 yabancı oyuncu oynatma kuralı da bulunuyor. 
Bir dönem Galatasaray'da futbol oynamış ve ikizler olarak bilinen Nejat-Murat kardeşlerden Moskova'da tekstil işi ile uğraşan Nejat İnan, Gazetem'de aynı zamanda spor köşe yazarı olduğunu belirterek, "Bu yıl 9.'su oldu. 9 yıldır sürekli olarak çok güzel bir atmosferde devam etti. Çok çeşitli yerlerden çok ayrı yerlerden burada olan arkadaşlarımız var. Burada sporu paylaşıyoruz bu güzelliği paylaşıyoruz. Burada yaşayan gurbetçiler için muhteşem bir organizasyon.  
Takımlar artık bu işe ciddi mesai harcamaya başladılar ve inanır mısın gerek formaları olsun, gerek kullandıkları diğer malzemeler, süper lig oyuncularının malzemesinden farksız. Zaten maçları profesyonel Rus hakemler yönetiyor.  
Turnuvaya katılan her takım Gazetem kupasını kaldırmak için çok büyük emek sarf ediyor. Çoğu takım turnuva öncesi hazırlık dönemi yapmaya başladı" dedi.