"Alex artık onlarda değil"
 
 Fenerbahçe’nin UEFA Avrupa Ligi’nde rakibi olan BATE Borisov Teknik Direktörü Viktar Hancharenka, "Her takımın güçlü oyuncuları ve taraflarının yanı sıra zayıf tarafları da var. Fenerbahçe maçının kalitesini biliyoruz. Bizim hedefimiz rakibimizin zayıf taraflarını bulmak ve güçlü olmak olacak" dedi.
 
 Antalya’nın Serik ilçesine bağlı Belek’de kamp çalışmalarını sürdüren Belarus temsilcisi BATE Borisov Teknik Direktörü Viktar Hancharenka, Fenerbahçe ile oynayacakları maç öncesi Türk medyasına açıklamalarda bulundu.
 
 Bir gazetecinin "Şampiyonlar Ligi’nden çıkıp UEFA Ligi’ne devam etmek sizin için baskı oluşturuyor mu-" sorusuna Hancharenka, "Tabi ki Şampiyonlar Ligi’nden çıkıp UEFA Ligi’ne devam etmemiz biz için bir baskı oluşturmuyor. Şampiyonlar Ligi’ne çıkmak da bir tecrübe. UEFA’da ilk 16’ya girmek de bir başarıdır. UEFA’da oynayan takımlar küçük takımlar değil. Şampiyonlar Ligi’nde Lille gibi bir takımı arkada bırakarak UEFA Ligi’ne devam ettik" diye konuştu.
 
 Hancharenka, Fenerbahçe’yi ve yeni transferi Emre’yi yeterince bilip bilmediği ve Fenerbahçe’nin cezası nedeniyle taraftarsız maç oynayacak olmasının avantaj olup olmadığı yönündeki sorulara, "Fenerbahçe ve yeni transferi Emre için yeterli bilgimiz var. Takımı az çok biliyoruz. Seyirci önünde oynamak isterdik. Böyle bir ceza geldiği için yapacak bir şey yok. Bizim için futbol seyircili olmak zorunda. Biz isterdik ki seyircili olsun" şeklinde cevap verdi.
 
 Belarus’taki hava şartlarından dolayı Türkiye’de endişe edildiği, hava şartlarının kendileri için avantaj olup olmayacağı yönündeki soru üzerine Viktar Hancharenka, "Biliyorum ki Türkiye’de de aynı hava şartları oluyor. O tarihlerde 0 derece veya artı, sıfırın altında 2 derece olacak. Herhangi bir şeyden çekinileceğini zannetmiyorum. Paris Saint Germain ile oynarken sıfırın altında 17 derece vardı, bu kez o kadar soğuk olmayacak" dedi.
 
 Fenerbahçe’nin geçtiğimiz hafta yenilgi aldığı Sivasspor maçını izlediğini belirten Hancharenka, şöyle konuştu:
 "Her takımın başına gelebilir. Bazen iyi oynarsın, bazen kötü. Bu her takımın başına gelebilecek şeydir. Teknik heyet olarak rakibinizin kalitesini bilmek. Önemli olan oyunun kalitesini bilmek. Her takımın güçlü oyuncuları ve taraflarının yanı sıra zayıf tarafları da var. Fenerbahçe maçının kalitesini biliyoruz. Bizim hedefimiz rakibimizin zayıf taraflarını bulmak ve güçlü olmak olacak. Bizim için rakibimizin kimle oynadığı ve aldığı sonuç fark etmiyor. Önemli olan maçın kalitesidir. Bizim buradan çıkaracaklarımız, oyun kalitesiyle ilgi artılar ve eksiler."
 
 Hancharenka, bir gazetecinin, "Alex olsaydı işimizin zor olacağını düşünür muydunuz-" sorusuna da " Alex’li maçları da biliyoruz. Ama şu anda Alex yok. Alex büyük oyuncu olabilir, ama Fenerbahçe’de değil" cevabını verdi.
 
 YARIN ANTALYA'DAN AYRILACAK
 
 Antalya kampını bu akşam basına kapalı olarak yapacağı son antrenmanla tamamlayarak yarın sabah Belarus’a gidecek BATE Borisov, bugünkü hazırlıkları kapsamında, Moldova’nın FC Milsami takımı ile hazırlık maçı yaptı.
 
 Golsüz tamamlanan maç sonunda, Belarus takımının Fenerbahçe karşısında forma şansı bulacak oyuncuları 20 dakikalık düz koşu çalıştı.
 
 AA
  