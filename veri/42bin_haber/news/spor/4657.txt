Ben de Katar'ı istiyorum
Aybaba, Nene'nin Katar'a gitmesiyle ilgili, 'Oyuncular para için oraya gidiyor. Keşke bize de teklifler gelse' göndermesinde bulundu
 SAİM BOZER
 Beşiktaş Teknik Direktörü Samet Aybaba, sezon başından bu yana istediği Nene'nin Al Gharafa'ya gitmesiyle ilgili esprili bir açıklama yaptı. Aybaba, şunları söyledi: 
 'FUTBOLCULAR böyle yerlere giderek ceplerini dolduruyorlar. Katar gibi Arap ülkeleri futbolcular için büyük şans. Oraya gidenler parayı tercih etmiş oluyor. Keşke bize de emeklilik yıllarımızda oralardan teklif gelse biz de oralara gidip bu paraları kazanabilsek. Bizlerin böyle şansı olmuyor.' 
 FERDİ İBB'YE ZOR  
 SAKAT oyuncuların son durumları hakkında da bilgi veren Aybaba, 'Mustafa Pektemek'in hazır olarak dönmesi için 1.5 aylık bir süreye ihtiyacı var. Herkes, doktor, pilot, teknik direktör oluyor. Sonra 'yok oyuncu erken döndü, geç döndü' tartışmaları yapılıyor. Biz sağlık ekibinin raporlarına göre hareket ediyoruz. Onlar ne diyorsa onu yapıyoruz. Fernandes'in eksikleri var. İBB maçının kadrosunda olacak ama sahada yer alması zor. İkinci yarı belki oyuna alabilirim' diye konuştu.