Ertuğrul Sağlam: Şimdi bana gönül koyuyorlar ama...
Bursaspor ile yollarını ayıran teknik direktör Ertuğrul Sağlam, 'Şimdi bana gönül koyuyorlar ama bu bağın zedelenmemesi adına böyle bir karar aldım. Tekrar bir araya geldiğimizde ilişkiyi sıfırdan başlatmaktansa güzel bir yerden başlamak daha doğru olur' dedi.
Sağlam, Heykel'deki tarihi binada Bursa Büyükşehir Belediye Başkanı Recep Altepe'ye veda ziyaretinde bulundu.

Yeşil-beyazlı kulüpte görev yaptığı 4 yıllık içinde Altepe'den önemli destek gördüğünü ifade eden Sağlam, bu süre zarfında önemli çalışmalara imza attıklarını vurguladı.

Sağlam, önceki gün Bursaspor'un Vakıfköy Tesisleri'nde milli takım hocalarıyla bir araya geldiğini ve 16 yaş milli takıma Bursa'dan 9 futbolcunun gittiğini hatırlattı.

Milli takım hocalarına Vakıfköy Tesisleri'nde yaşanan dönüşüm sürecini anlattığını aktaran Sağlam, 'Büyükşehir Belediye Başkanı Altepe'nin bu işte ne kadar emeği olduğunu söyledim. Her dönemde yanımızda oldunuz, bize güç verdiniz. Bu nedenle teşekkür ediyorum, hakkınızı helal edin' dedi.

Bursa'da görev yaptığı süre içinde güzel ilişkiler oluştuğunu ve zedelenmemesi gereken bağların kurulduğunu dile getiren Sağlam, şöyle devam etti:

'Şimdi bana gönül koyuyorlar ama bu bağın zedelenmemesi adına böyle bir karar aldım. Tekrar bir araya geldiğimizde ilişkiyi sıfırdan başlatmaktansa güzel bir yerden başlamak daha doğru olur. Ben 37 yaşında Beşiktaş'a antrenör oldum. 1,5 yıl sonra kendi isteğimle ayrıldım. Çünkü saygınlığım zedeleniyordu o gün için. Ama o ayrılış, Türk futbol tarihinde belki bir daha yaşayamayacağım güzel bir başarının başlangıcı oldu. Bursaspor'da şampiyonluğu yaşadık. Bu gidişin de bir hayrı olacağına inanıyorum.'

Altepe de Bursasporlular için Sağlam'ın yerinin bir başka olduğunu dile getirdi. Bursaspor'un 'Bir havasının olduğunu' ancak kulübün, Sağlam ile daha fazla Türkiye gündemine geldiğini vurgulayan Altepe, 'Bursaspor tarihinde ilk defa şampiyonluğu yaşadı. Bunu yaşatan teknik ekibin başında siz vardınız. Sizinle birlikte tarihi bir olay gerçekleşti. Tüm Bursasporlular adına size şükranlarımı sunuyorum. Bursalıların gönüllerinde ayrı bir yeriniz olduğunu bilin. Ancak şartlar değişebiliyor, inşallah değişik gelişmeler yaşanabilir. Güzel günler yaşadık. Bursa'da güzel bir hava oluştu. Şampiyonlukla Türkiye'nin her yerinde timsah yürüyüşü yapıldı. Daha önemli görevlere geleceğine inanıyorum. Kararınız sizin ve aileniz için hayırlı olsun' dedi.

Recep Altepe, Bursa hatırası olarak Ertuğrul Sağlam'a Bursa bıçağı hediye etti.

Ziyarette, Bursa Kent Konseyi Başkanı Mehmet Semih Pala ile Büyükşehir Belediyespor Kulübü Başkan Yardımcısı İlhan Satık da hazır bulundu.