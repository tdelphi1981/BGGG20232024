Herkese ballı börek bize tarhana
Paris'teki dünya şampiyonasında 1 altın, 1 gümüş ve 2 bronz alan şampiyonlar, 'Kim olsa aynı şeyi hisseder. Ödülde üvey evlat muamelesi görüyoruz' dedi
 Türkiye'ye tarihi bir başarı kazandıran Karate Milli Takım'ı, AKŞAM'ın onur konuğuydu. Takım halinde erkeklerde dünya ikincisi, bayanlarda ise dünya üçüncüsü onuru yaşatan 'Kahramanlar,' ödül yönetmeliği yüzünden buruktu. 
 ENES Erkan, Yavuz Karamollaoğlu, Serap Özçelik ve Şeyda Burucu bu başarıyı Türkiye'ye armağan ederken, karşılığını alamamaktan da şikayetçi. Başbakan Recep Tayyip Erdoğan ile Gençlik ve Spor Bakanı Suat Kılıç'ın bu eşitsizliği ortadan kaldıracağına inanıyorlar. İşte şampiyonların mesajları:
 ORANTILI DEĞİL
 BİZ de ülkemizi temsil ediyoruz. Ödül yönetmeliğinde üvey evlat muamelesi görüyoruz. En kötü ihtimalle Dünya ve Avrupa şampiyonalarında ödüller eşitlenmeli. Başarıların karşılığında verilen ödüller çok düşük.
 BİRİNE 5 BİRİNE 1
 ORADA dövüşürken ödül  aklımıza bile gelmiyor. 'Ben şu tekmeyi atmayayım, şu yumruğu atmayayım, az ödül alacağım' düşüncesi olsa zaten insan başarılı olamaz. Ancak döndüğümüzde ödüller dağıtılıyor, diğerleri 500 altın, biz 75 altın alıyoruz. Bu eşitsizlik yüzünden burukluk oluyor. Herkes eşit olsa sorun yok. Kimine ballı börek, kimine tarhana çorbası. Ümit ediyoruz düzelir.
  DEVLETİN ADAMI!
 DİĞER sporcular devlet sporcusu sayılırken, bizim böyle bir avantajımız da yok. Bir güreşçi uluslararası başarı elde edince devletin sporcusu oluyor, sporu bıraktıktan sonra da maaşa bağlanıyor, bizde bu da yok.
 Bakan çözecek
 KARATE Federasyonu Başkanı Esat Delihasan ise sporcuların sorunlarını Bakan Suat Kılıç'la konuştuklarını söyledi. Federasyon olarak Gençlik ve Spor Bakanı Suat Kılıç'tan her türlü desteği gördüklerini söyleyen Başkan, 'Ödül konusunda da hem Başbakanımız hem de Bakanımız federasyonların bir çalışma yapmasını istedi. Şu an bu yapılıyor. Mağduriyetler giderilecek. Sadece eksikleri konuşmak yanlış. Bakanlık bizim bütçemizi 1.5 milyon TL'den 5 milyon TL'ye çıkardı. Her türlü imkanı verdi' dedi.
 Özçelik: Fransa'yı Kıskandık
 SERAP Özçelik, Fransızlar'ın 17 bin kişilik salonu tamamen doldurmasını kıskandığını söyledi. Türkiye'de böyle salonlarda maç yapmayı düşlediklerini belirten Serap, 'Bilet almak için 4 bilete 60 euro verdik. Burada ücretsiz maçları bile kimse izlemiyor' dedi.
 Enes'e daire sözü
 İŞADAMI Kurtuluş Çalışkan, dünya şampiyonu olan Enes Erkan'a daire sözü verdi. Sakarya Belediyesi de Enes'e daha önce 'dünya şampiyonu olursa' ev vaadinde bulunmuştu. EGO'nun sporcusu olan Sibel Şimşek de Büyükşehir Belediye Başkanı Melih Gökçek tarafından ödüllendirilecek. KASKİ'nin sporcusu olan Yavuz Karamollaoğlu'na da Kayseri'de çeşitli ödüller verilmesi bekleniyor.
 
  