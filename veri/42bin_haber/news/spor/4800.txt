Hadise çıkacak
Efesli Vujacic 'Yabancılar karması çok güçlü. Avrupa Ligi'ne katılsa, şampiyon olur' dedi. All Star maçının 'En Değerli Oyuncusu' bu kez facebook ve twitter üzerinden belirlenecek
 Beko Basketbol Ligi yıldızlarını buluşturacak 'Beko All Star 2013' pazar günü İstanbul Ülker Sports Arena'da yapılacak. Toplantıya katılan A.Efes'in iki yıldızı, karmaya seçilen oyuncuların gücüne dikkat çekti. 
 A.EFES'İN Sloven yıldızı Sasha Vujacic, 'Bu organizasyonda ikinci kez yer alacağım. Yabancı Yıldızlar Karması güçlü bir kadro. Her pozisyonda kariyerleri belli, güçlü oyuncular var. Öyle güçlü bir kadro ki, Euroleague'de oynasak, şampiyon olabiliriz. Oy veren herkese teşekkür ederim' diye iddialı konuştu. 
 ALL STAR'DA HADİSE ÇIKACAK
 EFES'in bir diğer yıldızı Dusko Savanovic de Vujacic gibi çok iddialı açıklamalar yaptı: 'All Star'ın parçası olmak onur verici. Taraftarlara ve oy kullananlara çok teşekkür ediyorum. Son derece iyi bir takımımız var. Geçen yıl olduğu gibi bu sene de kazanacağız.'
 BEKO All Star'ın MVP ödülü için bu sene taraftarlar da oy kullanabilecek. Basketbolseverler, twitterda 'TBForgtr' ve facebook'ta 'tbltbf' adresindeki anket üzerinden oylarını verebilecekler. Yüzde 50'si basın mensuplarının, yüzde 50'si ise basketbolseverlerin oylarıyla belirlenecek olan MVP ödülü maçın hemen ardından sahibini bulacak. Hadise konserinin de yer alacağı organizasyonda basketbolseverler Brooklynettes ve BrooklyKnight'ın dansları ve şovları ile de coşacak.
 BEKO All Star nefesleri kesecek
 ALL Star'da Türk Yıldızları Karması'nın koçluğunu Pınar Karşıyaka Antrenörü Ufuk Sarıca yapacak. Yabancı Yıldızlar Takımı'nın patronluğunu üstlenecek isimse Bandırma Banvit Antrenörü Orhun Ene.
 5 yıl sonra yine İSTANBUL'da
 Beko All Star'ın düzenlenen basın toplantısında Basketbol Federasyonu Genel Sekreteri Ali Özsoy, 'Beko All Star geleneksel hale geldi. 2008'den sonra ilk kez İstanbul'a dönüyoruz' ifadelerini kullandı. 
 LİGLER Direktörü Ayhan Özgümüş ise bir kötü haber verdi. Özgümüş, 'Pozisyonunun en iyilerinden Gasper Vidmar, sakatlığı nedeniyle yok' bilgisini verdi.
  