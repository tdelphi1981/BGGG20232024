Protokol tribününde gözyaşları
Maçın son anlarında gelen gol ve hemen ardından karşılaşmanın bitmesiyle protokol tribününde de büyük sevinç gösterileri oldu.
Yöneticiler birbirlerine sarılarak galibiyeti kutlarken, yönetim kurulu üyesi Tamer Kıran'ın gözyaşlarına engel olamadığı gözlendi. 

-Bu sezonki ilk derbi galibiyeti-

Beşiktaş, bu sezon ilk derbi galibiyetini Fenerbahçe karşısında aldı.

Siyah-beyazlılar, sezonun ilk yarısında BJK İnönü Stadı'nda Galatasaray ile 3-3 berabere kaldı, Kadıköy'de Fenerbahçe'ye 3-0 yenildi. Sezonun ikinci yarasında ise Türk Telekom Arena'da Galatasaray'a 2-1 mağlup oldu.

Beşiktaş, bu sezon oynadığı son derbide Fenerbahçe karşısında sahadan 3-2 galip ayrılarak, derbi galibiyeti hasretine son verdi.

Derbideki 3 puan ayrıca teknik direktör Samet Aybaba'nın da Beşiktaş'ın başındaki ilk derbi galibiyeti oldu.

-2013'te evindeki ilk galibiyet-

2013 yılında evinde oynadığı lig maçlarında galibiyet alamayan Beşiktaş, Fenerbahçe karşısında bu duruma son verdi.

Ligin ikinci yarısında BJK İnönü Stadı'nda İstanbul Büyükşehir Belediyespor, Kardemir Karabükspor ve Gaziantepspor ile berabere kalan 'Kara Kartallar', Fenerbahçe karşısında son anlarda bulduğu gol ile 3 puanla tanıştı.

Beşiktaş, BJK İnönü Stadı'nda bu sezon oynadığı 13 maçın 5'ini kazandı, 7 beraberlik, 1 de yenilgi aldı.

-Niang'ın ilk golü eski takımına-

Beşiktaş'ın devre arasında kadrosuna kattığı Mamadou Niang, siyah-beyazlı formayla ilk golünü eski takımı Fenerbahçe'ye karşı attı.

Beşiktaş'taki 4. maçına çıkan Niang, karşılaşmanın 60. dakikasında takımının ikinci golünü kaydetti ve yeni takımına ilk kez gol kazandırdı.

Niang, ayrıca son dakikada Olcay Şahan'a yaptığı asistle de galibiyetin mimarlarından oldu.

-Fernandes, 9. derbide de gol atamadı-

Beşiktaş'ın Portekizli futbolcusu Manuel Fernandes, oynadığı 9. derbide de gol atmayı başaramadı.

Siyah-beyazlı formayla bugüne kadar 9 derbiye çıkan siyah-beyazlı futbolcu, Fenerbahçe karşısında da gol atamadı ancak oynadığı futbolla galibiyette pay sahibi oldu.

-Kırmızı formayla yenilgisi yok-

Beşiktaş, kırmızı formayla çıktığı 14. karşılaşmasında da yenilmedi.

Siyah-beyazlılar, bu sezon kırmızı formayla çıktığı 14 maçta 8 galibiyet, 6 da beraberlik elde etti.

-Ligde gol atmadığı takım kalmadı-

Bu sezon ligin en çok gol atan takımı olan Beşiktaş, gol atamadığı tek takım olan Fenerbahçe filelerini havalandırınca, siyah-beyazlıların ligde gol atamadığı takım kalmadı.

Sezonun ilk yarısında 3-0 mağlup olduğu Fenerbahçe'ye gol atmayı başaramayan siyah-beyazlılar, bu akşam 3 gol atarak, bu şansızlığını da kırdı.

Beşiktaş, ligdeki toplam gol sayısını 51'e çıkardı ve bu alanda liderliğini sürdürdü.

Beşiktaş, Fenerbahçe derbisiyle ligde üst üste 17. maçında da rakip fileleri havalandırdı.

-Kalesini kapatamıyor-

Süper Lig'de geride kalan 23 maçta toplam 33 gol yiyen Beşiktaş'ın, derbide yediği 2 golle ağlarında gördüğü gol sayısı 35'e çıktı.

Tarihinin en çok gol yediği sezonu yaşayan siyah-beyazlılar, bu sezon en çok gol yiyen takımlar arasında bulunuyor.