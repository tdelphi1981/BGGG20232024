Fenerbahçeliler elini sıkmadı
Fenerbahçeli futbolcuların, 1461 Trabzon'la oynanan kupa maçı öncesi yapılan seremonide, rakip takımdan Göksu Alhas'ın elini sıkmadıkları iddia edildi. Neden ise, Göksu'nun attığı bir tweet.
Fenerbahçeli futbolcuların Türkiye Kupası'nda karşılaştıkları 1461 Trabzon'un genç futbolcusu Göksu Alhas'ın seremoni sırasında elini sıkmadığı iddia edildi.

Buna neden olarak, Göksu'nun, Fenerbahçe ile aynı gruba düşmelerinin ardından Twitter hesabından paylaştığı, şike sürecini hatırlatan mesaj olduğu belirtildi.

Göksu, "PTT 1. Lig'de karşılaşmayı beklediğimiz Fenerbahçe ile Türkiye kupasında karşılaşıyoruz. Demek hayırlısı buymuş" ifadesini kullanmış, bir süre sonra tepkiler nedeniyle bu mesajını kaldırmıştı.

Hüseyin Avni Aker'de dün oynanan karşılaşmada, Fenerbahçeli futbolcuların bu tweet nedeniyle Göksu'nun elini sıkmadığı iddia edildi.

1461 Trabzon takım kaptanı Sercan Kaya ve Barış Memiş, Twitter hesabından, "Seremonide Göksu kardeşimizin elini sıkmayanlar ikinci maçta bize el uzatmasınlar" diyerek olaya tepkilerini dile getirdi.

Mehmet Sıddık ise, "Göksu bana devre arasında olayı anlattığında inanmak istemedim. Şimdi TV'den izledim. Yaptıkları çok ayıp" ifadesini kullandı.