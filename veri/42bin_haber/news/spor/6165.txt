Hayali Türkiye'de bir ilk olmak
TKBL takımlarından TED Ankara Kolejliler'in yardımcı antrenörü Selen Tatlıdede, WNBA'de takım çalıştırmayı hayal ediyor.Türkiye Kadınlar Basketbol Ligi (TKBL) takımlarından TED Ankara Kolejliler'in yardımcı antrenörü Selen Tatlıde'nin hayali, bir gün Amerikan Kadınlar Ulusal Basketbol Ligi'nde (WNBA) takım çalıştırarak bir ilki gerçekleştirmek.

Selen Tatlıdede, küçük yaşta oyuncu olarak başladığı basketbol yaşantısına, geçirdiği bir sakatlıktan dolayı antrenör olarak devam etmek zorunda kaldığını söyledi.

Gazi Üniversitesi Beden Eğitimi Bölümü'nde eğitim görürken staj için gittiği Çankaya Üniversitesi Spor Kulübü'nde antrenörlüğe adım attığını belirten Tatlıdede, Stajım bittiğinde sakatlığım çıktı. Bu nedenden ötürü artık benim için antrenörlük hayatı başlamış oldu. 6 yıl süresince orada antrenör olarak çalıştım. Arkasından TED Ankara Kolejliler Kulübü'ne geldim dedi.

Tatlıdede, TED Ankara Kolejliler Kulübü'nde 2 yıl altyapıda görev aldıktan sonra sezon başında, (A) takımın başına geçen Kaan Artun'un talebiyle yardımcı antrenör olduğunu anlattı.

TKBL'de bayan başantrenör sıkıntısı

TKBL'de 2012-2013 sezonunda bayan başantrenör olmadığını ifade eden Tatlıdede, yardımcı antrenör olarak da sadece 4 kişinin bulunduğuna dikkati çekti.
Ligde kendisinin dışında sadece Galatasaray, Beşiktaş ve Tarsus Belediyesi'nde bayan yardımcı antrenörün bulunduğunu vurgulayan Tatlıdede, Maalesef ligimizde böyle bir durum söz konusu. Kadın basketbolunun içinde bayanların daha fazla olması gerektiğini düşünüyorum. Çünkü sonuçta kadının halinden kadın biraz daha farklı anlıyor. İnşallah önümüzdeki yıllarda daha fazla bayan antrenörü aramızda göreceğimizi düşünüyorum. Mesela, WNBA'da bir çok takımın başında bayan başantrenör var, biz de hiç yok' diye konuştu.

Hedef WNBA

Tatlıdede, antrenör olarak kendisine daha büyük hedefler koyduğunu, bunları da zamanla gerçekleştireceğine inandığını ifade ederek, ilk hedefinin TKBL'de başantrenörlük yapmak olduğunu bildirdi.
Bunun dışında milli takımlar düzeyinde de hedefinin olduğunu vurgulayan Tatlıdede, şöyle konuştu:

Ben bu işin eğitimini aldım, oyunculuğunu yaptım. İçeride ve dışarıda olan her şeyi çok net bildiğim için hedeflerimi yüksek tutmam gerekiyor. Ligde başantrenörlük ve milli takımda görev yapma hedeflerimin dışında bir de farklı bir hayalim var. WNBA'da bugüne kadar hiç bir bayan başantrenör görev yapmadı. WNBA'da takım çalıştıran ilk Türk bayan antrenör olmak istiyorum.

Tatlıdede, Türkiye'de kadın basketbolunun gelecek yıllarda daha büyük önem kazanacağına inandığını bildirerek, TKBL'deki takımların yöneticilerine de bayan antrenörlere güvenmeleri yönünde çağrıda bulundu.

Başantrenör Artun'dan destek

TKBL takımlarından TED Ankara Kolejliler Başantrenörü Kaan Artun da, yardımcısı Selen Tatlıdede'den övgüyle bahsederek, kendisinin gelecek yıllarda çok iyi yerlerde olacağına inandığını ifade etti.
Bu sene TED Ankara Kolejliler'e geldikten sonra verdiğim en doğru kararlardan biri bence Selen ile çalışmaktı diyen Artun, şöyle devam etti:

Ben her zaman kadın basketbol takımlarında muhakkak menajer, antrenör gibi o bölgelerde kadınların organizasyon içinde olması gerektiğine inanıyorum. Oyuncuların daha rahat bağ kurabilmesi, bir takım şeyleri daha rahat paylaşabilmeleri adına bu çok önemli. Selen de bu köprüyü bizim için gerçekten çok iyi gerçekleştirdi. Benim oyuncu ilişkilerimde önemli bir rol kaydediyor. Çalışmasından da çok memnunum. İstekli çalışıyor. Selen'in en kısa zamanda hedeflerine ulaşacağına inanıyorum. Bunu yapabilecek bir yapıya sahip. Oyuncularıma da her zaman söylediğim gibi hedefleri yüksek tutmalı. Bence antrenörün kadını-erkeği diye birşey yok. Belki bazı yöneticiler kadın antrenörlere güvenemiyor ama bence bu bir süreç. Şu an Selen'in takip ettiği yol kadın antrenörler için doğru bir yol. Altyapıdan bu işe girmek, (A) takımda asistanlıktan başantrenörlük görevine gelmek zamanla oluyor. Bende de bugünlere böyle geldim. Bunu isteyen kadın antrenörlerimizin daha çok çabalayıp, hedeflerine ulaşmadan bırakmayıp devam etmeleri gerektiğine inanıyorum. Eninde sonunda kadın antrenörlerin sayısı çoğalacaktır.

Yayıncı: Hüseyin Doğru
11:04 25/01/13
"