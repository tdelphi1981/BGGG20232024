Kartal seri peşinde
Spor Toto Süper Lig'in 25. haftasından yarın deplasmanda Trabzonspor ile karşılaşacak olan Beşiktaş, mücadelenin hazırlıklarını bu sabah yapacağı antrenman ile tamamlayacak.40 YILLIK REKABETTE 115. RANDEVU 

Spor Toto Süper Lig'in 25. haftasından yarın deplasmanda Trabzonspor ile karşılaşacak olan Beşiktaş, mücadelenin hazırlıklarını bu sabah yapacağı antrenman ile tamamlayacak. Siyah-beyazlı kafile, saat 14.00'da Sabiha Gökçen Havalimanı'ndan hareket edecek özel uçak ile Trabzon'a gidecek. 
Mücadeleyi hakem Fırat Aydınus yönetecek. 

TEDAVİSİ TAMAMLANAN NECİP, TAKIMDAKİ YERİNİ ALABİLECEK 

Siyah-Beyazlı takımda sakatlıkları süren İsmali Köybaşı, Mustafa Pektemek, Almedia ve Uğur Boral, Trabzonspor karşısında forma giyemeyecekler. Tedavisi tamamlanan Dentinho ise fiziki olarak hazır olmadığı için Trabzon'a götürülmeyecek. Teknik direktör Samet Aybaba'nın, sakatlığı tamamen düzelenen Necip'e ilk 11'de şans vermesi bekleniyor. Aybaba, son haftalarda orta sahada görev verdiği İbrahim Toraman'ı ise yeniden defans hattında görevlendirmeyi planlıyor. Ligde oynadığı son 2 maçından 3 puan ile ayrılan Beşiktaş, Trabzonspor'u da mağlup ederek üst üste üçüncü galibiyeti almak istiyor. 

NECİP, GÖKHAN VE HOLOSKO SARI KART CEZA SINIRINDALAR 

3 sarı kartları bulunan Necip, Gökhan Süzen ve Holosko, Trabzonspor karşısında sarı kart görmeleri halinde bir sonraki hafta oynanacak Kasımpaşa maçında görev yapamayacaklar. 
Samet Aybaba'nın, takımını Trabzonspor karşısında şu ilk 11 ile çıkarması bekleniyor: 
McGregor, Hilbert, İbrahim Toraman, Sivok, Gökhan, Veli, Necip, Fernandes, Olcay, Holosko ve Niang. 

40 YILLIK REKABETTE 115. RANDEVU 

Yarın oynanacak müsabaka ile iki takım 40 yıllık rekabetlerinde 115. kez karşılaşacak. 11 Ekim 1973 tarihinde Trabzonspor'un 2-0 galibiyetiyle başlayan rekabette, bugüne dek yapılan 114 karşılaşmanın 46'sını Beşiktaş, 42'sini Trabzonspor kazanırken, 26 maçta da taraflar birbirine üstünlük sağlayamadı. Siyah-beyazlıların toplam 151 golüne, bordo-mavililer 125 golle karşılık verdi. 
İki takım son olarak ligin ilk yarısında İnönü Stadı'nda karşı karşıya gelmiş ve mücadele 1-1 sona ermişti.