"Son 4 takımdan biri olacağız"
Basketbolda, FIBA Erkekler Avrupa Challenge Kupası çeyrek final ikinci maçında deplasmanda Paris Levallois'i 72-66 yenerek seride durumu 1-1'e getiren Pınar Karşıyaka'nın başantrenörü Ufuk Sarıca, Salı günü kazanarak son 4 takımdan biri olacağız dedi.Sarıca, yaptığı açıklamada, hayallerine ulaşmak için bitmez bir inanç ve beraberliklerinin olduğunu ve bunu dünkü karşılaşmada bir kez daha gösterdiklerini kaydetti. Bundan vazgeçmenin karakterlerinde bulunmadığını belirten Sarıca, Salı günü yaşadığımız şoktan 1 gün içinde kurtulup zor bir maçı domine ettik. Kısa sürede kafaca hazır hale gelen oyuncularımı kutluyorum. Şimdi son bir hamlemiz daha var. Salı günü muhteşem bir atmosferde kazanarak son 4 takımdan biri olacağız dedi.

Dörtlü finale yükselecek takımın belli olacağı Pınar Karşıyaka-Paris Levallois maçı 19 Mart Salı günü saat 20.00'de Karşıyaka Spor Salonu'nda oynanacak. Fransa'dan BCM Gravelines Dunkerque ve Rusya'dan Krasnye Krylia takımlarının dörtlü finale yükseldiği kupada, Ewe Baskets (Almanya)-BC Khimik Yuzhne (Ukrayna) eşleşmesinin galibi de dörtlü finale yükselecek.

Pınar Karşıyaka dörtlü finale çıktığı takdirde ilk maçını Ewe Baskets-BC Khimik Yuzhne eşleşmesinin galibiyle oynayacak. Öte yandan Pınar Karşıyaka'nın Beko Basketbol Ligi'nde pazartesi günü oynanması planlanan Banvit karşılaşması 27 Mart Çarşamba günü saat 20.00'de oynanacak.