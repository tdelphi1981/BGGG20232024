Kayseri KASKİ'de hedef Galatasaray
Kayseri KASKİ Genel Menajeri Ahmet Bozbey, yarın oynayacakları Galatasaray maçını kazanarak, ikinci sıraya yükselmek istediklerini söyledi.
Ahmet Bozbey yaptığı açıklamada, ligde geride kalan 15 haftada 12 galibiyet ve 3 mağlubiyet alarak, Fenerbahçe ve Galatasaray'ın ardından 3. sırada bulunduklarını hatırlattı. Takımın ligde ve FIBA Kadınlar Avrupa Kupası'ndaki performansının Galatasaray maçı öncesi kendilerine güven verdiğini vurgulayan Bozbey, şöyle konuştu: Galatasaray ligin en güçlü ekiplerinden biri. Ligin ilk yarısında deplasmanda onları yenmiştik. Taraftarımızın önünde de Galatasaray'ı mağlup etmeyi hedefliyoruz. Galatasaray, ligin ikinci sırasında bulunuyor. Bu maçı kazandığımız takdirde ligde bir basamak daha yükseleceğiz. Galatasaray maçını kazanarak, ikinci sıraya yükselmek istiyoruz. Ayrıca Galatasaray ile olası bir play-off eşleşmesinde 1-0 öne geçmiş olacağız. Çok zor bir karşılaşma bizi bekliyor. Takımın morali yerinde. Hafta boyunca çok çalıştık. İnşallah iyi bir mücadele sonucunda karşılaşmadan galip ayrılan taraf biz oluruz.
 
Yarın saat 16.00'da Kadir Has Spor Salonu'nda oynanacak maça tüm basketbolseverleri beklediklerini dile getiren Bozbey, Taraftarlarımızı zorlu Galatasaray maçında yanımızda görmek istiyoruz. Onlar takımımız için önemli bir güç. Yarın onların desteğine ihtiyacımız olacak. Maçı kazanıp, taraftarımıza bir galibiyet daha armağan etmek istiyoruz diye konuştu. Bozbey, takımda eksik oyuncu bulunmadığını da sözlerine ekledi.