Marsilya'da Türk taraftara saldırı
UEFA Avrupa Ligi (C) Grubu'nda Fenerbahçe'nin deplasmanda Olympique Marsilya ile yaptığı maçta tribünlerde olaylar çıktı. Fenerbahçe'nin 40. dakikada attığı golün ardından, Fransız ekibin taraftarlarının yer aldığı kale arkası tribünde bulunan Türk taraftarlar sevinince, Olympique Marsilyalı taraftarların saldırısına uğradı. Türk taraftarlar tribünün sahaya açılan bir kapısına doğru koşarken, güvenlik güçleri kapıyı açarak taraftarları kurtardı. Yaşanan olayda çok sayıda taraftarın darbe aldığı görüldü. Fransız taraftarlar güvenlik güçlerinin üzerine de meşale attı.

Maçın ilk yarısı tamamlandıktan sonra bu kez diğer kale arkası tribünde olaylar çıktı. Olympique Marsilya taraftarları bu tribünde bulunan Türk taraftarlara saldırırken, taraftarlar yine sahaya açılan kapıya koştu ve güvenlik güçlerince saha içine alınıp diğer tribünlere gönderildi.

Tribünlerdeki gerginlik ikinci yarı başlayana kadar devam ederken, iki takım taraftarları birbirlerinin bulunduğu tribünlere meşaleler attı.

-İkinci yarıda polisler saha etrafını çevreledi-

Tribünledeki olaylar nedeniyle maçın ikinci yarısı oynanırken, stada ellerinde koruma kalkanları olan çok sayıda polis girdi. Olayların ardından saha içindeki güvenlik tedbirleri artırıldı. Polisler özellikle Olympique Marsilya taraftarlarının bulunduğu bölümlerde yoğunlaşıp, sahanın tamamını çevreleyerek, çıkabilecek olayların saha içine yansımasına engel olmaya çalıştı.

Öte yandan, yedek kulübelerinin arkasındaki tribünde 2 kişi terör örgütünün bayrağını açtı. Bu kişilere hemen müdahale edilerek, stat dışına çıkarıldı.