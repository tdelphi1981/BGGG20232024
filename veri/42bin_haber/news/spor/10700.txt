Beşiktaş yine mağlup
Basketbolda THY Avrupa Ligi Top 16 turu F Grubu'nda Beşiktaş, İspanya'nın Caja Laboral takımına 83-73 yenildi.
Beşiktaş: 73 - Caja Laboral: 83

Salon: Abdi İpekçi
Hakemler: Sasa Pukl (Slovenya), Borys Ryzhyk (Ukrayna), Elias Koromilas (Yunanistan)

Beşiktaş: Minard 14, Can Akın 4, Serhat Çetin 3, Cevher Özer 13, Vidmar 18, Muratcan Güler 3, Tutku Açık, Falker, Markota 13, Christopher 5

Caja Laboral: Heurtel 3, San Emeterio 10, Causeur 6, Nemanja Bjelica 11, Lampe 14, Cook, Nocioni 22, Milko Bjelica 2, Pleiss 15

1. Periyot: 10-18
Devre: 23-43
3. Periyot: 50-58

Bu sonuçla Beşiktaş 10. maçından da yenilgiyle ayrılırken, İspanyol temsilcisi beşinci galibiyetini elde etti.

İki takımın da dış atışlarda isabetli şutlar bularak başladığı maçın ilk 5 dakikasını Caja Laboral 10-5 önde geçti. Skor üretmekte zorlanan Beşiktaş karşısında farkı açan İspanyol temsilcisi ilk periyotu 18-10 önde kapattı.

İkinci periyota Nocioni'nin üst üste bulduğu basketlerle başlayan Caja Laboral, 13. dakika içinde farkı 17 sayıya (10-27) kadar çıkardı. Beşiktaş'ın farkı indirme çabalarına izin vermeyen konuk ekip, farkı daha da açarak soyunma odasına 20 sayılık avantajla girdi: 23-43

Üçüncü periyotta Beşiktaş iyi başladı. İlk 3 dakika rakibine sayı şansı vermeyen Beşiktaş, yakaladığı 18-2'lik seriyle 25. dakikada farkı 4 sayıya (41-45) indirdi. Beşiktaş bu dakikada, rakibinin üst üste 3 teknik faul almasıyla tek hücumda 9 sayı buldu. Skor üstünlüğünü çeyreğin sonunda koruyan Caja Laboral, final periyotuna 58-50 önde girdi.

Son periyotta Beşiktaş maça ortak olmak istese de buna izin vermeyen İspanyol temsilcisi, mücadeleden 83-73'lük skorla galip ayrıldı.

Müsabakanın en skorer ismi Caja Laboral takımında 22 sayı kaydeden Andres Nocioni oldu. Beşiktaş'ta ise Vidmar'ın attığı 18 sayı mağlubiyete engel olamadı.