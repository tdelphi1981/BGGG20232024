Tatamide başörtüsüyle ilk o mücadele edecek
Dünya Karate Federasyonu'nun müsabakalarda başörtüsünü serbest bırakmasının ardından Türkiye'yi 40. Avrupa Ümit-Genç ve 21 Yaş Altı Karate Şampiyonası'nda temsil edecek Selva Nur'un hedefi, başörtüsüyle yarışan ilk Avrupa şampiyonu olmak.
Gaziantep Özel Mutafoğlu Anadolu Lisesi öğrencisi Selva Nur Akkurt (17), AA muhabirine yaptığı açıklamada, baba sporu karateye küçük yaşta başladığını, karate salonlarında büyüdüğünü söyledi.

Son 3 yıldır Türkiye şampiyonu olduğunu ve birçok şampiyonada dereceler elde ettiğini ifade eden Akkurt, geçen yıl düzenlenen Avrupa şampiyonasında, şampiyonluğu son maçta rakibine kaptırdığını dile getirdi.

Akkurt, Karate Federasyonu'nun da destekleriyle Dünya Karate Federasyonu'nun aldığı başörtüsü serbestisi kararının çok önemli olduğunu belirtti.

Artık maçlarda başörtülü mücadele edebileceğini vurgulayan Akkurt, şunları kaydetti:

'Geçen yıl başım açık olarak şampiyonaya katılmak zorunda kaldım. Başörtüsü ile mücadele edebileceğimi duyunca çok mutlu oldum. Bu yıl daha iddialı olduğumu düşünüyorum. Hedefim tabii ki Avrupa şampiyonluğu. İddialıyım, kürsüde yerimi alacağım. Bu şekilde manevi anlamda kendimi daha iyi hissediyorum. Bu kararın alınmasında federasyon başkanımızın çalışmaları çok etkili oldu. Kendilerine teşekkür ediyorum.'

-'Yetenekli arkadaşlarım sporu bırakmıştı'-
Başörtüsü yasağı nedeniyle daha önce birçok arkadaşının karate sporunu bıraktığını aktaran Akkurt, 'Arkadaşlarım adına çok üzülmüştüm. Yetenekli arkadaşlarım sporu bırakmıştı. Bu karar ile birçok arkadaşım karateye geri dönme imkanına kavuşacak. Onlar için de çok sevindim. Ayrıca diğer Müslüman ülkeler şampiyonalara katılamıyorlardı. Bu onlar için de çok önemli' diye konuştu.

Karate Federasyonu Başkanı Esat Delihasan ise halterin ardından karatede de başörtüsü serbestliğinin çok önemli bir gelişme olduğunu belirtti.

Uygulamanın sporcu sayısını olumlu etkileyeceğine dikkati çeken Delihasan, 'Birçok sporcumuz gelişme çağına geldiğinde başörtüsü yasağı nedeniyle sporu bırakıyordu. Onların bir kısmı artık sporun içinde kalacak ve sporcu sayımız artacak. İnşallah bu şampiyonada yarışacak Selva Nur da bir ilk olacak. Umarım o da en iyi şekilde şampiyonayı tamamlar' dedi.

Dünya Karate Federasyonu yönetim kurulu, 1 Ocak 2013 tarihinden itibaren kadın sporcuların müsabakalara başörtüsü ile çıkabilecekleri kararı almıştı.