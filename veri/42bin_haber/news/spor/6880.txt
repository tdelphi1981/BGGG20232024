NBA'de gecenin sonuçları!
Amerikan Ulusal Basketbol Ligi'nde (NBA) ulusal yayın gününde 2 maç oynandı.
Günün ilk maçında, Batı Konferansı'nın 2'ncisi Oklahoma City Thunder ile Batı'nın 4 numarası Memphis Grizzlies karşılaştı. Thunder, takımın önemli parçalarından Rudy Gay'i üçlü takasla Toronto Raptors'a gönderip, Raptors'dan Ed Davis ile Detroit Pistons'dan Tayshaun Prince ve Austin Daye'i alan Grizzlies'i 106-89 yendi.

Evsahibi Thunder'da üçüncü çeyreğin başında kendisini oyundan alan başantrenör Scott Brooks'a tepki gösteren ve soyunma odasına giden All-Star guard Russell Westbrook, kısa süre sonra sahaya döndü ve son çeyrekte oyuna girerek, 21 sayı, 9 ribaund ve 6 asist kaydetti. Bir diğer yıldız oyuncu Kevin Durant, 27 sayı, 7 ribaund ve 6 asistle sahanın en skorer ismi olurken, yedek oyuncu Kevin Martin de 16 sayılık katkı yaptı.

Grizzlies'in guard ikilisi Jerryd Bayless'in 23 ve Mike Conley'nin 17 sayısı yenilgiye engel olamadı. Grizzlies uzunları ise kötü bir şut performansı sergiledi. 9 sayı ve 19 ribaundla oynayan Zach Randolph, 17'de 4, 16 sayı ve 7 ribaund kaydeden Marc Gasol, 15'de 6 isabet oranıyla oynadı.

Batı ekiplerini karşı karşıya getiren diğer maçta ise Golden State Warriors, ağırladığı Dallas Mavericks'i 100-97 mağlup etti.

Warriors'ın All-Star uzunu David Lee, 15 sayı, 20 ribaund ve 9 asistle 'triple double'ı kaçırdı. Oyun kurucusu Stephen Curry'den yoksun Warriors'da Klay Thompson, 27 sayıyla sahanın en skoreri olurken, Jarrett Jack de 13 sayı ve 9 asistle Curry'nin boşluğunu doldurmaya çalıştı.

Alman yıldızı Dirk Nowitzki'nin kadroda yer almasına rağmen oynamadığı Mavericks'de ise O.J. Mayo'nun, 25 sayı, 5 ribaund ve 6 asist, oyuna kenardan giren Vince Carter'ın 22 sayılık gayreti galibiyet için yeterli olmadı. Shawn Marion, 18 sayı ve 17 ribaundla 'double double' yaptı.

NBA'e 12 maçla devam edilecek.