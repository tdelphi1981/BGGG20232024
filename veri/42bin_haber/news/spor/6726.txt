Batuhan Karadeniz, İspanya'ya gitti
Beşiktaş Kulübü ile yolları ayrılan Batuhan Karadeniz, La Liga takımlarından Deportivo La Coruna ile transfer görüşmesi yapmak üzere İspanya'ya gitti. Siyah-beyazlı kulübün, sezon başında Eskişehirspor'dan kiralık olarak kadrosuna dahil ettiği ancak ilk yarıdaki performansıyla beklentileri karşılayamamasının ardından yollarını ayırdığı Batuhan Karadeniz'in,  İspanya 1. Futbol Ligi'nde (La Liga) son sırada yer alan Deportivo La Coruna ile büyük ölçüde anlaştığı bildirildi.

Batuhan, transferi netleştirmek üzere sabah erken saatlerde İspanya'ya hareket etti.

Sezonun ilk yarısında 11 Süper Lig maçında toplam 257 dakika süre alan ve gol atamayan 22 yaşındaki Batuhan Karadeniz, Ziraat Türkiye Kupası'nda ise 4 maçta forma giydi ve 1 gol kaydetti.

Öte yandan, siyah-beyazlılar, Batuhan Karadeniz ile olan sözleşmenin feshedildiğini İstanbul Menkul Kıymetler Borsası'na bildirdi.