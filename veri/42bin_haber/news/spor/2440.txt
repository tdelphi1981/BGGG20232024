Havuzda Türk takımı diskalifiye oldu
İstanbul'da devam eden 11. Dünya Kısa Kulvar Yüzme Şampiyonası'nda kadınlar 4x100 metre karışık bayrak yarışında Danimarka takımı, en iyi zamanı yaparak finale çıktı. Türk takımı, Iris Rosenberger havuza erken atlayınca diskalifiye oldu. 
İstanbul'da devam eden 11. Dünya Kısa Kulvar Yüzme Şampiyonası'nda kadınlar 4x100 metre karışık bayrak yarışında Danimarka takımı, en iyi zamanı yaparak finale çıktı.

Sinan Erdem Spor Salonu'nda gerçekleştirilen şampiyonanın üçüncü gün sabah seansında iki seride yapılan kadınlar 4x100 metre karışık bayrak seçmelerinde, ilk seride yarışan Danimarka (Mie Oestergaard Nielsen, Rikke Moeller Pedersen, Jeanette Ottesen Gray, Pemille Blume) 3.53.10'luk derecesiyle genel sıralamada birinci oldu.

İkinci seride yarışan Türk takımında Hazal Sarıkaya, Dilara Buse Günaydın, Iris Rosenberger ve Esra Kaçmaz mücadele etti. Ancak, Dilara Buse Günaydın'dan sonra yarışan Iris Rosenberger havuza erken atlayınca diskalifiye olan Türkiye, sıralamada yer almadı.

Toplam 18 ülkenin katıldığı seçmeler sonunda Danimarka ile birlikte ABD, Japonya, Büyük Britanya, Çin Halk Cumhuriyeti, İtalya, Almanya ve Avustralya finale yükseldi. Bu kategorinin finali akşam seansında yapılacak.