Çaykur Rizespor sakatlıklardan şikayetçi
Çaykur Rizespor Kulübü Futbol Şube Sorumlusu Mustafa Baltacı, bu sezon sakatlıklar nedeniyle sıkıntı yaşadıklarını söyledi.
Mustafa Baltacı, yaptığı açıklamada, takım içerisinde ciddi sakatlıkların olduğunu belirterek, futbolcuların büyük şanssızlıklar yaşadığını dile getirdi. 
Baltacı, Takım için çok değerli olan Ousman Jallow ve Hakan Hacıbektaşoğlu uzun süre aramızda olamayacaklar. Ameliyat oldular ve fizik tedavi sürecindeler. Çetin Güngör sezon başından bu yana bizimle birlikte değil. Serhat Akyüz ve Mesut sakatlıktan yeni kurtuldu. Murat Sözgelmez ve Uche Kalu, geçen hafta kadroda yer alamadı. Geride kalan haftalarda bir çok arkadaşımızdan sakatlıklar nedeniyle faydalanamadık diye konuştu.

Uche Kalu'nun 17 Aralık Pazartesi günü Bucaspor ile sahalarında yapacakları maçta da forma giyme şansının az olduğunu ifade eden Baltacı, şunları söyledi:
Ousman Jallow ve Uche bu takımın ileride gol yükünü çeken oyunculardı. Uche'yi geçen hafta Ankaragücü maçında riske etmedik. Ancak henüz daha sakatlığını atlatabilmiş değil. Kararı maç saatinde vereceğiz. Oynaması çok riskli gibi gözüküyor. Özellikle forvet hattında çok sıkıntı yaşıyoruz. Mevcut kadrodan alternatif üretmeye çalışacağız.

Bucaspor'un deneyimli oyunculardan kurulu bir ekip olduğunu kaydeden Baltacı, Rakibimiz 90 dakika mücadele eden topun kendisinde kalmasını isteyen bir ekip. Zor olacağını biliyoruz. Ancak bizde Bucaspor maçını yeni bir başlangıç olarak değerlendiriyoruz. Seyircimizin bu maçta bizim yanımızda olmasını istiyoruz ifadelerini kullandı.

Baltacı, Uche Kalu'nun devre arasında Afrika Kupası nedeniyle Nijerya Milli Takım Kampı'na gideceğini, bu futbolcunun ikinci yarının ilk 4 haftasında da takımdan uzak olacağını sözlerine ekledi.