Avcı iyi oyun ve sonuç arıyor
Çek Cumhuriyeti ile karşılaşacak (A) Milli Futbol Takımının Teknik Direktörü Abdullah Avcı, "Manisa'da iyi oyun ve sonuç bizi son derece mutlu edecektir" dedi. 
Avcı, maçın oynanacağı Manisa 19 Mayıs Stadı'nda düzenlediği basın toplantısında, 2013'te ilk özel müsabakalarını Manisa'da oynayacaklarını belirterek, göreve geldikten sonra Anadolu'nun değişik şehirlerinde oynama düşüncelerinin olduğunu söyledi.

Manisa ve Egelilerle buluşmanın kendilerini mutlu ettiğini ifade eden Avcı, "Yarın akşam 2012 Avrupa Şampiyonası'nda yer alan Çek Cumhuriyeti ile karşılaşmak, 22 ve 26 Mart tarihlerinde oynayacağımız maçlar için iyi bir test ve prova olacak diye düşünüyorum. Bizi sağlıklı şekilde karşılayan Manisa halkına
teşekkür ediyorum" diye konuştu.

Abdullah Avcı, Mart ayına kadar bütün futbolcuların şimdi olduğu gibi maç trafiğinin devam edeceğini anımsatarak, şöyle konuştu:

"Bizim 23 kişilik kadromuzun 20'si ligde ortalama 20 maç oynayıp bunun dışında Avrupa kupalarında da mücadeleye devam ediyorlar. Onların uluslararası maç oynayıp gelmeleri bizi mutlu edecektir. Bugüne kadar oynadığımız 13 maçtaki amacımız bir iskelet oluşturup devam ettirmekti. Bu süreç de aynı oyuncuların üzerinden gidiyor. Bu arada performansı iyi olan, yeni ve genç oyuncuları da takıma yerleştirmeye çalışıyorum. Mart ayına da bu iskelete yakın oyuncu grubuyla
devam edeceğiz."

Genç oyuncuları göreve geldiğinden itibaren değerlendirdiğini belirten Avcı, "Bütün milli takımlara hakim olduğumuz için özellikle ileriye dönük aramıza gelecek oyuncularımız var, onları da değerlendirmeye çalışacağız" dedi.

Avcı, yarınki rakipleri Çek Cumhuriyeti'nin Romanya ve Macaristan'a benzer bir yapısının bulunduğunu anlatarak, "Çek Cumhuriyeti özellikle Macaristan maçı için bize test olacak. Hazırlık maçı olsa da FIFA listesinden üst sıralara çıkma ve öz güven açısından da önemli. Manisa'da iyi oyun ve sonuç bizi son derece mutlu edecektir" diye konuştu.

Milli Takımda Türk olup da Türkçe bilmeyen futbolcuların olduğunun hatırlatılması üzerine Avcı, "Bizim ülkemizde olduğu gibi diğer ülkelerde de var. Bizim aramıza katılan bir tek oyuncudan bahsediliyor, onu biliyorum. 15 aydır bizimle beraber. Her geçen gün Türkçesini geliştiriyor. Bundan sonra Türkçe konuşacaktır basın toplantısında. Biz de kendisine yardımcı oluyoruz" dedi.

"Ülke olarak sıkıştığımız noktalarda iyi şeyler yapan bir ülkeyiz" diyen Avcı, 2014 elemeleri için görünen resmin güzel olmadığını, ancak kamuoyundaki bu algının Mart ayındaki karşılaşmaları kazanacakları zaman değişeceğini kaydetti.

Avcı, "Nasıl başladığınız değil, nasıl bitirdiğiniz önemli. 2014'te olmak için bu oyuncu grubu elinden geleni yapacaktır. Umarım Rio'da birlikte oluruz" diye konuştu.

(A) Milli Futbol Takımı Teknik Direktörü Abdullah Avcı, "Her oyuncunun fiziksel ve zihinsel durumunu değerlendiriyoruz" dedi.

Avcı, maçın oynanacağı Manisa 19 Mayıs Stadı'nda düzenlediği basın toplantısında, Spor Toto Süper Lig'de Anadolu takımlarının da güçlenmesiyle ligin daha kaliteli hale geleceğini, bu süreçte Galatasaray ve Fenerbahçe'nin Avrupa kupalarında yola devam etmelerinin önemli olduğunu söyledi. 
Abdullah Avcı, Manisaspor kalecisi Volkan Babacan'ın performansının hatırlatılması üzerine, Volkan Babacan'ın Türkiye'nin önemli kalecilerinden biri olduğunu ve son dönemde performansının arttığını belirterek, Volkan'ın bu çıkışını devam ettirdiği sürece A ve A2 Milli Takımı'nın potansiyel kalecilerinden biri olduğunu belirtti.

Avcı, A Milli Takım'a Volkan Demirel'in de önemli katkılarının olduğunu, Onur, Tolga, Sinan Bolat, Mert, Cenk gibi kalecilerin de olduğunu ifade etti.

Sinan Bolat'ın sakatlıktan yeni çıktığını anımsatan Avcı, net durumunu görmek istedikleri için kendisini davet ettiklerini söyledi.

-"(A) Milli Takım bir arınma yeri"-

(A) Milli Takım'ın futbolcular için "bir arınma yeri" olduğunu belirten Avcı, "Milli takımımızı oluşturan oyuncuların takımlarının aldığı sonuçlar kötü oldu ama milli takımda daha farklı bir ortamdayız. Onların bütün sorunlarını paylaşıp, çözebiliyoruz. Yarın oynayacakları karşılaşmada iyi oyun ve iyi sonuçtan sonra kulüplerine farklı bir psikolojiyle gideceklerdir" diye konuştu.

Avcı, Volkan Demirel'in yarın oynayıp oynamayacağını sorulması üzerine, "Milli Takım'da oynayıp oynamamak sorun olmamalı. Her oyuncunun fiziksel ve zihinsel durumunu değerlendiriyoruz" dedi.

-Caner Erkin'in açıklamaları-

Milli futbolcu Caner Erkin de Manisa'ya geldiği için çok mutlu olduğunu belirterek, şöyle konuştu:

"Burada çok güzel günlerim geçti. Yarın oynayacağımız maçı, hazırlık maçı olarak değil Mart'ta yapacağımız maçların ciddi bir provası olarak görüyorum. Yarın en iyi şekilde oynayarak galip gelmemiz lazım."

-Vali ve belediye başkanı ziyareti-

Öte yandan, (A) Milli Futbol Takımı Teknik Direktör Abdullah Avcı, milli takım oyuncusu Caner Erkin ile birlikte Vali Halil İbrahim Daşöz ve Belediye Başkanı Cengiz Ergün'ü ziyaret etti.

Avcı, Zihinsel Yetersiz Çocukları Yetiştirme ve Koruma Vakfı (ZİÇEV) Makbule Ölçen Özel Eğitim Kurumları Manisa Şubesi'ni de ziyaret ederek, çocuklara
milli takım forması hediye etti.