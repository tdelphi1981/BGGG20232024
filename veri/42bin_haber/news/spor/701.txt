Adana Demirspor'dan transfer yalanlaması
PTT 1. Lig takımlarından Adana Demirspor'un teknik direktörü Mustafa Uğur, devre arasında Karşıyaka'dan 3 futbolcu alacakları yönündeki haberlerin gerçeği yansıtmadığını bildirdi.Uğur, düzenlediği basın toplantısında, Karşıyaka'dan 3 futbolcuyu devre arasında transfer edeceklerine yönelik haberler çıktığını hatırlatarak, bu tarz haberlerle her iki takıma da zarar verilmek istendiğini belirtti.

Söz konusu haberlerin gerçeği yansıtmadığını dile getiren Uğur, şunları kaydetti: Bu tür haberlerle takım olarak yakaladığımız başarı ve huzurun önü kesilmek isteniyor. Hiç kimse Adana Demirspor'un başarısının önüne geçemez. 5'te 5 yaptığımız, huzur, birlik ve beraberlik ortamını en üst seviyeye çıkardığımız şu günlerde takımımıza zarar verilmek isteniyor. Buna kesinlikle izin vermeyiz. Ben takımımdan çok memnunum. Daha kadromuzda şans veremediğimiz birçok futbolcu varken, başka bir transferi nasıl düşünebilirim? Eminim ki adı geçen Karşıyakalı futbolcuların dahi bu dedikodudan haberi yoktur.