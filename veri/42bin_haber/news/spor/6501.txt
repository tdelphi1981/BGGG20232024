Trabzonspor'a iyi haber
Spor Toto Süper Lig'de zor günler geçiren Trabzonspor ve bordo mavili renklere gönül veren taraftarlara iyi haber geldi.
Gençlik ve Spor Bakanlığı'nın Başbakanlık Toplu Konut İdaresi (TOKİ) ile imzaladığı protokoller çerçevesinde inşa edilecek Akyazı Spor Kompleksi'nde ihale için geri sayım başladı. Kompleksin ön yeterlilik ihalesi, 14 Şubat'ta saat 15.00'te gerçekleştirilecek.

Ön yeterlilik ihalesinin değerlendirmesi sonucu, yeterliği tespit edilen firmalar arasından ön yeterlik idari şartnamesinde belirtilen kriterlere göre, kısa listeye giren firmalar belirlenecek. Daha sonra ihalenin teklif alma oturumunda kısa listeye giren firmalardan teklifler alınarak ihale sonuçlandırılacak.

-40 bin seyirci kapasiteli stadyum-
Spor kompleksi, Karadeniz'de 800 bin metrekarelik dolgu sahada hayata geçirilecek.

Projede, 40 bin kişilik stadyumun yanı sıra Gençlik ve Spor İl Müdürlüğü hizmet binası, kamp eğitim merkezi binası, açık spor tesisleri, 2 doğal çim sahası, 5 sentetik çim saha, 4 tenis kortu, 2 basketbol sahası, 1 voleybol sahası, 4 bin kişilik arıtma tesisi, çocuk parkı, 440 araçlık kapalı ve bin 200 araçlık da açık otopark ile naklen yayın araçları park alanı bulunuyor.

Akyazı Spor Kompleksi'nin, ihaleye çıkıldıktan sonra 700 iş gününde bitirilmesi planlanıyor.