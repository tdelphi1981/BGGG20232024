Birbirlerini şakaladılar
Öztürk, Şener'i ziyaret etti. Dostluk köprüsü kuruldu
 Selçuk İnan ve Burak transferleri yüzünden kopan bağlar hastane odasında onarıldı. Öztürk ve Şener, Alex polemiğinde karşılıklı şaka yaptıklarını söyledi
 Futboldaki şok sakatlıklar dostluk adımına yol açtı... Fulya Acıbadem'de futbol adamları arasında görmek istediğimiz manzaralar yaşandı.
 TRABZON Başkanı Sadri Şener, Süleyman Seba'yı ziyarete gittiğinde hastane önünde ayağı kaymış, acil önünde geçirdiği kaza sonrası tendonunu koparmıştı. Şener, dün öğlen ameliyat oldu.  
 TALİHSİZ sakatlık nedeniyle Seba ve Şener'e dün ziyaretçi akını vardı. Fatih Terim, iki futbol adamını da ziyaret etti. G.Saray'dan ayrıca Başkan Yardımcısı Adnan Öztürk de Şener'in odasındaydı.
 HEPSİ BİRER LATİFEYDİ! 
 ÖZTÜRK'ÜN gelmesi doğal olarak çok önemliydi. Çünkü Trabzon-G.Saray arasında Selçuk İnan ve Burak Yılmaz transferlerinden dolayı adeta üçüncü dünya savaşı çıkmıştı. Karşılıklı demeçler verilmiş, suçlamalar getirilmişti. 
 ANCAK iki futbol adamının buluşmasında önemli bir dostluk köprüsü kuruldu. Adnan Öztürk, Şener'e 'Geçmiş olsun Başkanım, çok üzüldük' diyerek söze başladı. Şener de 'Sağol' karşılığını verip tarihi ziyaret için teşekkür etti.
 ARDINDAN Öztürk, 'Başkan rekabet ortamında yaptığımız tüm açıklamalar latife. Bir alınganlık olmasın. Sizi seviyoruz, sayıyoruz. Tanıdığım en sempatik ve dürüst başkansın' diye gönül aldı.
 YÖNETİCİLER BÖYLE OLSUN
 ALEX başta bir çok konuda espriler yapan ikiliden Şener de, 'Adnan, boşver... Hepsi şakaydı. Ama bizden bedava oyuncu alamazsınız artık' diye karşılığını verdi. Öztürk de 'Şaka'ya katıldı.  
 TABİİ konu bedava transfer olunca bu kez G.Saray Başkan Yardımcısı, 'Bir isteğimiz var. Kaleci Onur'u bize verin' diyerek teklif yaptı. Şener de buna 'Muslera'yı bize mi vereceksin' karşılığını verdi. Hastane ziyareti dostça bitti.
 İKİLİ en son Alex polemiği yaşamıştı. Şener, 'Alex'i G.Saray alsın' demiş, Adnan Öztürk, 'Trabzon önce oyuncuyu alsın, sonra biz bedavaya alırız' yanıtını vermişti. Şener de 'G.Saray'ı Allah bildiği gibi yapsın' tepkisi göstermişti.