Mersin İdmanyurdu, son sıralara demir attı
Sezon başından beri istikrarlı ve başarılı bir grafik yakalayamayan Mersin ekibi, Beşiktaş maçından aldığı mağlubiyetle birlikte yeniden puan cetvelindeki son sıralara geriledi.Spor Toto Süper Lig'in Çukurova temsilcisi konumunda bulunan Mersin İdmanyurdu, sezon başından beri bir türlü istediği performansı sahaya yansıtamıyor. Geçen yıl 29 yıl aradan sonra ilk kez top koşturmaya başladığı ligde, bu yıl umduğunu bulamayan ve şeytanlar adlı taraftar grubuyla hafızalarda yer edinen Mersin ekibi, geçen haftaya kadar yakalayamadığı galibiyet nedeniyle puan cetvelinin son sıralarına demir atmıştı.

Geçen hafta kendi sahasında oynadığı başarılı oyunla İstanbul Büyükşehir Belediyesi'ni 2-0'lık skorla geçip, ligdeki ilk galibiyetini alan Mersin İdmanyurdu, taraftarına bayram hediyesi verse de, bu hafta Beşiktaş karşısında yine kayıpları oynadı.

Spor yorumcuları tarafından kötü performansı nedeniyle eleştirilen Mersin İdmanyurdu, Beşiktaş mağlubiyeti sonrasında bu sezon geride bıraktığı 10 haftada 1 galibiyet ve 5 beraberliğin dışında hanesine puan yazdıramadı. Son hafta İstanbul temsilcisinden aldığı 3-0'lık farklı mağlubiyetle yeniden puan cetvelinin son sıralarına gerileyen Mersin İdmanyurdu, puan cetvelinde averaj farkı sayesinde Sanica Boru Elazığspor'dan sonra son sırada yer alıyor.

Kötü gidişe dur diyebilmek için hesap yapmaya başlayan kırmızı-lacivertliler, 11. haftada kendi evinde yapacağı zorlu Galatasaray maçından puan alıp, çıkışa geçmek istiyor.

Mağlubiyeti hak ettik

Kulüp Başkanı Ali Kahramanlı, yaptığı açıklamada, dün deplasmanda yapılan Beşiktaş maçında takımın gösterdiği oyun kalitesini kulübe yakıştıramadığını söyledi.

Dünkü maç için ne diyeceğimi bilmiyorum diyen Kahramanlı, şöyle konuştu: Beşiktaş maçı, bizim için önemli bir karşılaşmaydı. Almamız gereken bir maçı, çok kötü bir oyunla neticelendirdik. Futbolda genellikle oynayan kazanır. Beşiktaş'ı tebrik ediyorum, oynadı, mücadele etti ve kazandı. Bireysel olarak çok hata yaptık ve mağlubiyeti hak ettik. 10. haftayı tamamladık, ama halen 1 galibiyetimiz var. Sonuç hiç iyi değil. Aslında dünkü maçı alabilseydik, puan cetvelinin ortalarında kendimize yer bulacaktık. Ama olmadı.

Mersin İdmanyurdu forması giyen futbolculara sitemde bulunan Kahramanlı, Futbolcu sahaya çıktığında yapması gerekenlerin hakkını vermesi lazım. Hep geriye dönüp, baktığımızda üzülüyoruz. Artık futbolcularımızın, işin ciddiyetine varması lazım. Futbolcu arkadaşlar herhalde bunun farkındalar ve hatalarını telefi edeceklerdir diye konuştu.

Bu hafta kendi sahalarında Galatasaray ile karşılaşacaklarına işaret eden Kahramanlı, Artık kendi sahamızda bu maçı alırız diye ümit ediyorum. Galatasaray güçlü bir rakip. Ama Mersin İdmanyurdu zaman zaman iyi oynayan, zaman zaman ise kötü oynayan bir takım. Hocamız değerlendirmesini yapacak ve Galatasaray karşısında Beşiktaş maçını telafi edecektir dedi.

Kahramanlı, devre arasıyla ilgili olarak bazı planlar yapmaya başladıklarını dile getirerek, şunları kaydetti: Şimdiden devre arasıyla ilgili teknik heyetle beraber çalışmalara başladık. Kadroda değişikliğin olması kaçınılmaz. İnşallah planladığımız şeyleri hayata geçireceğiz. Oynayanla oynamayanları ayırt edeceğiz. Yaşananların gereğini yapmaya çalışacağız.