"Sebastian Pinto'dan memnun değiliz"
Bursaspor Kulübü İkinci Başkanı Recep Bölükbaşı, takımının golcü oyuncusu Pinto'nun performansından memnun olmadıklarını söyledi.Recep Bölükbaşı, yerel bir televizyon kanalında yayınlanan spor programında açıklamalarda bulundu. Sakatlığının ardından beklenen performansı sergileyemeyen yeşil beyazlı takımın Şilili golcüsü Sebastian Pinto'nun hırslı olduğunu, ancak performansından kendilerinin de memnun olmadığını belirten Recep Bölükbaşı, şöyle devam etti:  "Pinto'da bize göre sorun yok. 3 hafta sakatlığı vardı. Pinto, hırslı bir oyuncu. Golleri atamamasından kaynaklanan bir sıkıntısı var. Bu da gol atınca çözülecektir. Pinto'nun performansından memnun değiliz. Sakatlığı geçmiş olabilir ama moral olarak kendini hazır hissetmeyebilir." 
"KALICI GELİRİMİZ YOK" 
Ziraat Türkiye Kupası A grubu 1'inci maçında 1461 Trabzon ile oynayacakları karşılaşmanın bilet fiyatlarında yaptıkları indirimi de değerlendiren Recep Bölükbaşı, sözlerini şöyle sürdürdü:  "Bu maçta 450 güvenlik görevlisi isteniyor. Personel isteniyor. Maliyetler var. Seyirci hasılatından alacağınız rakam bizim için önemli. Kalıcı gelirimiz yok. Tasarruf yapmamız lazım. Bu maçın diğer maçlardan farklı olmasına karar verdik. Taraftarımızı yanımızda görmek istiyoruz. Bilet fiyatlarının yüksek olduğu ile ilgili talep oldu. Ben buna tepki olarak bakmıyorum. Bursaspor'un şu anki konumuna baktığımızda, zirveye oynayacak bir konumda olacağına inanıyoruz. Kısmetsizlik var." 
"EN BÜYÜK NEDEN TWENTE MAÇI" 
Taraftarların maçlara gelmeme sebeplerini araştırdıklarını da kaydeden Recep Bölükbaşı şunları söyledi: "Şike sürecini, kış ayı içerisinde bulunmamızı, yayıncı kuruluşun fiyatları ucuz tutmasını taraftarların maçlara gelmeme nedeni olarak söyleyebiliriz. Tabi en büyük nedenlerden birisi de Twente maçındaki hayal kırıklığıdır. Taraftarımıza hak veriyoruz. Her şey başarıyla orantılıdır. Zirveden kopmuş değiliz. Zirve takımıyız. Karamsarlığa gerek yok. Yönetim olarak inanıyoruz. Camianın inanmasını istiyoruz. İkinci yarı farklı olacak."