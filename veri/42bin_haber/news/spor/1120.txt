Antalyaspor 16 yıldır Beşiktaş'ı yenemiyor
Hafta sonu sahasında Beşiktaş'ı konuk edecek Medical Park Antalyaspor sahasında en son 1996 yılında yendiği rakibini 16 yıldır mağlup edemiyor. 
Spor Toto Süper Lig'in 12. haftasında karşılaşacak olan Medical Park Antalyaspor ile Beşiktaş, bu maçla ligde 35'inci kez karşı karşıya gelecek. İki takım arasında daha önce yapılan 34 maçın 24'ünü Beşiktaş, 3'ünü Antalyaspor kazandı. İki takım arasındaki 7 karşılaşma ise berabere tamamlandı. Bu maçlarda siyah-beyazlıların attığı 75 gole ev sahibi takım 27 golle yanıt verdi.

Bu sezon 5 maç üst üste kazandıktan sonra geçen hafta Kasımpaşa deplasmanından 1 puanla ayrılarak ligde bu sezonki ilk beraberliğini alan kırmızı-beyazlılar, hafta sonu karşılaşacağı Beşiktaş'ı yenerek hem ligdeki iyi gidişatını sürdürmek hem de rakibi karşısındaki şanssızlığını kırmak istiyor.

Antalyaspor, Beşiktaş'a karşı sahasında en son galibiyeti 8 Aralık 1996'da 3-2'lik skorla almıştı. Antalyaspor, bu galibiyetin ardından rakibi ile sahasında yaptığı 10 maçtan 7'sini kaybetti, 3 maçta berabere kaldı. 

Rakibi karşısında son galibiyetini ise 1997-1998 sezonunun ikinci yarısında deplasmanda 1-0'lık skorla elde eden Antalyaspor, bu tarihten sonra oynadığı 18 lig maçından 15'inde mağlup oldu, 3 kez berabere kaldı.

-Tarihinde en fazla gol attığı sezon bu yıl oldu-

Öte yandan bu sezon 11 maçta topladığı 22 puan ile aynı puandaki lider Galatasaray'ın ardından averajla 2. sırada bulunan ve tarihinin en başarılı sezonunu geçiren Medical Park Antalyaspor, 11. haftalar itibarıyla aynı zamanda en fazla gol attığı sezonu yaşıyor.

Bu sezon ligde 20 gol kaydeden kırmızı-beyazlılar, böylece 1995-96 sezonunun 11. haftasındaki 18 gollük rekoru egale etmiş oldu. Medikal Park Antalyaspor'da bu sezon, 9 farklı futbolcu gol atmayı başardı.

Özdilek'in yorumu

Medical Park Antalyaspor Teknik Direktörü Mehmet Özdilek, "İstatistiklere bakıldığında 1995 yılından bu yana Beşiktaş'ı yenemiyoruz. Ama oturup ağlayacak değiliz. Ümit ediyorum kazanan taraf olacağız" dedi

Teknik direktör Özdilek, Hasan Subaşı Tesisleri'nde düzenlediği basın toplantısında, puan cetvelinde yukarılarda olmanın getirdiği sorumluluğu bildiklerini, bunu taşıyabilmek için çalıştıklarını vurguladı. 

Geçen hafta Kasımpaşa maçında aldıkları beraberliği hazmedemediğini dile getiren Özdilek, bu duyguyu maç sonunda soyunma odasına girdiğinde oyuncularında gördüğünü, bu duygunun önemli olduğunu söyledi.

Kasımpaşa maçında rakiplerinden daha fazla topa sahip olduklarını, daha fazla pozisyon ürettiklerini anlatan Özdilek, "Ancak futbol bir hata oyunu, tabi ki hatalar olacak. Yaptığımız basit bir hatayla deplasmandan beraberlikle döndük. Kasımpaşa bir önceki hafta Bursaspor'u evinde yenen güçlü bir takım" diye konuştu.

Ligdeki oyun ve skor istikrarını devam ettirmeyi amaçladıklarına dikkat çeken Özdilek, oyuncularının moralinin üst seviyede olduğunu, Beşiktaş maçını kazanmak için ellerinden geleni yapacaklarını kaydetti.

Özdilek, şöyle konuştu:

"Ligdeki kazanma arzumuzu, isteğimizi Beşiktaş maçında sürdürmek istiyoruz. Rakibin konumu bizim için hiç önemli değil. Sahada kazanmak isteyen bir Antalyaspor olacak. Diğer maçlarımızdan farklı bir durum olmayacak. İstatistiklere bakıldığında 1995 yılından bu yana Beşiktaş'ı yenemiyoruz. Ama oturup ağlayacak değiliz. Ümit ediyorum kazanan taraf olacağız."