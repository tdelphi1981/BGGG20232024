Fenerbahçe'nin yıldızı bırakıyor!
Aykut Kocaman ile sorunlar yaşayan Fenerbahçe'nin genç yeteneği Recep Niyaz, sarı lacivertli takımdan ayrılmak istiyor.
Fenerbahçe'nin büyük umutlarla iki yıldır A takımda bulundurduğu ve kendisinden çok şeyler beklediği Recep Niyaz sezon sonunda takımdan ayrılabilir. 18 yaşındaki futbolcunun sarı-lacivertli ekipte forma şansı bulamadığı için gelişim gösteremediğini düşündüğü ve oynayabileceği bir takıma gitmek istediği öğrenildi. 'Yerli Messi' lakaplı oyuncunun, teknik direktör Aykut Kocaman ile sorun yaşadığı ve ayrılmayı istemesindeki en büyük etkenin bu olduğu bildirildi.

İSMİNİ İLK 11'DE GÖREMEYİNCE ŞAŞIRDI
Peki, Kocaman'la Recep'in arasını açan olay neydi? İddialar şu şekilde:

Recep, Bursaspor ile oynanan ve 3-0 kazanılan kupa maçı öncesinde Kocaman tarafından son idmanda ilk 11'de oynatıldı. Ancak o ilk 11'de henüz lisansı çıkmayan Hakan Cinemre de vardı. Yani Kocaman, orada maçın 11'ini denemiyor, sadece gençlerin aslar arasında nasıl bir performans verdiğini görmek istiyordu. Recep Niyaz, maç günü kadro açıklandığında ilk 11'de ismini görmeyince şok oldu.

GİDERKEN PARA DA KAZANDIRABİLİR
1.65'lik yıldız adayı, bu üzüntüsünü tavır yaparak hocasına gösterdi. Saygısızlığı affetmeyen Aykut Kocaman o maç için Recep'i kadronun dışında bıraktı. Recep'in yerine kadroya alınan Beykan Şimşek ise Bursa'ya son golü atarak büyük çıkış gerçekleştirdi. Bu olay, az şans bulduğu ve bu yüzden gelişimi olumsuz etkilendiği için Recep'in ayrılma kararını hızlandırdı. Recep'in, Fenerbahçe ile sezon sonunda bitecek olan sözleşmesini uzatarak başka bir takıma gitme ihtimali olduğu da belirtiliyor.

YÜKSELİŞE GEÇMİŞTİ
F.Bahçe'nin 2011-12 sezonunun başında henüz 16 yaşındayken G.Saray'a çalım atarak Denizlispor'dan transfer ettiği Recep Niyaz, ilk yılında sadece 3 Türkiye Kupası (Manisa, İstanbul BB, G.Birliği) maçında forma giydi. 1.65 boyundaki yıldız adayı, bu sezon ise 2 lig (G.Antep, Trabzon), 2 kupa (Göztepe, Pendik), 2 de Avrupa (AEL, M'Gladbach) mücadelesinde oynadı. Recep, sarı-lacivertli formayla ilk golünü kupada Göztepe'ye attı. Recep, Fenerbahçe'den yıllık 250 bin TL kazanıyor.