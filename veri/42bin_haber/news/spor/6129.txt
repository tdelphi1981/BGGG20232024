Fikret Orman: "Dentinho derbide..."
Beşiktaş Kulübü Başkanı Fikret Orman, futbol takımlarının Spor Toto Süper Lig'de yarın Galatasaray ile yapacağı derbi maçın centilmenlik içinde geçmesini diledi.
Türkiye Milli Olimpiyat Komitesi'nin düzenlediği Spor Hukukunda Güncel Gelişmeler ve Sorunlar sempozyumunun ardından basın mensuplarının derbiyle ilgili sorularını yanıtlayan başkan Orman, İyi oynayan kazansın. Hakem hataları olmadan, inşallah fair play içinde, sakatlık olmadan bir maç olsun. Tabii ki hakem hataları olacaktır ama sonucu etki edecek hakem hataları olmamasını temenni ediyorum diye konuştu.

Dentinho derbide 18 kişilik kadroda yer alacak
Yeni transfer Dentinho'nun derbide oynamasını bekleyip beklemediği sorulan Fikret Orman, futbolcunun 18 kişilik maç kadrosunda yer alacağını duyduğunu belirterek, Bu teknik bir konu. Hocanın ilk 18'e alacak diye duyduk, konuşmadık. Fakat bugün kampa gidip son antrenmanı seyredeceğim. Bu, hocanın karar verebileceği bir şey diye konuştu.
 
Brezilyalı futbolcunun transferi hakkında şimdiye kadar medyaya hiç konuşmadığı sorulan başkan Orman, kulüp futbol komitesi başkanı Tamer Kıran olmak üzere yöneticilerin bu transferde başarılı bir çalışma yürüttüklerini anlatarak, Onların yaptığı iştir. Ben son süreçlerde bir tek mali olarak karışıyorum. Tamer Kıran ve ekibinin yaptığı başarıdır. Arkadaşlarımı tebrik ediyorum ifadelerini kullandı.

Devre arası başka transfer görünmüyor
Fikret Orman, devre arası dönemde Beşiktaş için başka transfer görünmediğini bildirdi. Orman, konuyla ilgili soruya verdiği yanıtta, sezon sonu için çalışmaların devam ettiğini belirterek, Beşiktaş Kulübü'nde transfer çalışması hiç bitmiyor. Arkadaşlarımız bayağı bir çalışma götürüyorlar. Sezon sonuyla alakalı yaptığımız çalışmalar var ama şu anda devre arası gibi bir transfer görünmüyor değerlendirmesini yaptı.

Bursaspor-Beşiktaş taraftar gerginliği
Fikret Orman, Bursasporlu taraftarlarla Beşiktaşlı taraftarlar arasındaki gerginlikle ilgili sempozyumda yaptığı açıklamalara ilişkin olarak, Bursaspor Başkanı İbrahim Yazıcı'ya cevap verdiği ifade edilerek yöneltilen soruya şöyle yanıt verdi: Onların suçlu olup olmadığına karar verecek kişi ben değilim. Sayın Başkan, insanların hapse girdiğinden ve bu hapse girmesinden dolayı da dertli olduklarından, zararı kendilerinin gördüklerinden bahsetti. Ben de şunu söylüyorum; bu Beşiktaş taraftarı da olsa, başka takımın taraftarı da olsa, sporla alakalı bir şiddet olduğu için içeriye alınmıştır. Cami avlusundan veya evinde düşünce suçu işlediği için kimse alınmış değil. Polisle veya başka bir taraftarla, bıçak çekilmiş, taş atılmış, toplumsal olay yaratılmış. Bu hangi şeyde olursa olsun tutuklama sebebidir. Bunların arkasına kimsenin sığınmasına veya bunu mazeret göstermesine gerek yok. Olanı çözmek bize düşen görevdir. Halktan birleşmeyi beklemeyle onun arkasına sığınmak bizim yapacağımız iş değildir.
 
Bu tip konuların Kulüpler Birliği Vakfı toplantılarında gündeme gelip gelmediği sorusu üzerine de Beşiktaş Kulübü Başkanı Orman, Yöneticiler bazında aramızda bir anlaşmazlık yok. İlişkilerimiz gayet iyi. Gel gelelim kamuoyu önünde 'Bu işi çözüyoruz, adım atalım' dediğiniz zaman taraftar baskısından korkanlar oluyor tabii ki dedi.