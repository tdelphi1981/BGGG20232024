"Kulübümüz maddi sıkıntı içerisinde"
Spor Toto 2. Lig ekiplerinden Faturavizyon Kahramanmaraşspor'un Teknik Direktörü Fethi Çokkeser, takımın sorunlarını henüz aşamadığını belirterek, Kulübümüz maddi sıkıntı içerisinde dedi.Çokkeser, Kahramanmaraş Belediyesi Spor Tesisleri'nde düzenlediği basın toplantısında, takımın bir yandan sorunlarını çözmeye çalıştığını bir yandan da başarıya odaklandığını belirtti.

Takımın maddi ve manevi sorunlardan kurtulmak için büyük çaba harcadığını ifade eden Çokkeser, şöyle konuştu: Kahramanmaraşspor şu anda sorunları aşmış durumda değil. Kulübümüz maddi sıkıntı içerisinde. Kahramanmaraş'ın bu takıma destek olmayacağını gördük. Kenti çok iyi tanıdığım için çok büyük ümitler bağlamıştım ve duyarlı insanların çok fazla olduğuna inanıyordum. Ancak, geldiğimiz noktada Kahramanmaraşspor'a maddi ve manevi desteğin gelmeyeceği kesinlikle belli olmuştur. Çünkü ben 6 aydan beri bu sorunların içerisinde çalışıyorum.

Çokkeser, yaşadıkları sorunların çözümü noktasında yönetimin elinden geleni fazlasıyla yaptığını vurguladı. Kulüp yönetiminin takıma çok büyük emek verdiğini anlatan Çokkeser, şunları kaydetti: Transferlerle ilgili çalışma yapıyoruz. Şu anda maddi külfet getirmeyecek futbolcuları tercih ediyoruz. Benim 27 puan toplayan oyuncularım, olumsuzluklar içerisinde çok güzel işler yaparak takımı buraya kadar getirdi. Devre arasında oyuncu almış olmak için oyuncu almayacağız. Transferlerde burayı basamak yapıp kendini üst liglere çıkartmayı amaçlayan oyuncuları seçiyoruz. Hedefi ve ideali olana oyuncuları seçiyoruz.

Maddi sorunlar nedeniyle futbolcuların moralsiz olduğunu dile getiren Çokkeser, takıma en büyük desteği basın ve taraftarın verdiğini sözlerine ekledi.