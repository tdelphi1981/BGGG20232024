Kasımpaşa'nın sorunu eksikler
Spor Toto Süper Lig'in 24. haftasının son maçında yarın kendi sahasında Trabzonspor'u konuk edecek Kasımpaşa'da tek hedef sahadan 3 puanla ayrılmak. Geçen hafta Fenerbahçe'ye son dakikalarda yediği gollerle mağlup olan lacivert-beyazlılar, Trabzonspor karşısında kazanarak üst sıralara tırmanmayı hedefliyor.
Zorlu maç öncesi Kasımpaşa'da sakat ve cezalı oyuncuların fazlalığı dikkati çekiyor. Lacivert-beyazlılarda sakatlıkları devam eden Özer Hurmacı, Djalma Campos, Santigo Garcia, Hüseyin Kala, Volkan Yaman ve Coulibaly'nin yanı sıra, sarı kart cezalısı olan Yalçın Ayhan da Trabzonspor'a karşı forma giyemeyecek. Teknik Direktör Shota Arveladze, oyuncular Barış Başdaş ve Halil Çolak Trabzonspor ile oynanacak karşılaşma öncesinde statta dağıtılacak olan "Maç Günlüğü" kitapçığına açıklamalarda bulundu.

ARVELADZE: 3 PUAN İÇİN SAVAŞACAĞIZ
Shota Arveladze, Trabzonspor'un son derece kaliteli oyunculardan kurulu bir takım olduğuna değinerek, "Yeni hocaları Tolunay Kafkas ile yeni bir oluşum içerisine girdiler. Aynı zamanda Süper Lig takımlarını yakından tanıyan başarılı bir teknik adam. Zor bir maç bekliyoruz. Kendi taraftarımız önünde 3  puan alma amacıyla sahada olacağız. Cezalı oyuncuların olması ve sakat oyuncuların olması bizi zorluyor fakat sahaya çıkıp 3 puan için savaşacağız" diye konuştu.

BARIŞ: HERKES ELİNDEN GELENİ YAPACAK
Barış Başdaş, çok zor bir maç geçeceğinin bilincinde olduklarını vurgulayarak, "Bu maça iyi hazırlandık. Kendi taraftarımız önünde oynadığımız için avantajlı olduğumuzu düşünüyorum. Umarım iyi bir oyunla 3 puan alırız. Takımda eksikler var ama hocamızın da dediği gibi bu takımda yedek oyuncu yoktur. Bu maçta herkesin elinden geleni yapacağına inanıyorum" dedi.

HALİL: "TARAFTARIMIZIN DESTEĞİ İLE 3 PUANI ALACAĞIZ"
Halil Çolak, kendileri için çok önemli bir maç olduğunu hatırlatarak, "Geçtiğimiz hafta kaybettiğimiz puanı bu maçta telafi etmek istiyoruz. Sahaya galibiyet için çıkacağız. Zaten her maça 3 puan parolasıyla çıkıyoruz. Kendi evimizde taraftarımızın da desteği ile 3 puan alıp yolumuza devam edeceğiz" diye konuştu.