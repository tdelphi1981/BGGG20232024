Güreş Federasyonu şirket kurdu
Hamza Yerlikaya başkanlığındaki yönetim kurulu, federasyon bünyesinde Türkiye Güreş Federasyonu İktisadi İşletmesi adıyla şirket kurdu.Federasyon başkanı Hamza Yerlikaya, federasyon olarak geçen hafta Antalya'nın Kemer ilçesinde 90. Yıl İstişare ve Değerlendirme Toplantısını gerçekleştirdiklerini hatırlattı.

Güreş camiasının yoğun ilgi gösterdiği ve 3 gün süren bu etkinlikte yönetim kurulu olarak da bir toplantı yaptıklarını belirten Yerlikaya, Yönetim kurulu olarak toplantıda kurumsallaşma çalışmalarımız içinde bir şirket oluşturmayı görüştük ve bu konuda yetki aldık. Toplantının hemen ardından şirket kurulumu için mali müşavirimize talimat verdik ve yeni şirketimizi kurduk dedi.

Yerlikaya, Türkiye Güreş Federasyonu İktisadi İşletmesi adında kurulan şirketin yönetim kurulu başkanlığı görevini de kendisinin yapacağını ifade ederek, şunları söyledi:

Yönetim kurulu olarak göreve geldiğimizde 'kurumsallaşacağız' demiştik. Bu doğrultuda şirket kurulumu kurumsallaşmanın önemli bir parçasıydı. Bunu da gerçekleştirerek kurumsallaşma yolunda bir merdiven daha çıktık. Kurumsallaşma çalışmalarımız tüm hızıyla devam ediyor. Şirketin federasyona katkıları çok olacak. Örneğin, şirket bünyesinde güreş storeler kurup kendi malzememizi üretip, ürün satışını yapabileceğiz. Kalıcı gelirlere sahip olacağız. Şampiyonalara ulaşımlarımızda şirketimizin büyük fonksiyonu olacak. Bunun gibi bize çok fayda sağlayacak. Hareket alanımızı daha genişletip, daha rahat hareket edebilmek, güreşimize, güreşçimize daha rahat imkanlar sunabilmek için ne gerekiyorsa yapıyoruz ve yapmaya da devam edeceğiz. İşletmemiz içinde belki farklı alanlarımız da gelişecek zaman içinde.

Yeni logo oylanacak

Hamza Yerlikaya, kurumsallaşma çalışmaları kapsamında federasyonun logosunun yenilenmesiyle ilgili hazırlıkların da sürdüğünü ifade etti.
Yeni logonun tamamlanma aşamasına geldiğini vurgulayan Yerlikaya, şöyle konuştu:

Yeni logomuzla ilgili elimizde bir kaç örnek var. Bunları yönetim kurulumuzda görüştük. Bir kaç arkadaşımızın da önerileri oldu. O önerileri de görüşeceğiz ve gelecek yönetim kurulu toplantısında bunların hepsini masaya yatıracağız. Bir mutabakata varacağız. Ancak burada yönetim kurulu olarak 'biz yaptık oldu' demeyeceğiz. Son olarak seçtiğimiz logo örneklerini federasyonumuzun internet sitesinde güreş camiamızın ve halkımızın beğenisine sunacağız. Burada bir hafta süreyle oylama yapacağız. Yeni logo oylanacak. En beğenileni de yeni logomuz olacak.