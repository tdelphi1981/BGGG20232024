Hawkins depremi
ABDli oyuncunun idrar örneğinde keyif verici maddeye rastlandı. İkinci örnek de pozitif çıkarsa, daha önceden vukuatlı olan Hawkins en az 2 yıl ceza alacak.

GALATASARAY MEDİCAL PARK’IN KAPTANININ “MARİJUANA” KULLANDIĞI ORTAYA ÇIKTI 
GALATASARAY Medical Park'ın ABD'li kaptanı David Hawkins'te “keyif verici” maddeye rastlandı. Basketbol Federasyonu’nun, sarı-kırmızılı kulübe, Gaziantep BŞB maçından sonra alınan numuneyle ilgili gönderdiği raporda, yıldız oyuncunun idrar örneğinde WADA’nın yasaklı maddeler listesinde yer alan “keyif verici” bir madde tespit edildiği belirtildi. Bu maddenin Türkiye’de hint keneviri olarak bilinen “marijuana” olduğu öğrenildi. Hawkins, Roma’da oynadığı dönemde de aynı sorunu yaşamıştı. 
Bu kez ceza katlanacak 
2007'deki Siena maçında “keyif verici” madde kullandığı ortaya çıkan yıldız, o dönem 3 ay ceza almıştı. Galatasaray Yönetimi, B numunesinin de açılması için başvuruda bulundu. Köln’e gönderilecek B numunesinin de pozitif çıkması durumunda, daha önceden de “vukuatı” olan Hawkins katlamalı ceza alacak. Bunun en az 2 yıl olması bekleniyor. Cim Bom’un, Hawkins’in sözleşmesini feshetmesi bekleniyor. 
Disiplin Kurulu’na sevk 
Hawkins dünkü Ulm maçında forma giymezken, Galatasaray Basketbol Şubesi Koordinatörü Murat Özyer de konuya açıklık getirdi. Özyer, federasyonun kendilerini bilgilendirdiğini belirterek, “Hawkins’in idrar örneğinde WADA’nın yasaklı maddeler listesinde bulunan bir madde tespit edildi. Oyuncu tedbirli olarak Disiplin Kurulu’na sevkedildi. Doping testi Almanya’daki merkezde yapıldı. İkinci numune de burada açılacak” diye konuştu.