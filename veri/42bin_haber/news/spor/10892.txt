İlk icraatı imaj yenilemek olacak
Halter Federasyonu Başkanı Tamer Taşpınar, Doping nedeniyle hem içte, hem dışta zedelenen imajımızı düzeltmeliyiz. Bunu madalyayla da süslersek, Türk halterinin üzerindeki kara bulutların dağılacağını düşünüyorum dedi.Halter Federasyonu'nun Olağanüstü Genel Kurulu'nda dün başkanlığa seçilen Taşpınar, yapacağı öncelikli icraatlarını anlattı. İsrail'de geçen yıl Kasım ayında düzenlenen 23 Yaş Altı Avrupa Şampiyonası'nda toplam 21 sporcuda 
doping tespit edilmesi üzerine, Türk halterinin imajının sarsıldığını ifade eden Taşpınar, Doping nedeniyle hem içte, hem dışta zedelenen imajımızı düzeltmeliyiz. Bunu madalyayla da süslersek, Türk halterinin üzerindeki kara bulutların dağılacağını düşünüyorum diye konuştu.

Başta sporcular olmak üzere, halter camiasının bu kötü imajdan son derece rahatsız olduğunu dile getiren Tamer Taşpınar, Camiamızda, 'doping yapanlar olarak anılmak istemiyoruz, bize bu gözle bakılmasının önüne geçmek istiyoruz' diyorlar, haklılar da. Bu kara bulutu dağıtmamız lazım ifadelerini kullandı. Federasyon başkanı Tamer Taşpınar, halterde çözülmesi gereken öncelikli sorunun, altyapı olduğuna dikkati çekerek, Antrenman salonlarında eksikliklerimiz var. İl müdürlüğüm döneminde çok sayıda halter salonu gezdim ve çok eksiklikler gördüm. Sadece halter antrenmanlarının yapılacağı salonlar oluşturacağız. Mevcut olanları ivedilikle iyileştirip, ihtiyaca göre de yeni antrenman salonları hazırlayacağız. Altyapı hazırlandıktan sonra da bize düşen, yönetim, teknik heyet el ele verip halteri daha ileri seviyelere taşımak dedi.

Antrenörler, sporun çimentosu
Taşpınar, sporun çimentosunun, antrenörler olduğunu söyledi. Sporun, antrenörlerin üzerinde yükseldiğini vurgulayan federasyon başkanı, Antrenörlerimizin gelişimini sağlayıp, dışarıdan antrenör alan değil, dışarıya antrenör veren bir federasyon olma yolunda ilerleyeceğiz diye konuştu. Türk halterinin daha fazla tabana yayılması gerektiğini ifade eden Taşpınar, Bunun haricinde kulüplerimizi de güçlendirmeliyiz. Antrenmana giderken dahi güçlük çeken sporcularımız var ifadelerini kullandı. Taşpınar, önlerinde Türkiye Şampiyonası, Avrupa Şampiyonası ve Mersin'de düzenlenecek Akdeniz Oyunları'nın bulunduğunu ifade ederek, Önümüzdeki hafta yönetim kurulumuzu toplayıp, bu çalışmaların planlamasını yapacağız dedi.