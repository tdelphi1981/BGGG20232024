Chelsea MANU'yu çok ürkütecek!
Capital One Kupası'nda Manchester United ile 31 Ekim'de karşılaşacak olan Chelsea yönetimi taraftarlarına ilginç bir davette bulundu.
 İngiltere Premier Lig ekiplerinden Chelsea, yaklaşan Cadılar Bayramı için taraftarlarına büyük bir sürpriz hazırladı.
 Geçtiğimiz hafta sonu Premier Lig'de sahasında Manchester United'ı ağırlayan Londra ekibi, 31 Ekim'de bu kez Capital One Kupası'nda karşılaşacağı Manchester United maçında taraftarların Cadılar Bayramı'na has kostümler ve makyajlarla gelmesini istedi.
 Chelsea'nin resmi internet sitesinden yapılan açıklamada; Cadılar Bayramı kıyafetleri ile taraftarların, Manchester United futbolcularını korkutması ve motivasyonlarının bozması istendi.
 Açıklamada Cadılar Bayramı gecesinin Manchester United maçına denk gelmesinin güzel bir tesadüf olduğu vurgulanırken; "Hem Manchester United karşılaşması, hem de Cadılar Bayramı, bu fırsatı kaçırmayın. Yılın en ürkütücü gecesi olacak" denildi.