"Tribünler dolu olmalı"
Kulüpler Birliği Başkanı Halil Ünal, futbolun büyümesi isteniyorsa tribünlerin mutlaka dolu olması gerektiğini söyledi. 
Gençlik ve Spor Bakanlığı tarafından düzenlenen "Gençlik ve Spor Kulüpleri Kanun Çalıştayı"na katılan Ünal gazetecilere yaptığı açıklamada, Spor Kulüpleri Kanunu'nun Futbol Kanunu olarak değiştirilmesiyle ilgili fikir birliğine vardıklarını belirtti.

Bunun için Türkiye Futbol Federasyonu ve Spor Genel Müdürlüğü ile bir taslak çalışması yapacaklarını ifade eden Ünal, "Futbol, basketbol, voleybol, atletizmle bir olabilir mi? Bunun için gerekli çalışmalarımızı hazırlayarak bakanlığımıza teslim edeceğiz" dedi.

Ünal, bir gazetecinin, "Ligin ilk yarısında hemen hemen tüm kulüp başkanları ve yöneticiler tribünlerin boşluğundan şikayetçiydiler. Kulüpler Birliği olarak bu yönde bir çalışmanız olacak mı?" sorusu üzerine şunları söyledi:

"Tribünlerin boş olmasıyla ilgili hepimize ciddi görev düşüyor. Başta medyamıza, bizlere, sporun içindeki her aktöre önemli görevler düşüyor. Futbolumuzun büyümesini istiyorsak tribünlerimizin mutlaka dolu olması gerekli. Bunun için futbolu sevdirmemiz ve iyi davranmamız gerekiyor. Herkes için diyemeyeceğim ama bir çok arkadaşımız maalesef futboldaki çirkinlikleri söylüyor. Artık insanlar o programları dinlediğinde bırakın maça gelmeyi, stadyumun önünden geçmeyi dahi arzu etmiyor. Burada, kulüp başkanlarının, hocaların, oyuncaların suçu olduğunu pek fazla düşünmüyorum, ama buna hepimizin çalışarak, emek vererek tribünlerimizi dondurmamız lazım. Çünkü esasen işin güzelliği taraftarlarla var."

Taraftarların stadyumlara gelmesinin takımlara ekonomik katkının yanı sıra bugün çalıştayda tartışılan kanuna da çok ciddi katkılar sağlayacağını vurgulayan Ünal, şöyle devam etti:

"Taraftarların statları doldurduklarında sponsor ve reklam gelirleri daha da artacaktır. Stadyuma kimsenin gelmediği bir noktada hiç kimse olmayacaktır. İşin güzelliği mutlaka ki taraftarlardır. İnsanımızın güzelliğini unutmamak lazım. Taraftarlarımıza sahip çıkmamız gerekiyor. Bu konuda çalışıyoruz. Günü geldikçe paylaşacağız ama burada en önemlisi basının iyi lanse etmesi. Basının futbolu sevdirmesi, futbolu aşağılamaması, yere batırmaması, insanımızın futbolu sevmesini sağlayacak yayınları yapması ricamız."

Halil Ünal bir gazetecinin, "Kulüplerin en büyük sıkıntısı nedir?" sorusuna ise "Kulüplerde sıkıntı çok. Sabahlara kadar saysam bitmez. Tam 6 ay program yapmanız gerekir. Sorun çok fazla ama en önemli sorun futbolu sevdirmemiz. Futboldan insanları uzaklaştırmamamız gerekiyor. Onun için destek olmak, insanımıza, taraftarlarımıza futbolu sevdirmek gerekiyor" diye konuştu.