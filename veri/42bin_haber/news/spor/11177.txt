Barcelona
2-0'ın rövanşında sahasında Milan'ı ağırlayan Barcelona, harika bir oyunla rakibini 4-0 yendi ve Şampiyonlar Ligi'nde çeyrek finale kalmayı başardı.
Şampiyonlar Ligi ikinci tur ilk maçında deplasmanda Milan'a 2-0 yenilen Barcelona, rövanş maçında rakibini sahasında ağırladı. Barça, maça çok iyi başladı ve ilk dakikalardan turu istediğini gösterdi. Niang'ın direkten dönen topu, Milan adına gecenin anı oldu. İkinci yarıda istediği golleri de bulan Barça, harika bir dönüşle çeyrek finale uzanmayı başardı. 





Barcelona, maça da çok iyi bir başlangıç yaptı. Henüz 5. dakikada öne geçmeyi başardı. Barcelona gerçekleştirdiği atakta çok istekli ve seri geldi. Kısa paslarla Milan ceza sahasına giren Barça'da son vuruşu harika yapan Messi, takımını 1-0 öne geçirmeyi başardı.

11. dakikada tek paslarla Milan ceza sahasına girmek isteyen Barça'da Messi rakip ceza alanı önünde yerde kaldı ancak faul kararı çıkmadı.

14. dakikada Messi ceza sahasının hemen önünden harika bir şut çekti ancak Milan'ın tecrübeli kalecisi Abbiati aynı güzellikte kurtarmayı başardı.

30. dakikada Niang sağdan hareketlendi. İçeriye ortasını gönderdi. El Shaarawy bir vole denedi ancak istediği vuruşu gerçekleştiremedi.

32. dakikada Lionel Messi Dani Alves ile verkaç yaparak rakip ceza sahasına girmek istedi ancak Milan defansı izin vermedi.

Milan, 35. dakikada hızlı geldi. Messi rakip alanda topu kaybedince bu Milan kontrasına dönüştü. Boateng sağdan koşu yapan El Shaarawy'yi gördü. Ancak bu oyuncunun zayıf vuruşu kaleci Valdes'de kaldı. 

38. dakikada Milan yine hızlı geldi ve golle burun buruna kaldı. Niang kaleci Valdes ile karşı karşıya kaldı ancak vuruşu sol direkten oyun alanına geri döndü. 

40. dakikada Andres Iniesta orta alanda tehlikeli bir bölgede topu kazanmayı başardı. Akabinde Messi'ye pasını attı. Arjantinli oyuncu da güzel bir vuruşla takımı adına skoru 2-0 yaptı. 

İlk yarı 2-0 sona erdi.

48. dakikada Messi, Zapata ve Mexes'in arasından geçerek kaleye güzel bir şut attı ancak sol köşeye giden topu kaleci Abbiati yine çıkarmayı başardı.

50. dakikada Milan'da Ambrossini'nin orta alanda Messi'ye yaptığı faulden sonra Boateng ve Busquets arasında kısa süreli bir gerginlik yaşandı.

Barça 3. golü 55. dakikada buldu. Xavi'den pasını alan David Villa, güzel bir kesme vuruşla takımını 3-0 öne geçirmeyi başardı.

66. dakikada Milan etkili gelmek istedi. Abate'ye doğru uzun bir top atıldı ancak meşin yuvarlak Alba'nın kontrolünde kaldı. Abate yetişebilse tehlikeli olabilirdi. 

68. dakikada Milan Abate ile tehlike yarattı, Flamini müsait pozisyonda topu alabilirdi ancak ceza sahası önünde Pique araya girmeyi başardı. 

76. dakikada Alba'nın başlattığı atakta Xavi ve Iniesta seri paslardan sonra Messi'yi rakip ceza sahası içine kaçırmak istediler ancak Milan defansı yine erken müdahale etmeyi başardı.

82. dakikada Bojan kanatta Alves'den sıyrıldı. İçerdeki Robinho'ya doğru bir pas attı ancak Alba araya girmeyi başardı.

88. dakikada Messi bir ara pasla Alexis'i kaçırmak istedi ancak Milan defansında Mexes araya girmeyi başardı.

Son sözü 90+2'de gecenin başarılı isimlerinden Alba söyledi. Alexis'in pasını alan Alba, güzel bir vuruşla takımını 4-0 öne geçirdi. 

Mücadele 4-0 sona erdi ve Barcelona, çeyrek finale çıkmayı başardı.