Hamit Altıntop: Kadromuz çok kaliteli
Galatasaraylı futbolcu Hamit Altıntop, Medical Park Antalyaspor karşısında çok önemli bir galibiyet aldıklarını söyledi.
Akdeniz ekibini 2-0 yendikleri maçın ardından düzenlenen basın toplantısında açıklamada bulunan milli futbolcu, son haftalarda önemli puanlar kaybettiklerini dile getirerek, 'Bugün kazandığımız 3 puan, 6 puan değerinde. Tabi bunun devamını getirmek lazım. Saha içinde ihtiyacımız olan şeyleri gösterdik. Farklı bir formasyonla oynadık. Önemli olan 3 puandı. Sonuçta Medical Park Antalyaspor pozisyon bulmadı. Bu da ne kadar inandığımızı ve konsantre olduğumu gösterdi' diye konuştu.

Hamit Altıntop, bir soru üzerine yeni transferler Sneijder ve Drogba'nın kadro kalitelerini attırdığını anlatarak, 'Kadro kaliteli olursa, daha büyük bir rekabet olur. Bunu, bugün Burak ile gördük. Hoca tercihini Sabri'de kullandı, bunu da gördük. Son haftalarda Sabri başarılı oynadı. Farklı sistemlerde oynamak çok önemli. Hocamızın kalitesiyle, farklı oyuncularla bunu yapma ihtimalimiz çok büyük' diye konuştu.

Basın toplantısında takım tercümanı Mert Çetin'in de gelmesi üzerine gurbetçi futbolcu, konuşmasına başlamadan önce 'Mert benim için geldi, Almanca konuşacağım' şeklinde espri yaptı.

-Semih: 'Galip geldiğimiz için çok mutluyum'-

Galatasaray'ın savunma oyuncusu Semih Kaya ise Medical Park Antalyaspor karşısında sahadan galibiyetle ayrıldıkları için mutlu olduğunu vurgulayarak, şunları söyledi:

'Takım arkadaşlarımı, ağabeylerimi tebrik etmek istiyorum. Gerçekten bugün farklı bir mücadele sergilediğimizi düşünüyorum. Farklı bir sistemde oynadık. Bunu sahaya iyi bir şekilde yansıttığımızı düşünüyorum. Deplasmanlarda bu sezon bayağı bir puan kaybettik. Kendi evimizde mağlup olmuyoruz. Deplasmandaki şansızlığımızı da kıracağımızı düşünüyorum. Umarım ileriki haftalarda daha iyi bir Galatasaray izletiriz.'