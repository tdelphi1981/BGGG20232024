'Çok kolay puanlar kaybettik'
Trabzonspor Teknik Direktörü Şenol Güneş, ligde çok kolay puanlar kaybettiklerini söyledi.
 Güneş, Mehmet Ali Yılmaz Tesisleri'nde düzenlediği basın toplantısında, tüm İslam aleminin Kurban Bayramı'nı kutlayarak, ''Tüm dünyanın barış ve huzur içinde yaşamasını istiyoruz. Dostluk ve sevginin daha fazla olduğu bir dünya istiyoruz'' dedi.
  
 Geçen hafta oynanan Beşiktaş maçına düşündüklerinden daha rahat başladıklarını ifade eden Güneş, şöyle devam etti:
 ''Rakibin taraftar baskısı ve final maçı niteliğindeki oyun anlayışının bizi zorlayacağını, bizim de bu zorluğu aşmak için hazır olmamız gerektiğini biliyorduk. Oyunun kontrolü tamamen lehimizeydi. İkinci yarıda gol yeyinceye kadar böyle devam etti. Sonrasında rakibin pozisyon bulduğu maç oldu. Son 5 dakikada panikledik. Kendi oyun formatımızın dışına çıkarak kontrolü kaybettiğimiz bir müsabaka oldu. Çok rahatlıkla 3 puan alacağımız maçta, son bölümde 3 puan kaybedebilirdik. 8 maçta 13 puan da bizim için bir gerçek. Bizim için doğru olan, beklenen şey 20 ve yukarısı puan olmalıydı. Beklentilerimizin altında olduğumuz bir gerçek.''
   
 Sezon başında kaybedilen puanların daha sonra çok arandığını belirten Güneş, ''Baktığımızda çok kolay puanlar kaybettik. Fenerbahçe ve Beşiktaş maçındaki beraberlikler normal kabul edilebilir ama diğer maçlarda bizim için kaybedilmesi beklenmeyen puanlar oldu'' diye konuştu.
 Oynamayan oyuncular üzerinden daha fazla spekülasyon yapıldığını da kaydeden Güneş, şunları söyledi:
 ''Bütün oyuncularımıza önem ve değer veriyoruz. Beklentileri ortaya koymak adına hatalar yapabiliyoruz. Bu yönde eleştirileri kabul ediyorum. Övgüler ve yergileri yaparken oyuncular hakkında hakarete ve ayrımcılığa varan anlayışı kabul etmiyorum. Bu kimseye yarar getirmez. Tüm oyuncularımız bizim. Bu kadronun dışında kalanlar da daha sonra oynayabilir. Son dakikada da, ilk dakikada da görev alabilir. Mühim olan sahaya çıkan 11 oyuncunun yüzde yüzünü vermesi.''
  
 Colman'ın bugün idmana başladığını, topla çalışmaya akşamki idmanda başlayabileceğini ifade eden Güneş, ''Tolga zaten idmanda yok. Giray'ın sakatlığı vardı ama idmanlara katılmaya başladı. Sapara'nın belinden kalçaya vuran ağrısı var. Halil'in de arka adalesinde ağrı var'' dedi.
  
 Bu hafta oynayacakları Bursaspor maçına da değinen Güneş, ''Bursaspor iyi oynayan bir takım. Daha fazla puanı hak ediyordu. Zor maç olacaktır. Bu zor maçı taraftar, oyuncu ve yönetimimizle aşacağımızı düşünüyoruz. Üç puan için çalışacağız'' diye konuştu.
 Şenol Güneş, diğer takımların aldığı puanların kendilerinin eksiklerini görmelerini engellemesi gerektiğini vurgulayarak, şöyle devam etti:
  
 ''Her maçı kazanacak durumda olmalıyız. Galatasaray ve Fenerbahçe'den beklentiler çoktu. Fakat ligdeki sıralamadaki yerleri nedeniyle onlar da eleştiri alıyor. Trabzonspor'un oynadığı oyunla daha gurur verici düzeyde olmamasını eleştirenlere hak veriyorum. Kendi gerçeklerimiz var. 12 yabancımız var. Oynayan oyuncunun sahada verimi düşük olduğu zaman oynamayan üzerinden eleştiri yapılıyor. Bu her iki oyuncuyu da etkiliyor. Bunu kırmak kolay değil. Sıkıntımız sadece golcü değil. Mesela defansımız eleştiriliyordu. Bu sezon bu yöndeki eksikliği kapattık. Bütün bunların mükemmel olması, hep bir anda mümkün değil. Geçen seneden daha iyi olmalıyız. Buna ben de katılıyorum ama bu konuda bocalıyoruz. Kendi oyunumuzdan memnun değiliz. Daha iyi olması için çalışıyoruz.''
          
 -Futbol sahalarının zeminlerinin durumu-
          
 Güneş, Türkiye'de futbol sahalarının zeminleri ve futbola etkisiyle ilgili soru üzerine şunları söyledi:
 ''Beşiktaş maçında da saha çim görünmesine rağmen pas yapmaya müsait değildi. Maalesef Türkiye'de saha sorunu var. Ben olsam federasyon ve Digitürk'ün yerinde, buna müdahale ederim. Kesinlikle sahayı ben yaptırır ve kulüplerin alacaklarından bu parayı keserim. Yoksa bu iş düzelmez. Futbol sahada oynanır. Halı gibi saha olmalı. Biz de en iyisini yaptırdığımızı düşünüyoruz, ancak yeni yeni toparlayacak. Aynı şey Galatasaray için de geçerli. Yağmur yağmış olabilir ama Avrupa'da da yağıyor.''
          
 -Şike iddiaları süreci-
          
 Şenol Güneş, şike iddiaları ile ilgili bir soruyu ise şöyle yanıtladı:
 ''Şike süreci başlı başına bir olay. Sadece futbolu değil Türkiye'nin hukuk ve adalet sistemini de etkilediğini düşünüyorum. Bunu da hiç kimse kapatamaz. Hangi karar verilirse verilsin. 'Şike vardır ya da yoktur' diye karar da verilse adalet zedelenmiştir. Bunun uzun vadeli süreceğini düşünüyorum. İnsanların güvensizlikleri artmıştır. Çünkü adaletin sağlanmadığı yerde barış ve huzuru bulmanız mümkün değildir. Açlık ve sağlık da önemlidir, her şey önemlidir, ancak adaletin olmadığı yerde, haksızlığın ve gücün hakim olduğu yerde güçler dengesi farklı işler. Sadece futbolu değil, her alanı etkilemiştir. Şimdi süreçle ilgili bir kısır döngü yapılıyor. Trabzonspor'a kupası verilsin, verilmesin. Bu çok basit bir şey kalıyor. Kupayı alırsın. Biz diyelim kupayı aldık da sonra dediler ki haksız aldınız. Biz de vicdanen rahatsız oluruz. Böyle bir şey talep etmiyoruz. Adaletsizlik ortadan kaldırılmalı. Şike süreci sonucunda ne kadar yakın olursanız olsun diğer taraftarlara, hep şüpheyle bakılıyor, sevgiyle bakılmıyor. Rekabet o hale geldi ki kavgayı daha fazla artırdı. Federasyon aklanmadığı müddetçe kendi içinde, bu işler düzelmez.'' AA