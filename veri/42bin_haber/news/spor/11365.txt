Kocaman: "Turu geçtik, tadını çıkarmak istiyoruz"
Fenerbahçe Teknik Direktörü Aykut Kocaman, V. Plzen maçının ardından yaptığı açıklamada "Turu geçtik ve bunun tadını çıkarmak istiyoruz" dedi. 
UEFA Avrupa Ligi 3. tur rövanş maçında Viktoria Plzen ile 1-1 berabere kalarak çeyrek finale yükselen Fenerbahçe'de teknik direktör Aykut Kocaman maçın ardından açıklamalarda bulundu. 
Kocaman, çeyrek finale çıktıkları için mutlu olduklarını ifade ederek, "Seyredenler ne düşündü bilmiyorum ancak maçın böyle geçeceği çok belliydi. Rakibi oyundan düşürecek tek şey ikinci goldü. Bunun için çok şey yaptık, ancak son vuruşlarda şanssızdık ve kaleci çok iyidi. 1-1'den sonra en kötü senaryo başladı. Psikolojik olarak bocaladık geriye yaslandık bu da çok normal. Sow'u oyundan çıkarmam oyunu tutmak içindi. Turu geçtik ve bunun tadını çıkarmak istiyoruz. Viktoria Plzen mükemmele yakın bir takım onları da tebrik ediyorum. TFF'den maçı pazartesi günü oynamak için istekte bulunduk ancak kabul etmediler" diye konuştu.