Ergin Keleş Göztepe'de
Göztepe, Mersin İdmanyurdu'ndan Ergin Keleş ile 1,5 yıllık sözleşme imzaladı.
Göztepe'den yapılan açıklamaya göre, futbola Trabzonspor altyapısında başladıktan sonra aynı takımda profesyonel olan ve son olarak Mersin İdmanyurdu'nda forma giyen 26 yaşındaki hücum oyuncusu Ergin Keleş, 1,5 yıllık sözleşmeyle sarı-kırmızılı takıma transfer oldu.

Bugüne kadar Akçaabat Sebatspor, Sakaryaspor, Manisaspor, Ankaragücü, Kardemir Karabükspor'da da forma giyen Ergin Keleş, 6'sı ümit milli, 1'i A2 milli, 68'i genç milli takımlarda olmak üzere toplam 75 kez milli formayı giydi.

Ergin Keleş, transferine ilişkin olarak, Göztepe'de forma giyeceği için kendisini çok şanslı hissettiğini ifade ederek, 'Türk futbolunun köklü camiası olan Göztepe'nin başarısı için ben de katkı sağlamaya geldim. Göztepe'nin son yıllarda yakaladığı ciddi başarılar var. Bu başarılı sürecin hız kesmeden sürdürmek için ben de elimden geleni yapacağım' dedi.