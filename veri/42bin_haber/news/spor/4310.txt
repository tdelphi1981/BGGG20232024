103 yıllık çınar yeni başkanını arıyor
Yaşadığı ekonomik sıkıntılar nedeniyle düştüğü PTT 1. Lig'in ilk yarısını son sırada tamamlayan 103 yıllık çınar Ankaragücü Kulübü, yarın 45'inci başkanını seçerek, yeni bir sayfa açmaya hazırlanıyor.Geçmiş günlerini arayan sarı-lacivertli başkent ekibinin olağanüstü genel kurulu, yarın saat 14.00'te kulübün Tandoğan Tesisleri'nde yapılacak. Seçimlere tek aday olarak giren Ankara Esnaf ve Sanatkarlar Odaları Birliği Başkanı Mehmet Yiğiner'in hedefi, 103 yıllık kulübü tekrar ayağa kaldırmak olacak. Başkentin, Osmanlı İmparatorluğu döneminde kurulmuş, Kurtuluş Savaşı ve Cumhuriyet'in kurulmasına tanıklık etmiş inişli çıkışlı grafiğe sahip kulübünün tarihinde birçok hikayesi bulunuyor.

103 yıllık tarih
Ankaragücü'nün kuruluşu, İmalat-ı Harbiye Mektebi'ne dayanmaktadır. İmalat-ı Harbiye, Osmanlı Devleti'nde 19. yüzyıl ortalarına doğru, ordu ihtiyaçlarına yönelik sanayi politikalarının geliştirildiği mektepti. İmalat-ı Harbiye Mektebi'nin öğrencileri arasında bir 'birlik' toplantısı organize edildi, ancak bu toplantıdan sonuç alınamadı. Toplantıdan bir sonuç çıkmayınca İmalat-ı Harbiye Mektebi'nin son sınıf öğrencileri, Altınörs İdman Yurdu ve Turan Sanatkarangücü adında 31 Ağustos 1910 tarihinde iki kulüp kurmaya karar verdi. Bu tarih, Ankaragücü'nün resmi kuruluşu olarak kabul edildi.

Kurtuluş Savaşı
Ankaragücü, takım olarak Kurtuluş Savaşı'na katıldı. Gönüllü olarak Kurtuluş Savaşı'na katılmış futbolcuların bir çoğu ise şehit oldu. 103 yıllık çınar, Anadolu'nun kurtuluşu için verdiği mücadelenin ardından Ankara'ya taşındı. Başkentteki ilk maçını, bugünkü Cebeci Stadı'nın bulunduğu çayırlık alanda Konya'nın Talimgahgücü takımına karşı oynayan sarı-lacivertliler, rakibini 2-1 yenmeyi başardı.

Cumhuriyet'in ilanı
Kurtuluş Savaşı mücadelesinde aktif olarak katılan futbolcular, 29 Ekim 1923 tarihinde yeni bir görev için top bataryalarının başına geçti. Meclis tarafından Cumhuriyet ilan edilmişti ve bunun duyurulması gerekiyordu. Onurlu görev, Turan Sanatkarangücü futbolcuları tarafından Ankara kalesinden yapılan top atışlarıyla gerçekleştirildi.

Kulübün renkleri
Cumhuriyet'in kurucusu Mustafa Kemal Atatürk, Kurtuluş Savaşı sonrasında kulübü ziyaret etti. Yetkililerden bilgi alan Atatürk'e, Ankara'nın ünlü misket üzümü ve kavunu ikram edildi. Kulübün adı 1933 yılında Ankaragücü olarak değiştirildi, renkleri ise misket üzümü ve kavundan esinlenerek belirlendi. Misket üzümünün lacivert rengi, güç ve kuvveti simgelerken, kavunun sarı rengi de hırs ve başarıyı temsil ediyor.

İlk zafer Türkiye kupasında
Ankaragücü, 1971-1972 yılında Türkiye Kupası'nda finale kaldı. Finalde Altay ile deplasmanda golsüz berabere kalan başkent temsilcisi, kendi evinde rakibini 3-0 yenerek tarihinde ilk Türkiye Kupası'nı kazandı. Sarı-lacivertliler, 1972 yılında da ilk Avrupa kupası maçına çıktı, ancak Avrupa Kupa Galipleri Kupası'nda İngiltere'nin Leeds United ekibine ilk turda elenmekten kurtulamadı.

Ankaragücü, ligden düştü
Ankaragücü, 1975-1976 sezonunda ise 30 maçta almış olduğu 25 puanla Balıkesirspor ile birlikte bir alt lige düştü. Başkent ekibinde Ali Osman Renklibay, takımı kümeye düşmesine rağmen 17 golle Türkiye 1. Ligi gol kralı oldu. Ankaragücü, bir yıllık aranın arından 2. Lig'de şampiyon olarak Türkiye 1. Ligi'ne tekrar yükseldi, fakat 1977-1978 sezonunda 8 galibiyet ve 16 mağlubiyet alarak 22 puanla 2. Lig'e yeniden düştü. Sarı-lacivertliler, kümeye düştükten sonra 3 sezon (1978/791979/80-1980/81) art arda 2. Lig'de mücadele etti.

Kenan Evren'in talimatıyla yeniden 1. Lig'e çıktı
Türk futbol tarihinde 1980-1981 sezonunda bir ilk gerçekleşti. İlk kez 2. Lig'de oynamayan bir takım Türkiye Kupası'nı kazanarak müzesine götürdü.
Ankaragücü, Türkiye Kupası'nı ve Cumhurbaşkanlığı Kupası'nı kaldırdı. Başkentin futbol takımının 1. Lig'de olması gerektiğini savunan dönemin Genelkurmay Başkanı Kenan Evren, 2. Lig'de mücadele eden kulübün, 1. Lig'e çıkartılması için talimat verdi. Türkiye Kupası'nı kazanan futbol takımının hangi ligde oynadığına bakılmaksızın 1. Lig'e çıkartılmasına dair kanun düzenlendi. Türkiye Kupasını kazanan Ankaragücü, yeni düzenlemeyle 1. Lig'e yükseldi ve 2012 yılına kadar ligden düşmedi. Ankaragücü dışında yürürlükte 8 yıl kalan yasadan yararlanan başka kulüp olmadı. Çünkü, başkent temsilcisi dışında alt liglerden gelerek Türkiye Kupası'nı kazanan takım olmadı.

Kupa Beyi Ankaragücü
Ankaragücü, 1980-81-82 yıllarında 3 kez üst üste Ankara Türkiye Spor Yazarları Derneği (TSYD) Kupası'nı kazanma başarısını gösterdi. Sarı-lacivertli kulüp, 3 yılda kazanılan 5 kupanın ardından Kupa Beyi unvanını aldı. 2001-2002 sezonunu 4'üncü sırada tamamlayan başkent ekibi, son kez Avrupa kupalarına katılma hakkını elde etti. UEFA Kupası'nda İspanya'nın Alaves takımıyla eşleşen Asırlık Çınar, rakibine iki maçta da yenilerek kupa dışında kaldı.

En uzun soluklu başkan gitti
Ankaragücü, tarihinin en uzun soluklu başkanı olan Cemal Azmi Aydın, 1997 yılından itibaren sürdürdüğü 12 yıllık başkanlık görevinden 9 Aralık 2008'de istifa etti. Başkent temsilcisi, yaşadığı ekonomik sıkıntıların ardından 2011-2012 sezonunu 11 puanla son sırada tamamladı ve PTT 1. Lig'e düştü. Yarın olağanüstü genel kurula gidecek Ankaragücü'nde, bugüne kadar 44 başkan görev aldı.
Ankaragücü'nde başkanlık yapan isimler şöyle:

1. 1910-1916 Kazım Bey
2. 1916-1916 Hasan Muslihiddin Bey
3. 1916-1919 Numan Usta
4. 1919-1920 Ahmet Şefik
5. 1920-1926 Mehmet Nuri Altınok
6. 1926-1927 Ali Tunalı
7. 1927-1928 İhsan Ali Tekvar
8. 1928-1930 Cemalettin Bey
9. 1930-1931 Burhanettin Bey
10. 1931-1932 Süleyman Şevket
11. 1932-1933 Hüseyin Yakup Çeker
12. 1933-1939 Fikret Karabudak
13. 1939-1947 İbrahim Ethem Sunbay
14. 1951-1951 Muhtar Görduysus
15. 1951-1952 Abbas Alöç
16. 1952-1953 Fikret Altınel
17. 1953-1954 Rasim Adasal
18. 1954-1960 Orhan Özgeren
19. 1960-1962 Fahri Pamir
20. 1962-1964 Yaşar Tokan
21. 1964-1967 Haydar Saltuk
22. 1967-1968 Cevat Vural
23. 1968-1972 Orhan Sorguç
24. 1972-1973 Doğan Barış
25. 1974-1977 Orhan Sorguç
26. 1977-1981 Sabri Marmutlu
27. 1981-1982 Yakup Atay
28. 1982-1985 Güngör Türközü
29. 1986-1990 Nurettin Çarmıklı
30. 1990-1990 Adnan İğnebekçili
31. 1990-1991 Taner Demir
32. 1991-1992 Vedit Arığ
33. 1992-1993 Emin Gök
34. 1993-1994 Vedat Aydın
35. 1995-1996 Nevzat Karataş
36. 1996-1997 Osman Kolsuz
37. 1997-2008 Cemal Azmi Aydın
38. 2008-2009 Cengiz Topel Yıldırım
39. 2009-2011 Ahmet Gökçek
40. 2011-2012 Sami Altınyuva
41. 2012-2012 Haluk Ilıcan
42. 2012-2012 İlyas Sümer
43. 2012-2012 Bent Ahlat
44. 2012-2013 Atilla Süslü