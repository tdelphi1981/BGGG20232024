Arkas Spor'un yenilmezlik serisi sona erdi
Acıbadem Erkekler Voleybol Ligi'nde İzmir'de ağırladığı Halkbank'a 3-1 mağlup olan Arkas Spor'un ligdeki 13 maçlık yenilmezlik serisi sona erdi.Avrupa Erkekler şampiyonlar ligi 12'li play-off turunda hafta içi, Polonya temsilcisi PGE Skra'yı 3-2 yendikten sonra altın sette rakibini saf dışı bırakan Arkas Spor, ligdeki ilk mağlubiyetini Halkbank karşısında 3-1'lik sonuçla aldı.

Arkas Spor, 2008-2009 sezonunda da 16 maçlık yenilmezlik serisi yakalamış ve bu unvanını deplasmanda Ziraat Bankası karşısında kaybetmişti.

ARKAS SPOR'A HALKBANK DARBESİ

Aldığı sonuca rağmen ligde liderliğini sürdüren mavi-beyazlı ekip, 2 Şubat Cumartesi günü deplasmanda Fenerbahçe Grundig'e konuk olacak.

Bu maçın ardından deplasmanda Polonya ekibi Zaksa ile Avrupa Şampiyonlar Ligi 6'lı play-off turu ilk maçına çıkacak olan Arkas Spor, bir hafta sonra İzmir'de yapılacak rövanş maçının ardından, rakibini saf dışı bırakması 
halinde üst üste 2'inci kez adını dörtlü finale yazdıracak. Avrupa Şampiyonlar Ligi'nde dörtlü final mücadelesi Rusya'nın Omsk kentinde 16-17 Mart'ta düzenlenecek.