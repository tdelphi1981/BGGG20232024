İnönü Stadı'nda son derbi
Galatasaray'ın takipçileri Beşiktaş ile Fenerbahçe, İnönü Stadı'ndaki son derbide karşı karşıya gelecek. Spor Toto Süper Lig'in 24. haftasında İstanbul'da tarihi bir derbi oynanacak. 

Sezon sonunda yıkılarak yeniden yapılması planlanan tarihi statta saat 19.00'da başlayacak son derbiyi, kariyerinde ilk derbiye çıkacak hakem Mete Kalkavan yönetecek. Kalkavan'ın yardımcılıklarını Mustafa Emre Eyisoy ve Kemal Yılmaz yapacak. Dev maçın dördüncü hakemi ise Tolga Özkalfa olacak.

334. randevu

İki ekip arasında 28 Kasım 1924 tarihinde, Fenerbahçe'nin 4-0 galibiyetiyle başlayan 89 yıllık rekabette Fenerbahçe'nin galibiyet ve gol sayısında üstünlüğü bulunuyor. Bugüne dek yapılan 333 maçta Fenerbahçe 126, Beşiktaş 121 galibiyet alırken, 86 karşılaşmada ise taraflar birbirlerine üstünlük sağlayamadı. 

Beraberlik işe yaramayacak

Galatasaray'ın 46 puanla lider girdiği Süper Lig'de 24. hafta öncesi Fenerbahçe 40 puanla ikinci, Beşiktaş ise 39 puanla üçüncü sırada bulunuyor. Zirveden uzaklaşmamak açısından büyük önem taşıyan derbiyi kaybeden taraf büyük yara alacak. Beraberlik ise her iki takımın da zirve yarışında işine yaramayacak. 

Derbiye olağanüstü güvenlik

Dev karşılaşmanın öncesi, sırası ve sonrasında güvenliği sağlamak üzere 900 özel güvenlik ile yaklaşık 1500 polis görev yapacak. Ayrıca, stat içinde polis kamerası ve stat kamerası ile tespit çalışması yapılacak.