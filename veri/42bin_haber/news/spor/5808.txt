Fenerbahçe garantiledi
 
 Fenerbahçe'de Afrika Kupası için milli takımda bulunan Nijeryalı Joseph Yobo, kırmızı kart cezalıları Mehmet Topuz ve Gökhan Gönül'ün yanı sıra sakatlığı bulunan Sezer Öztürk bu karşılaşmada forma giyemedi. Konuk ekip Bursaspor'da ise sakatlıkları bulunan Michael Basser, Pablo Batalla ve Fernando Belluschi, İstanbul'a getirilmedi. Fenerbahçe rakibine oranla mücadeleye etkili başladı. 
 >>>MAÇIN CANLI ANLATIMI
  
 5. dakikada Salih Uçan'ın ara pası ile ceza sahası içerisinde sağ çaprazda topla buluşan Semih Şentürk, Carson ile karşı karşıya kaldı ancak Semih'in şutunda kaleci gole izin vermedi. 10. dakikada Musa Çağıran'ın pası ile sol kanatta topla buluşan Hakan Aslantaş'ın ortasını ceza sahası içerisinde Stanislav Sestak düzgün bir şekilde kontrol edemedi ve Fenerbahçe savunması tehlikeyi uzaklaştırdı. 
 12. dakikada Egemen'in orta sahadan savunma arkasına gönderdiği pasla sol çaprazda topla buluşan Semih Şentürk ceza sahası içerisine girdikten sonra İbrahim Öztürk'ü çalımlamak isterken rakibine faul yaptı ve önemli bir pozisyondan yararlanamadı. 15. dakikada Hakan Aslantaş'ın sol kanattan yaptığı orta savunmadan sekip ceza sahası içerisinde sağ çaprazda bulunan Stanislav Sestak'a kadar geldi. 
 Sestak'ın gelişine sol ayağı ile çektiği şut farklı şekilde üstten dışarı çıktı. Fenerbahçe 25. dakikada Salih ile gole çok yaklaştı. Sağ kanattan kullanılan korner atışında Sow topu ceza alanı önüne gönderdi. Topun gelişine çok sert bir şut çeken Salih, topu direğe nişanladı. 28. dakikada sol kanattan kazanılan köşe vuruşunu Miroslav Stoch, Salih Uçan ile paslaşarak kullandı.  
 Topla tekrar bukuşan Miroslav Stoch'un sol kanattan yaptığı ortaya altıpas üzerinde sol çaprazda iyi yükselen Moussa Sow'un kafa vuruşu az farkla yandan dışarı çıktı. 40. dakikada Salih Uçan'ın pası ile sağ kanatta topla buluşan Semih Şentürk'ün ortası ceza sahası içerisindeki Hakan Aslantaş'ın eline çarptı ve hakem Kuddusi Müftüoğlu penaltı noktasını gösterdi.  
 Penaltı atışını kullanan Semih Şentürk, kaleciyle topu ayrı köşelere gönderdi ve 41. dakikada skoru 1-0'a getirdi. Kalan dakikalarda başka gol olmadı ve mücadelenin ilk devresi 1-0 Fenerbahçe'nin üstünlüğü ile sonuçlandı. Fenerbahçe'nin eski oyuncusu Tuncay Şanlı, mücadelenin ikinci devresinde oyuna dahil oldu ve ilk kez Kadıköy'de rakip oyuncu olarak sahada yer aldı.  
 54. dakikada Edu'nun pası ile sol kanatta topla buluşan Ferhat Kiraz'ın ceza sahası çizgisi üzerinden yaptığı ortaya altıpas çizgisi üzerinde iyi yükselen Tuncay Şanlı, kafayla topu ağlara gönderdi ancak yan hakem bu pozisyonda Tuncay Şanlı için ofsayt bayrağını kaldırdı. 61. dakikada Fenerbahçe, 2-0 üstünlüğü yakaladı. 
 İbrahim Öztürk'ün savunmadan ileri göndermek istediği top Semih Şentürk'e çarpıp kaleye yöneldi. Scott Carson topu uzaklaştırmak istedi ancak başarılı olamadı ve top ağlarla buluştu. 64. dakikada ceza sahası içerisinde sol çaprazda topla buluşan Hasan Ali'nin şutu kaleci Scott Carson'dan dönüp ceza sahası yayı üzerinde bulunan Cristian Baroni'ye geldi.  
 Cristian'ın gelişine çektiği şut savunmadan döndü. Fenerbahçe 2. golün ardından oyunun kontrolünü tamamen eline aldı ve oyunu rakip yarı alana yıktı. 70. dakikada ceza sahası içerisinde sol çaprazda topla buluşan Miroslav Stoch'ın yerden yaptığı ortaya İbrahim Öztürk son anda müdahale etti ve topu kornere gönderdi. Fenerbahçe 71. dakikada gole bir kez daha yaklaştı.  
 Sağ kanattan kazanılan köşe vuruşunda topun başına Cristian Baroni geçti. Cristian'ın ortasına ön direkte iyi yükselen Bekir İrtegün'ün kafa vuruşunu kaleci Scott Carson mükemmel bir kurtarışla son anda kornere çeldi. 76'da Hasan Ali Kaldırım, Beykan Şimşek ile girdiği duvar pasıyla ceza sahası içerisine girdi ve son çizgiye iner inmez yerden pasını altıpasa yakın bir bölgede sol çaprazda bulunan Semih Şentürk'e gönderdi.  
 Semih'in gelişine çektiği şut direğe çarpıp dışarı çıktı. Fenerbahçe'nin altyapıdan gelen genç futbolcusu Beykan Şimşek, A takım ile çıktığı ilk maçta gol ile buluştu. Hızlı gelişen Fenerbahçe atağında, sağ kanatta topla ilerleyen Semih, ceza alanı önüne doğru pasını gönderdi. Topla buluşan Beykan Şimşek, ceza çizgisi üzerinden çektiği sert şutla topu ağlara gönderdi ve 86. dakikada takımını 3-0 öne geçirdi. 
 Kadıköy'de son dakikalar adeta nefes kesti. Her iki kalede de yaşanan gol pozisyonlarında kaleciler mükemmel kurtarışlara imza attı. 90. dakikada hızlı gelişen Fenerbahçe atağında ceza sahası içerisinde sağ çaprazda topla buluşan Semih Şentürk'ün şutunu kaleci Scott Carson iki hamlede kurtardı.  
 Kalan dakikalarda başka gol olmadı ve mücadele Fenerbahçe'nin 3-0 üstünlüğü ile sonuçlandı. Bu skorla Fenerbahçe grupta 4. maçından da galibiyetle ayrılarak puanını 12'ye çıkararak yarı finali garantiledi. Bursaspor ise 3 puan ile 3. sırada kaldı. 
 Ntvspor