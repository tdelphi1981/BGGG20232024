Fatih Terim'den kupa rotasyonu!
Avrupa kupaları ve ligde yoğun mesai harcayan Galatasaray'da teknik direktör Fatih Terim, Ziraat Türkiye Kupası'ndaki Balıkesirspor maçında yedek oyuncularının durumunu görecek.
Galatasaray Teknik Direktörü Fatih Terim, Ziraat Türkiye Kupası'ndaki Balıkesirspor maçında rotasyona gidiyor.

Sanica Boru Elazığspor maçının son dakikalarında Melo'nun kurtadığı penaltıyla 3 puanı hanesine yazdıran lider Galatasaray, lig ve Avrupa'nın ardından yarın da üçüncü kulvarda mücadeleye başlayacak. Terim, Elazığspor maçında olduğu gibi Balıkesirspor karşısında da rotasyona gidecek.

NtvSpor'un sitesine yer alan habere göre, Henüz resmi maçlarda şans bulamayan Furkan'ın yanı sıra Ceyhun Gülselam, Gökhan Zan, Çağlar Birinci gibi isimler Balıkesirspor maçında forma giyecek. Terim, sezon öncesinde kampında yer almadığı için formsuz dönemini yeni yeni atlatan Felipe Melo ile cezasını tamamlayan Engin Baytar'ı Balıkesirspor karşısında maç eksiklerini aşmaları için sahaya sürebilir. Kupa provasında yer alıp almayacağı merak edilen bir başka isim de Sercan Yıldırım. Terim'in gözünden düşen ve devre arasında takımdan ayrılması beklenen genç oyuncunun, Balıkesirspor maçında oynayıp oynamayacağı merak konusu.