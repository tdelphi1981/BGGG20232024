Süper Lig'in 'Kahya'sı
Spor Toto Süper Lig'de geride kalan 25 haftada 15 maçta düdük çalan Halis Özkahya, Cüneyt Çakır ve Fırat Aydınus'u geride bırakarak 45 bin lira ile en çok kazanan hakem oldu.
Ligde son 9 haftaya girilirken 25 haftada oynanan 225 maçta 27 farklı orta hakem görev aldı. Orta hakemin maç başı 3 bin lira aldığı Spor Toto Süper Lig'de, şimdiye kadar en fazla karşılaşmayı ise Yalova bölgesi FIFA kokartlı hakem Halis Özkahya yönetti.

Merkez Hakem Kurulu (MHK) tarafından 25 haftada 15 kez Spor Toto Süper Lig maçına atanan 32 yaşındaki Halis Özkahya, 45 bin lirayı cebine koydu ve geçen hafta UEFA Şampiyonlar Ligi'nde görev alan Cüneyt Çakır ve Fırat Aydınus'dan daha fazla kazandı.

Asıl mesleği öğretmenlik olan Halis Özkahya'yı ligde 14 maçta düdük çalan bir diğer FIFA kokartlı hakem Fırat Aydınus takip etti. İstanbul bölgesi hakemi Fırat Aydınus, Spor Toto Süper Lig'den 42 bin lira gelir elde etti. Fırat Aydınus'u ise 13'er karşılaşma yöneten Cüneyt Çakır, İlker Meral ve Barış Şimşek izledi.

Ligde sadece bir müsabakaya çıkan Hakan Ceylan ve Deniz Ateş Bitnel de 3 bin lira ile en az kazanan hakemler oldu.

Spor Toto Süper Ligi 2012-1013 sezonunda geride kalan 25 haftada Halis Özkahya'nın yönettiği maçlar şöyle:

2. hafta Fenerbahçe-Gaziantepspor
5. hafta İstanbul Büyükşehir Belediyespor- Orduspor
8. hafta Gençlerbirliği-Galatasaray
9. hafta Sivasspor-Akhisar Belediyespor
10. hafta MP Antalyaspor-Trabzonspor
11. hafta Fenerbahçe-Orduspor
13. hafta Beşiktaş-Akhisar Belediyespor
14. hafta Kardemir Karabükspor-SB Elazığspor
16. hafta Galatasaray-Trabzonspor
17. hafta Beşiktaş- Kayserispor
18. hafta MP Antalyaspor-Gençlerbirliği
19. hafta SB Elazığspor-Trabzonspor
21. hafta Gaziantepspor-Kasımpaşa
22. hafta Akhisar Belediyespor-Galatasaray
24. hafta Orduspor-Kardemir Karabükspor