UEFA'dan Burak Yılmaz'a büyük onur
Avrupa Futbol Federasyonları Birliği (UEFA), Galatasaraylı Burak Yılmaz'ı Şampiyonlar Ligi grup maçlarının en iyi oyuncusu seçti.
UEFA, şampiyonlar ligi grup maçlarının enlerini belirledi. Real Madrid, Ajax ve Manchester City ile D Grubu'nda mücadele eden ve grubu namağlup lider tamamlayan Bundesliga takımlarından Borussia Dortmund'un en iyi takım seçildiği listede, Galatasaray'ın forvet oyuncusu Burak Yılmaz da en iyi futbolcu seçildi. 
UEFA'nın resmi internet sitesindeki açıklamada, Burak Yılmaz'ın H Grubu'nu 2'nci tamamlayarak son 16 takım arasına kalan Galatasaray'ın 7 golünün 6'sına imza attığı belirtildi. Yılmaz'ın kaydettiği 6 gol ile şimdiden, bir Şampiyonlar Ligi sezonunda en fazla gol atan Türk futbolcu olduğu da vurgulandı. 
Milan'ın Fransız defans oyuncusu Philippe Mexes'in, Belçika temsilcisi Anderlecht'i 3-1 yendikleri maçta, topu, ceza sahasının hemen içinde göğsüyle kontrol ettikten sonra röveşata vuruşla kalecinin üstünden aşırttığı pozisyon ise en iyi gol seçildi. 
Şampiyonlar Ligi grup maçlarının diğer ödülleri şöyle: 
 
En iyi maç
Real Madrid'in, bitime 5 dakika kala 2-1 gerideyken Manchester City'yi 3-2 yendiği D Grubu maçı. 
 
En güzel söz
Scott Brown (Celtic): Evet, her maçtan önce Cesur Yürek filmini izler, İskoç eteklerimizi giyerek birlikte dans ederiz 
 
En akılda kalan rakam
6: Paris Saint Germain forması giyen İsveçli forvet Zlatan Ibrahimovic'in, 6 farklı takım forması altında gol atan ilk oyuncu olması. 
 
İstenmeyen derece
Chelsea: E Grubu'nda bulunan İngiliz temsilcisi, Şampiyonlar Ligi şampiyonluğunu kazandıktan sonra grup maçlarında elenen ilk takım olarak tarihe geçti.