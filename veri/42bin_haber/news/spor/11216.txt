Mehmet Özdilek iddialı konuştu
Medical Park Antalyaspor Teknik Direktörü Mehmet Özdilek, 'Fenerbahçe'yi Kadıköy'de yenmiştik, amacımız burada da yenmek olacak' dedi.
Özdilek, Hasan Subaşı Tesisleri'nde düzenlediği basın toplantısında, Galatasaray'ı Şampiyonlar Ligi'nde çeyrek finale yükselmesinden dolayı tebrik ederek, aynı başarıyı Fenerbahçe'nin de göstermesini beklediklerini söyledi.

Geçen hafta Sivasspor deplasmanında beklemedikleri bir mağlubiyet aldıklarını ifade eden Özdilek, 'Daha çok oyuna dahil olmaya çalıştık. Rakipten daha çok hakemle uğraşmak zorunda kaldık. Son haftalarda futboldan çok hakemlerin ön plana çıkması hem hakemler hem de Türk futbolu adına en büyük tehlikedir' diye konuştu.

Hakemlerle ilgili düşüncesinin tüm Türk teknik direktör ve tüm yöneticilerinin düşüncesi olduğunu öne süren Özdilek, ligde son 9 haftaya girilirken hakemlerin çok konuşulmasının hoş bir durum olmadığını, bu durumun hakemlere olan güvenin sarsılmasına neden olduğunu savundu.

Özdilek, şöyle konuştu:

'Yazılı ve görsel medyada hakemlere olan tepkinin çok sesli bir şekilde dile getirilmesi son 9 haftada baskı getirecek diye düşünüyorum. Onun için biraz daha sağduyu ile sahada sadece gördüklerini çalarlarsa hem kulüp hem de takımlar adına daha sevindirici olacaktır. Daha çok konuşanın, daha çok bağıranın prim aldığı bir süreç yaşanıyor. Bu nedenle hakemlerin bu süreçte biraz daha sağlıklı maç yönetmelerini tavsiye ediyorum. Hakemlerle ilgili ne şahsımın ne de kulübümün çok konuşan bir yapısı var. Ama özellikle son oynadığımız maçta, uzun yıllardır ilk defa bir hakemin maça bu kadar tesir ettiğini gördüm. Bu da düşündürücü tabi.'

-'Üst üste maç kazanan ligde çok farklı konuma geliyor'-

Fenerbahçe gibi ligde en fazla topa sahip olan, takım olgusunu en iyi şekilde sahaya yansıtabilen bir takıma karşı zorlu bir maç oynayacaklarını vurgulayan Özdilek, Fenerbahçe'nin hem Avrupa'da hem de Süper Lig'de mücadeleyi oyunun geneline yayan bir takım olduğunu ifade etti.

Ligin ilk yarısında Fenerbahçe'yi Kadıköy'de yenerek, sahasında 47 maçlık yenilmezlik serisine son verdiklerini hatırlatan Özdilek, şöyle devam etti:

'İki takımın da kazanmaktan başka düşüncesi olmayacaktır. Kolay olmayacağını biliyoruz, ama bu süreçleri kendi lehimize çevirecek gücümüz var. Rakipten çok kendi yapacaklarımıza odaklanacağız. Fenerbahçe maçına yönelik yoğun bir çalışma periyotundan geçiyoruz. Ufak tefek sorunlarımız var. Mehmet Sedef Fenerbahçe maçında kesin olmayacak. Onun haricinde 2, 3 oyuncumuzda da sorunlar var. Zihinsel ve fiziksel olarak bu maça her yönüyle hazır şekilde çıkmak istiyoruz. Fenerbahçe maçında kazanmak için her şeyi yapacağız. Fenerbahçe'yi Kadıköy'de yenmiştik, amacımız burada da yenmek olacak.'

Telafisi olmayan 9 haftalık bir sürece girdiklerine dikkate çeken Özdilek, 'Süper Lig'de her golün, her puanın hem yukarı hem de aşağı sıralardaki takımlar için önemli olduğu haftalara girdik. Hiçbir takım ligde istikrarlı bir periyot sergileyemedi. Bir takım bir hafta çok iyi, bir hafta farklı bir sonuç alabiliyor. İstikrarı yakalayan, üst üste maç kazanan ligde çok farklı konuma geliyor' dedi.

Sahalarında Fenerbahçe ile yapacakları maçın ardından deplasmanda Trabzonspor ile karşılaşacaklarını bildiren Özdilek, bu maçların önemli olduğunu kaydetti.

Öte yandan Teknik direktör Özdilek ve teknik heyetten oluşan takım, Tıp Bayramı dolayısıyla Medical Park Hastanesi doktorlarından oluşan takımla dostluk maçı yaptı.

Maçı teknik ekibin takımı 4-2 kazandı.