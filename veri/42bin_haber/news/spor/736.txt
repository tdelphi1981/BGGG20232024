Messi'den oğluna buruk hediye!
Şampiyonlar Ligi G Grubu'nda İskoç temsilcisi Celtic evinde İspanyol devi Barcelona'yı 2-1 mağlup etti. Katalan ekibi bu mağlubiyete inanamadı.
 Şampiyonlar Ligi G Grubu'nda İskoç temsilcisi Celtic evinde İspanyol devi Barcelona'yı 2-1 mağlup ederek büyük bir sürprize imza attı. Victor Wanyama ve Tony Waat'ın gollerine Lionel Messi 90. dakikada cevap verse de bu gol teselliden öteye gidemedi.
 3 yıllık aranın ardından Şampiyonlar Ligi'nde gruplarda ilk kez yenilgi alan Barcelona cephesi bu yenilgiye inanamadı. Son olarak 4 Kasım 2009'da Gökdeniz Karadeniz'in 73. dakikada attığı golle rakibine sahasında 2-1 boyun eğen Katalanlar, mağlubiyeti bu kez Celtic Park'ta tattı.
 FORSTER'IN MUCİZESİ
 Ev sahibinin kalecisi Fraser Forster yaptığı 8 kurtarışla 90 dakika boyunca kalesinde direniş gösterdi. Messi'nin golüne kadar Celtic Park tribünlerinden büyük alkış alan Forster kahramanlık örneği sergiledi.
 17 gol girişiminde bulunan Tito Vilanova'nın ekibi ise, rakibinin 3 şutundan 2'sini kalesinde gördü. Karşılaşmanın başından sonuna kadar tempolu oyununa devam eden Barcelona, maçın ardından sevinemedi.
 MESSI'DEN, 'DAHA NE YAPALIM?'
 Mücadelenin ardından açıklamalarda bulunan Barcelona'nın Arjantinli yıldızı Lionel Messi, "Her şeyi yaptık. 2 hafta önce oynadığımızdan daha iyi bir futbol ortaya koyduk ama top bir türlü kaleye girmedi. Aynı şey Nou Camp'ta da oldu. Celtic defansif oynayarak hızlı kontraataklarla çıktı" dedi.
 Son dakikada attığı golden sonra yeni doğan çocuğuna hitaben yaptığı parmak emme sevincine değinen süperstar, "Sonunda bir anlam ifade etmiyordu. Oyunu kaybettik. Kalan maçlarda oğlum Thiago'ya hediye edeceğimiz çok fazla gol var" şeklinde konuştu.