Çinli antrenörlere vize
Masa Tenisi Federasyonu Türkiye'ye üç Çinli antrenör getirme kararı aldı.Masa Tenisi Federasyonu'nda Oktay Çimen başkanlığındaki yeni yönetim ilk toplantısında, Türkiye'ye üç Çinli antrenör getirme kararı aldı.

Federasyon başkanı Oktay Çimen, yeni yönetim kurulundan üç Çinli antrenörün kazandırılması için onay istedi. Yönetim kurulu da Çimen'in talebini yerinde buldu ve toplantıdan olur kararı çıktı.

Çimen, yaptığı açıklamada, yönetim kurulunun yabancı antrenör isteğini olumlu karşıladığını belirterek, Bir ay içerisinde Çin'e heyet göndereceğiz. Bu heyet yetenekli üç Çinli antrenörü Türkiye'ye getirecek dedi.

Masa tenisinde Çin'in diğer ülkelere göre açık ara önde olduğunu belirten Çimen, bu nedenle başkanlığı döneminde yerli sporcuların performansını artırmak için bu ülkeden Melek Hu ve Bora Vang'ı devşirdiklerini hatırlattı.

Çimen, masa tenisinin başkanlığı döneminde önemli aşama kaydettiğini ileri sürerek, Yıldızlarda ve gençlerde önemli dereceler aldık. Bu nedenle izlediğimiz politikadan geri dönüş söz konusu olamaz. Yerli sporcularımızın gelişimini daha da ileri noktaya taşımak için Çinli antrenör getirme kararı aldık diye konuştu.

Antrenör seçiminde kriterler

Yabancı antrenörleri belirlerken çok seçici davranacaklarını ifade eden Çimen, şöyle konuştu: Bir ay içerisinde Çin'e heyet göndereceğiz. Bu komite yetenekli üç Çinli antrenörü Türkiye'ye getirecek. Şimdiye kadar üzerinde uzlaştığımız bir isim yok. Çin'e göndereceğimiz heyet, burada araştırmalar yapacak ve en iyi antrenörlerden üçünü seçecek. Seçim sırasında ise kariyeri, ne kadar sporcu yetiştirmiş, altyapıya ne kadar önem vermiş bunları dikkate alacağız. Çok titiz davranacağımızdan kimsenin şüphesi olmasın

Sırada Çinli partnerler var

Çimen, yabancı antrenörlerin yanı sıra Çinli partner sporcu konusunda da girişimde bulunacaklarını dile getirerek, 2013 Akdeniz Oyunları öncesinde bunu gerçekleştirmeyi planladıklarının altını çizdi.

Yerli sporcuların yeteneklerini artırmak ve Akdeniz Oyunları'nda daha fazla madalya kazanmak için böyle bir yöntemi tercih etmeyi planlıyoruz diyen Çimen, Çinli partnerler milli takım kaplarına katılarak yerli sporcularımızı Akdeniz Oyunları'na hazırlayacak ifadesini kullandı.