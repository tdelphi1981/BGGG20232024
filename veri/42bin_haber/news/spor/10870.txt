Atletizmde ilk hedef Akdeniz Oyunları
Atletizm Federasyonu Başkanı Mehmet Terzi, Yolumuza emin adımlarla devam ediyoruz. Yeni hedefimiz Mersin'de yapılacak olan Akdeniz Oyunları dedi.Terzi yaptığı açıklamada, İsveç'in Göteborg kentinde düzenlenen Avrupa Salon Atletizm Şampiyonası'na 12 sporcu ile katıldıklarını, şampiyonada 1 altın ve 1 gümüş madalya kazandıklarını, 5 final, 2 de yarı final koştuklarını hatırlattı. Kendileri açısından oldukça başarılı bir şampiyonayı geride bıraktıklarını dile getiren Terzi, Daha önce salonda aldığımız 3 madalyamız vardı. Alemitu Bekele'nin 3 bin metrede altın madalyası, Kemal Koyuncu'nun bin 500 metrede gümüş madalyası, Halil Akkaş'ın 3 bin metrede bronz madalyası vardı. Şimdi bunlara yenisini ekledik diye konuştu.

Terzi, Atletizm Federasyonu olarak her geçen gün daha iyiye gittiklerini ve başarılı neticeler aldıklarını vurgulayarak, şunları söyledi: Yolumuza emin adımlarla devam ediyoruz. Yeni hedefimiz Mersin'de yapılacak olan Akdeniz Oyunları. Akdeniz Oyunları'nda yine başarılı sonuçlara imza atmaya çalışacağız. Ondan hemen sonra Ağustos ayında Moskova'da Dünya Atletizm Şampiyonası yapılacak. Ayrıca 23 yaş altı ve gençler Avrupa Şampiyonaları olacak. Büyüklerin dışında alt gruplarda da sporcularımızın bu organizasyonlardan madalyalarla döneceklerine inanıyorum. Avrupa ve dünya şampiyonaları sporcularımızın olimpiyatlara hazırlanma ve kendilerini görme açısından bizim için çok önemli.

Nevin, kendisini Avrupa'da kanıtladı
Federasyon başkanı Terzi, son olarak Göteborg'da 60 metre engellide Türkiye rekoru kırarak altın madalya kazanan Nevin Yanıt'ın 4. Avrupa şampiyonluğunu elde ettiğini bildirdi. Nevin Yanıt'ın 23 yaş altında bir Avrupa şampiyonluğu bulunduğunu, 2010 yılında Barcelona'da ve 2012 yılında Helsinki'de de bu unvanları aldığını anımsatan Terzi, şöyle konuştu: Kendisi son olarak Göteborg'da Avrupa salon şampiyonluğunu elde etti. Nevin, kendisini Avrupa'da kanıtladı. Nevin'in bir özelliği de olimpiyatlarda 5'inci olması. Orada çok iyi bir performans sergiledi ama yarıştığı kişiler arasında çok çok iyiler olunca, 5'incilikle yetinmek zorunda kaldı. Nevin git gide ilerletiyor. Kendisinin daha iyi sonuçlara imza atacağını düşünüyorum.