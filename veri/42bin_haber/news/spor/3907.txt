Potada hedef: Dünyada ilk 3'e girmek
Basketbol Federasyonu Başkanı Turgay Demirel'in hedefi, Türkiye'yi dünyanın en güçlü 3 basketbol ülkesinden biri yapmak.Basketbolda erkekler dünya klasmanında ABD, İspanya, Arjantin, Yunanistan, Litvanya ve Rusya'nın hemen arkasında bulunan Türkiye, 4 yılda büyük bir sıçrama gerçekleştirerek, sıralamada ilk 3 arasına girmeyi planlıyor.

TBF Başkanı Turgay Demirel, 2012 yılındaki Londra Olimpiyatları'nın hemen ardından gerçekleştirilen genel kurulda yeni yönetim kurulu ile birlikte 4 yıl yeniden Türk basketbolunu yönetmek için görevlendirildiklerini hatırlattı. Genel kurulda bugüne kadar yaptıkları ve bundan sonra yapmayı planladıkları çalışmalar hakkında delegelere bilgiler verdiklerini belirten Demirel, önlerindeki 4 yıllık sürede gerçekleştirmeyi istedikleri en büyük hedefleriyle ilgili de bir projelerinin bulunduğunu ifade etti.

Demirel, bu projeyle Türk basketbolunu dünyadaki 3 güç merkeziden biri yapmak istediklerini vurgulayarak, Bu çerçevede planımıza uygun olarak çalışmalarımızı sürdürüyoruz dedi. Türkiye'nin FIBA sıralamasında dünya 6'ncılığına kadar yükseldiğini belirterek, şöyle devam etti:

Diğer takım sporlarına baktığımız zaman futbolda 50., voleybolda 35. sıralardayız ama basketbolda 6. sıraya kadar ulaştık. Bu Türk basketbolunun dünyada geldiği noktayı gösteriyor. Basketbol gençler arasında çok sevilen bir spor dalı. Çok fazla sayıda basketbola başlayan ve spor tercih ettiklerinde birinci sırada bulunan bir dalız. Yoğun destek alıyoruz. O nedenle herkesin yarattığı bu sinerji Türk basketbolunu yukarıya taşıdı. Biz de önümüzdeki 4 yıl içinde 'dünyadaki 3 güç merkezinden biri olma' projemizi hayata geçireceğiz inşalllah. Türkiye, ABD ve İspanya ile birlikte dünyanın en güçlü 3 basketbol ülkesinden biri olacak.

20 yılda en gururlandığı anlar

Turgay Demirel, 1992 yılında seçildiği federasyon başkanlığı görevini aralıksız 20 yıldır sürdürdüğünü anımsatarak, bu sürede kendisini gururlandıran bir çok olayı yaşadığını belirtti.

Özellikle 1992 yılında ilk göreve geldiğimizde aldığımız pek çok kararın hala bugün dahi kullanılıyor ve devam ediyor olması, hiç değiştirilmemiş olması, o günlerde ne kadar ileri görüşlü olduğumuzun ve ne kadar doğru kararlar aldığımızın bir göstergesi diyen Demirel, şöyle devam etti:

Türk basketbolu zaten yapılan bu büyük değişikliklerle buraya geldi. Onun dışında 2001 yılında düzenlediğimiz Avrupa Basketbol Şampiyonası ve yarattığımız '12 Dev Adam' konsepti 1993 yılına dayanıyor, yıldız milli takımımızın çalışmalarına dayanıyor. 2010 Dünya Basketbol Şampiyonası ki bütün ülkemizin ekonomik gücü, manevi desteğiyle yaptığımız mükemmel Dünya Şampiyonası ve orada oynadığımız final... Bütün bunlar unutulmaz hatıralar. Kadın Basketbol Milli Takımımızın en son Avrupa ikincisi ve olimpiyatlarda beşinci olması altyapılarda pek çok organizasyon, kulüp takımlarımızın başarısı, açıkçası Türk basketbolu sadece beni değil pek çok Türk'ü hatta bütün ülkemizi gururlandırdı. Pek çok gün, hafta oldu. Bu hakikaten ülkede basketbol sevgisinin gelişmesine yardımcı oldu.

Demirel'in hedefi

Turgay Demirel, başkanlık görevi sırasında hayalinin ise dünyadaki 3 güç merkezinden biri olma projesini çok açık ara ve kuvvetli bir şekilde gerçekleştirmek olduğunu belirterek, Türkiye'nin son 10 yılda çok büyüyen ekonomik gücüyle, istikrarıyla geldiği noktada önümüzdeki 2023 hedefi doğrultusunda Türk basketbolunun da hem dünya basketbolundaki tüm ülkelere önderlik eden ve onlara bir anlamda rol modellik yapan bir ülke olarak konumunu güçlendirerek sürdürmesi dedi.

Salonlardaki şiddet olayları

Özellikle son dönemlerde salonlarda yaşanan şiddet olaylarını hiç tasvip etmediklerini, bu olayların önlenmesi için de büyük çaba sarfettiklerini anlatan Demirel, Genelde futbol sahalarında şiddeti yapanların da bir anlamda orada olduğunu görüyoruz. İstenmeyen olaylar bunlar, hiç hoş değil. Yeni kanunlar, bu kanunların uygulanması, gerekenlerin yapılmasıyla bu olayların azalacağını düşünüyorum. Galatasaray-Beşiktaş tekerlekli sandalye takımları arasında oynanan maçta meydana gelen olaylar da çok üzücü ama hemen akabinde yeni yönetmelikler yayınlanarak, gereken tedbirler alınarak, inşallah bir daha olmasına fırsat verilmeyeceğini ümit ediyorum ifadelerini kullandı.