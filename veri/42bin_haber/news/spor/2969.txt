Karar günü!
Tahkim Kurulu, bugün ikinci kez toplanacak ve Meireles'in itirazını karara bağlayacak. Yayıncı kuruluşun gönderdiği görüntüleri izleyen kurul üyelerinin genel görüşünün, cezanın indirilmesinden yana olduğu belirlendi 
 Galatasaray derbisinde ikinci sarıdan gördüğü kırmızı kartın ardından maçın hakemi Halis Özkahya’ya gösterdiği tepki nedeniyle 11 maç oynamama cezasına çarptırılan Raul Meireles için kader günü. Karşılaşmanın hakemi Özkahya’nın, “Bana tükürdü, kendi dilince bir şeyler söyledi, ‘gay’ işareti yaptı” raporu sonrası PFDK’nın verdiği cezanın kaldırılması için Tahkim Kurulu’na itirazda bulunan Portekizli yıldız, kesinlikle tükürmediğini söylemişti. TRT Spor’da yayınlanan görüntülerde de, Meireles’in böyle bir eyleminin olmadığı açıkça görülüyordu.
 
 KANAAT TÜKÜRME OLMADIĞI YÖNÜNDE
 
 Tahkim Kurulu, cumartesi günü yaptığı toplantıda, yayıncı kuruluştan yayınlanan ve yayınlanmayan tüm maç görüntülerini isteyip, bugün bir kez daha toplanma kararı almıştı. Yayıncı kuruluşun kendisinden istenen tüm görüntüleri gönderdiği, Kurul üyelerinin toplantı öncesi bunları izlediği öğrenildi. İzlenen görüntüler sonrasında üyelerin genel olarak, Raul Meireles’in itirazını haklı bulduğu ve tükürme eyleminin gerçekleşmediği yönünde kanaate vardıkları belirlendi. Tahkim Kurulu’nun bugünkü toplantısında, Portekizli yıldıza verilen 11 maçlık cezanın tükürük eyleminden verilen 8’inin kaldırılması bekleniyor.
 
 Fanatik