Messi: 'Rehavete kapılmamalıyız'
Lionel Messi, La Liga'da harika bir sezon başlangıcı yapmış olmalarına rağmen yarışın sona ermediğini söyledi.
 Barcelona'nın süper yıldızı Lionel Messi, La Liga'da şampiyonluğa ulaşmak için konsantrasyonlarını asla kaybetmemeleri gerektiğini savundu.
 Ligin ilk yarısında durdurulamaz bir görüntü sergileyen Katalan ekibi, 18 galibiyet alırken, sadece 1 beraberlik ile en yakın rakibi Atletico Madrid'e 11 puan fark atmayı başardı.
 FIFA'nın resmi internet sitesine konuşan Messi, yarışın henüz sona ermediğini belirtirken "La Liga'nın kaderi kendi ellerimizde ama rahatlamamalıyız. Her an her şeyin değişebileceği bir futbol ortamındayız. Atletico Madrid'in ne kadar iyi bir takım olduğu ortada. Ayağımızı gaz pedalından çekmememiz lazım." şeklinde konuştu.
 Pep Guardiola ve Tito Vilanova dönemleri arasındaki geçişin çok sakin olduğunu söyleyen Arjantinli yıldız, "İkisinin de birbirinden farklı fikirleri var elbette ama temelde birçok şey aynı kaldı. Son dört senedir neler yapıyorsak, onları yapmayı sürdürüyoruz." dedi.
 Barcelona haftasonu La Liga'da Real Sociedad deplasmanına çıkacak.