Mevlüt 3'ledi
89 yıllık tarihindeki 500. maçında Danimarka ile 1-1 berabere kalan (A) Milli Takım'a beraberliği getiren golü atan Mevlüt Erdinç, ay-yıldızlı forma altında 3. golünü kaydetti. 
Fransa'nın Rennes takımında forma giyen Mevlüt Erdinç, 19. milli maçında 3. kez gol sevinci yaşadı. 2014 Dünya Kupası Avrupa Elemeleri'ndeki 3-1'lik Macaristan yenilgisinde de milli takımın tek golünü atan Mevlüt, ay-yıldızlı forma altında ilk golünü ise 2008 yılında İstanbul'da Bosna-Hersek filelerine göndermişti.

-Galatasaray'dan 4 futbolcu forma giydi-

Milli maçta Galatasaray'dan 4 futbolcu forma giydi. Sarı-kırmızılı takımın Spor Toto Süper Lig'de 16 Kasım Cuma günü Kardemir Karabükspor ile yapacağı maç öncesi aday kadroya yer alan Galatasaraylı 6 futbolcudan 4'ü milli maçta oynadı.

Semih Kaya ve Burak Yılmaz'ın ilk 11'de başladığı maçın ikinci yarısının başında Burak, yerini Selçuk İnan'a bıraktı.

Umut Bulut 84. dakikada maça dahil olurken, Hamit Altıntop ve Emre Çolak ise forma giymedi.

-Kerim "milli" oldu-

Cardiff City forması giyen Kerim Frei Koyunlu, ilk kez (A) milli oldu. Maçın 65. dakikasında Caner Erkin'in yerine oyuna dahil olan Kerim, ilk kez milli olmanın heyecanını yaşadı.

Aday kadrodaki daha önce (A) milli forma giymeyen oyunculardan Beşiktaşlı Ersan Adem Gülüm ile Gençlerbirliği'nden Aykut Demir'in forma özlemi ise bir başka milli maça kaldı.

-Türk Telekom Arena'da ilk beraberlik-

(A) Milli Futbol Takımı, tarihi Danimarka maçıyla birlikte Türk Telekom Arena'da 6. kez sahaya çıktı.

Milliler, Türk Telekom Arena'da yaptığı 6 maçtan 3'ünü kazanıp, 2'sini yitirdi, sadece Danimarka karşısında berabere kaldı.

Türkiye, Abdullah Avcı yönetiminde bu statta ilk kez mücadele etti.