570 milyonluk derbi
345 milyon TL ile ligin en değerlisi olan G.Saray, 225 milyonluk Beşiktaş'ı konuk ediyor. Sneijder ile Dentinho kulübede
 Süper Lig'de 2013'ün ilk büyük derbisi bu akşam lider G.Saray ile en yakın takipçisi Beşiktaş arasında. Wesley Sneijder transferiyle kadro değerini 345 milyon TL'ye yükseltip ligin en pahalı takımı unvanını eline geçiren lider G.Saray, Dentinho takviyesiyle güç kazanan 225 milyon TL'lik ezeli rakibini TT Arena'da ağırlayacak. Yılın ilk büyük maçı 570 milyon değerinde... 
 KÖŞE KAPMACA MAÇI...
 ASLAN, seyirci avantajını kullanarak puan farkıyla koltuğunu sağlama almak istiyor. Kartal ise kazanarak 127 hafta sonra lider olmanın peşinde.
 G.SARAY'DA Afrika Kupası'na giden Eboue ile Amrabat yok. Fatih Terim'in Sneijder'ı maçın ikinci yarısında koz olarak sahaya sürmesi bekleniyor. Beşiktaş'ta ise Almeida kadroya alınmadı. Samet Aybaba, yeni transfer Dentinho'dan 2. yarıda yararlanacak. G.Saray krallarına, Kartal, G.Saray maçlarını boş geçmeyen Holosko'ya güveniyor.