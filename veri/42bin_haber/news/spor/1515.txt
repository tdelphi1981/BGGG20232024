Beşiktaş taraftarının zor seçimi
Beşiktaş futbol ve erkek basketbol takımlarının aynı saatte maç yapması, taraftarlarını tercih yapmak zorunda bırakacak.Siyah-beyazlı taraftarlar, futbol ve erkek basketbol takımlarının yarın aynı saatte oynayacağı karşılaşmalar nedeniyle tercih yapmak zorunda kalacak. Spor Toto Süper Lig'de Beşiktaş'ın Akhisar Belediyespor ile BJK İnönü Stadı'nda saat 20.00'de yapacağı karşılaşmanın yanı sıra, THY Avrupa Ligi (D) Grubu'nda erkek basketbol takımı da Alman temsilcisi Brose Baskets Bamberg ile yine saat 20.00'de, Abdi İpekçi Spor Salonu'nda karşı karşıya gelecek.

Son haftalarda başarılı sonuçlar alarak zirveye biraz daha yaklaşan siyah-beyazlı futbol takımı, en üst sıraya çıkabilmek için Akhisar Belediyespor ile önemli bir karşılaşma oynayacak. Futbol takımının bu önemli maçının oynanacağı saatlerde erkek basketbol takımı da Brose Baskets Bamberg'e karşı gruptan çıkma adına oldukça kritik bir mücadele verecek.

Geçtiğimiz günlerde, Süper Lig mücadelesinin erkek basketbol takımın karşılaşmasıyla aynı saatte olması nedeniyle Türkiye Futbol Federasyonu'na tepki gösteren siyah-beyazlı taraftarlar, müsabakalar çakıştığı için tercih konusunda ikileme düşecek.

AA muhabirine daha önce açıklamalarda bulunan Beşiktaş Kulübü Futbol Komitesi Üyesi Ahmet Kavalcı, Aynı gün ve saatte futbol ve basketbolda önemli maçlarımız olacak. Bir evde 4 kişi varsa 2'si futbol maçına, 2'si basketbol maçına gelsin ifadelerini kullanmıştı. Beşiktaş Teknik Direktörü Samet Aybaba ise takımın basına açık gerçekleştirdiği antrenmanda gazetecilerle yaptığı sohbette, siyah-beyazlı taraftarların iki tarafa da yeteceğini söylemişti.

İki takım için de önemli

Beşiktaş futbol ve basketbol takımlarının yarınki maçları, yarıştığı kulvarlarda büyük önem taşıyor.

Spor Toto Süper Lig'de son 5 maçta 3 galibiyet ve 2 beraberlik alarak Galatasaray ve Medical Park Antalyaspor ile puan farkını 3'e indiren Beşiktaş, Akhisar Belediyespor'u mağlup ederek rakiplerinin puan kaybıyla zirveye ortak olmaya çalışacak. Tarihinde ilk kez Avrupa Ligi'nde yer alan erkek basketbol ekibi ise Brose Baskets Bamberg'i mağlup ettiği takdirde gruptan çıkma adına çok büyük avantaj yakalayacak.

Bu arada, Beşiktaşlı taraftarlar, sosyal medya üzerinden iletişim kurarak, hem BJK İnönü Stadı'nı, hem de Abdi İpekçi Spor Salonu'nu dolduracak şekilde organize olmaya çalışıyor.