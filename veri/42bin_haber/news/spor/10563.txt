Şanlıurfaspor Raşit Çetiner ile anlaştı
PTT 1. Lig ekiplerinden Şanlıurfaspor, teknik direktör Raşit Çetiner ile 1,5 yıllık sözleşme imzaladı.
Kulüp tesislerinde düzenlenen törende konuşan Kulüp Başkanı Fethi Şimşek, sarı-yeşilli ekibi, Türk futbol tarihinde önemli başarılara sahip, deneyimli teknik direktör Raşit Çetiner'e emanet ettiklerini söyledi.

Takımın vizyonunu genişletmek için teknik direktör değişikliğine gittiklerini ifade eden Şimşek, 'Şu anki kararlarımız çok doğru ve sağlıklı bir karar oldu. Bir sürü seçenek içerisinde hocamızla anlaştık. Kimse Urfaspor'a 'hayır' demedi. Ama biz, Raşit hocada karar kıldık. Hayırlı uğurlu olsun' dedi.

-Teknik Direktör Raşit Çetiner-

Teknik direktör Raşit Çetiner de 40 yıllık futbol kariyerinde birçok takımda hem forma giydiğini hem de teknik direktör olarak görev yaptığını hatırlattı.

Şampiyonluktan ziyade küme düşmemeye oynayan takımlardan kendisine teklif geldiğini ifade eden Çetiner, başarısının daha çok bu yolla ön plana çıktığını belirtti.

Bundan sonraki dönemde Şanlıurfaspor'un başarısı için herkesin desteğine ihtiyaç duyacaklarını vurgulayan Çetiner, şunları kaydetti:

'Yapmamaz gereken şey sabırlı olmak, iyi çalışmak ve sevgi etrafında birleşmektir. Madem ki Urfaspor önceliklidir. Elimizde sihirli değnek yok ama kazanmak için uğraşacağız. Yapılabileceğimizin en iyisini yapma gayreti içerisinde olacağız. İyi mücadele eden takım olma yolunda ilerleyen bir ekip olmak için gayret edeceğiz. Futbolcu arkadaşlarımız oldukça kaliteli. Bizimle düşünenlerle beraber olacağız düşünmeyenlerle de zaten yolları ayıracağız. Kalabalık bir kadromuz var performansı iyi olan oynayacak. Şu an için hedefimiz Play-Off'a kalarak bir üst ligi zorlamaktır. Bunu becermek için de ekibim, yönetim ve tüm camia beraber olursak bu işi beceririz diye düşünüyorum.'