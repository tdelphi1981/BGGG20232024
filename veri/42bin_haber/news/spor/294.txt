Trabzonspor'da devre arası yaprak dökümü
Spor Toto Süper Lig ekiplerinden Trabzonspor'da devre arasında yabancı oyunculara odaklı bir operasyon düzenlenmesi bekleniyor.Cech, Vittek ve Henrique'nin yabancı oyuncu kontenjanını azaltmak için gözden çıkarılmasına kesin gözle bakılırken, yerli oyuncular takıma kazandırılmaya çalışılacak. 

Trabzonspor Teknik Direktörü Şenol Güneş, devre arasında büyük bir operasyona imza atma hazırlanıyor. Takımda bulunan 12 yabancı oyuncudan en az üçünü göndermeyi planlayan Güneş, ayrıca Genel Menajer Giray Bulak'la da takıma kazandırılacak futbolcuları belirlemeye çalışıyor. Trabzonspor'da yabancı operasyonunda takımdan ilk gidecekler ise son haftalardaki maçların kadrolarından neredeyse belli oldu. 

Defansta Bamba ve Emerson, orta sahada Zokora, Alanzinho, Sapara, forvette ise Marc Janko kalmasına kesin gözle bakılan yabancı oyucular olarak göze çarpıyor. Bunlar dışında kalan yabancılardan gönderilmesine kesin gözle bakılanlar Cech, Vittek ve Henrique olurken, Colman, Celustka ve Adrian ise iyi bir teklif alınması halinde satılacak veya kiralanacak. Güneş'in hem önümüzdeki sezonlarda uygulamaya konulacak yabancı kısıtlaması nedeniyle kulübün elini rahatlatmak hem de kadro maliyetini düşürmek açısından böyle bir operasyona gitmeye karar verdiği belirtildi. 

Öte yandan huzursuz olduğu ve devre arasında takımdan ayrılacağı iddia edilen Volkan'la da önümüzdeki günlerde yönetim kanadının görüşme yapacağı öğrenildi. 

İSTENİLEN VERİM ALINAMADI 

Trabzonspor'da büyük umutlarla transfer edilen Brezilyalı genç golcü Paulo Henrique'den istenilen verim bugüne kadar alınamadı. 

Belçika'nın Westerlo takımından geçen sezon başında alınan Henrique, Trabzonspor formasıyla çıktığı 38 lig maçında 3 gol atabildi. Bu sezon 4 maçta ilk 11'de oynayan ve sadece bir gol kaydedebilen Henrique, 3 maçtır Şenol Güneş tarafından 18 kişilik kadroya bile alınmadı. Ankaragücü'nden büyük umutlarla alınan Vittek ise, geçen sezon başında sakatlandı ve takımdan uzak akldı. Sonrasında istediği forma bir türlü yakalayamayan oyuncu, bu sezon sadece 2 maça ilk 11'de çıktı, sadece bir gol attı. 

Vittek de Şenol Güneş tarafından son 7 maçtır 18 kişilik kadroya alınmadı. Sezon başında takımdan ayrılması istenilen fakat kulüp bulamayan Marek Cech ise Güneş tarafından sadece 2. haftadaki Sanica Boru Elazığspor maçı kadrosuna alındı ancak forma şansı bulamadı. 

DEVRE ARASI HEDEFİ YERLİ SAYISINI ARTIRMAK 

Trabzonspor yabancı sayısını azaltırken, yerli takım iskeletini kurmak için de sezon başında yaptığı atağın devamını devre arasında devam ettirmeye çalışacak. Yasin, Soner, Emre gibi genç yeteneklerin takıma kazandırılmasının ardından, Gençlerbirliği'nden Hurşut Meriç ile Bursaspor'da sorunlar yaşayan Ozan İpek için girişimlerde bulunulacak. Ayrıca sezon başında uzun süre transferi için uğraşılan ancak takımında kalan Eskişehirsporlu Alper Potuk için de tekrar nabız yoklanacak. Bordo-mavililer, defansta da Gençlerbirliği'nen genç stoperi Aykut için de Başkent ekibinin kapısını çalacak.