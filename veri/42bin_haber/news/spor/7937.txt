Savaş konseyi
"Bu maçı mutlaka kazanmak zorundayız" diyen kaptanlar herkese sorumluluklarını hatırlattı. F.Bahçe'nin ağır abileri, üç puan için 90 dakika mücadele sözü istedi
 F.Bahçe'nin savaş konseyi Mersin'de toplandı. Emre, Volkan ve Gökhan, takım arkadaşlarıyla kampta özel bir görüşme yapıp, bugünkü Mersin İdman Yurdu maçında 3 puan için savaşma sözü istedi.  
 EMRE yuvaya dönmeden önce takımı motive etme görevini Volkan Demirel ile Gökhan Gönül üstleniyordu. Yabancılardan Dirk Kuyt da destek veriyordu. Lider özellikleriyle bilinen Emre Belözoğlu, kaptanlığa getirilmesiyle birlikte Volkan ve Gökhan'ın yükünü paylaştı, savaş konseyinin toplanmasına da ön ayak oldu.  
 ÇEK yenilgisinden sonra da Arda ile benzer bir operasyon yöneten Emre, hocası Abdullah Avcı'nın soyunma odasından çıkmasının ardından milli futbolcuların dikkatini çekmişti. 
 İKİLİ MÜCADELELERDE YIKILMAYIN 
 EMRE, Volkan ve Gökhan'ın liderlik ettiği savaş konseyinin 1. gündem maddesi, sahada rakip futbolcularla sıcak temastı. Üç ağır abi, takım arkadaşlarından rakiple girilen ikili mücadelelerde ayakta kalmalarını, yıkılmamalarını, pes etmemelerini, rakibin hatasını beklemek yerine top kazanmak için hamle ve pres yapmalarını istedi. Kaptanlar, herkesten birbirinin açığını kapatması için yardımlaşma sözü de aldı. 
 KUPA VE AVRUPA BİZE YETMEZ Ki 
 MERSİN maçının önemi bir kez daha hatırlatıldı. Lig ve Avrupa'da kırılma noktasına gelindiği vurgulandı ve "Bu maçı mutlaka kazanmak zorundayız. Hepiniz kaliteli futbolcularsınız. Kupa ve Avrupa'da sorumluluklarımızı yerine getirdik ama taraftar bizden ligde de başarı bekliyor. 1. dakikadan son düdüğe kadar savaşın" denildi. 
 MERSİN'DE toplanan savaş konseyi, Emre Belözoğlu'nun Milli Takım'ın ardından F.Bahçe'de de kaptan olarak dümene geçtiğinin göstergesi oldu. 
 BOŞUNA K.NIZI YORMAYIN 
 F.Bahçe Başkanı Aziz Yıldırım, kendisini protesto eden taraftarlara "Kı.ınızı yormayın" dedi. F.Bahçe Mersin'e giderken Adana ile İstanbul'da da Caferağa Spor Salonu civarında protesto gösterileri yapıldı. Adana'da 50 kişilik GFB üyesi bir grup, beyaz mendillerle Başkan Aziz Yıldırım ve yönetimini istifaya çağırdı. Takımı desteklemeye gelen diğer grup taraftar ise meşaleler ve çiçeklerle futbolculara destek verdi. 
 BASKETBOLDA ARADILAR 
 BAŞKAN Aziz Yıldırım'ın İstanbul Üniversitesi'ni 68-59 yendiği maça gideceğini düşünen holiganlar, Prof Dr. Turgay Atasü Spor Salonu'nda da protestolarını sürdürdü. Yıldırım ise F.Bahçe'nin ETTU CUP'ta Fransız Metz'i 3-0 yenip yarı finale yükseldiği maçı izledi. Yıldırım, maç çıkışı Caferağa Spor Salonu civarında protestocu grupla sıcak temas kurdu. 
 ŞOK SÖZ 
 PROTESTOCULAR "Yönetim istifa" tezahüratı yaparken F.Bahçe Başkanı, kendi kullandığı aracını durdurup, aleyhinde bağıranlara "Oğlum boşuna kı..ı yormayın. Ben ne dersem o olur, onu bilin" dedi. Yıldırım, daha sonra yoluna devam etti.   