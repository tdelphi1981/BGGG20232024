Trabzonspor kazandığından fazlasını kaybetti
Ligde 18 maç sonunda topladığı 24 puanla lider Galatasaray'ın 9 puan gerisinde kalarak taraftarlarını hayal kırıklığına uğratan Trabzonspor, bu sezon kazandığından fazla puan kaybetti.
İLK ŞOKU MACARİSTAN'DA YAŞADI
Lige Janko, Emerson, Soner, Yasin, Emre gibi isimleri kadrosuna katarak iddialı bir giriş yapan bordo mavililer, ilk şoku UEFA Avrupa Ligi Play Off Grubu'nda Macaristan'ın Videoton takımına elenerek yaşadı.

UEFA Avrupa Ligi grup maçlarına kalmayınca maddi ve manevi büyük zarara uğrayan Trabzonspor, ligde de bir türlü toparlanamadı. Ligde bu sezonun geride kalan 18 haftasında üst üste hiç 3 maç kazanamayan bordo mavililer, bir kez Akhisar Belediyespor ve Orduspor'u yenerek ard arda 2 maç kazanmayı başardı.

30 KAYIP PUAN
Ligin ilk 18 haftası sonunda 6 gilibiyet, 6 beraberlik ve 6 mağlubiyetle dağıtılan 54 puanın sadece 24'ünü hanesine yazdırabilen Trabzonspor, 30 puanı rakiplerine kaptırdı. Bordo mavili takım Gaziantepspor, Bursaspor, Medical Park Antalyaspor, Eskişehirspor, İstanbul Büyükşehir Belediyespor ve Kardemir Karabükspor karşısında sahadan boynu bükük ayrıldı.

DERBİ KAYBETMEDİ AMA
Trabzonspor'un ligin ilk yarısındaki tüm mağlubiyetlerini Anadolu takımlarına karşı aldığı dikkati çekti. Derbilerde ise Fenerbahçe ile deplasmanda, Galatasaray ile Avni Aker'de golsüz berabere kalan Trabzonspor, Beşiktaş ile İnönü Stadı'nda oynadığı maçtan da 1-1'lik beraberlikle ayrıldı.

81 İLDE PFDK İÇİN SUÇ DUYURUSU
Trabzonspor'un taraftar oluşumlarının başlattığı, "Hayde bir ateş de sen yak" organizasyonu kapsamında taraftarlar, Profesyonel Futbol Disiplin Kurulu (PFDK) hakkında suç duyurusunda bulunmaya başladı. Konuyla ilgili olarak Trabzonspor'dan da bir açıklama yayınlandı. Trabzonspor'un internet sitesinde yer alan açıklama şöyle:

"Bir ateş de sen yak, parolasıyla başlatılan organizasyonla, Trabzonsporlular 81 ilde örgütlenerek PFDK üyeleri hakkında görevde yetkiyi kötüye kullanmaktan suç duyurusunda bulunmaya başladılar. Organizasyonu başlatan Bordomavi.net Trabzonspor Birliği tarafından yapılan açıklamada tüm Trabzonsporlular adalet mücadelesine davet edilirken, 'Dünyada örneği görülmemiş' 'acemice' manevralar ile şikeyi suç olmaktan çıkaran, hiçbir hukuki dayanağı olmamasına rağmen meşrulaştıran, bunu yaparken de kanun maddelerine, Anayasa'ya aykırı kararlar alan PFDK, aldığı kararların sorumluluğunu taşımakla mükelleftir. PFDK, sadece suç tarifinde hata (?) yapmamış, aynı zamanda dayanak olarak kullandığı CAS kararlarını da bilinçli olarak tahrif etmiştir. Açıklanan gerekçeli karar başlı başına bir hukuk katliamıdır. Bu katliamı yine hukuk, cezasız bırakmayacaktır. Trabzonsporlular kendi gücü yanında haklı olmanın verdiği gücü de kullanacak ve adaletin acilen tesis edilmesi için gerekli çalışma ne ise, onu yerine getirmeye devam edeceklerdir' ifadeleri kullanıldı."

DIŞ DÜNYAYA KAPANDILAR
Trabzonspor, perşembe günü Ziraat Türkiye Kupası'nda Mersin İdmanyurdu ile sahasında pazar günü de Süper Lig'de Sanica Boru Elazığspor ile deplasmanda oynayacağı maçların hazırlıklarını Mehmet Ali Yılmaz Tesisleri'nde sürdürdü. Teknik direktör Şenol Güneş, Karabükspor maçının ardından sadece pazartesi günü yapılan antrenmanın 15 dakikalık bölümünü basına ve taraftara açtı, Elazığspor maçına kadar olan antrenmanların tamamını kapattı.

TOLGA DİNLENDİRİLECEK
Türkiye Kupası'nda oynadığı Mersin İdmanyurdu maçında sağ baldırında meydana gelen zorlanma nedeniyle ilk yarının sonunda yerini Onur'a bırakıp Karabükspor maçında da kadroya alınmayan kaptan Tolga'nın bir süre dinlendirileceği açıklandı.

Çalışmalarını salonda sürdüren Tolga'nın sakatlığının ilerleme riski nedeniyle Şenol Güneş'in bu kararı aldığı öğrenildi. Tolga'nın yaklaşık 2 haftalık aradan sonra yeniden antrenmanlara başlayacağı vurgulandı.