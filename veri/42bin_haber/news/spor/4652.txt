Fikret Orman, Beşiktaş ile Bursaspor arasındaki gerginliği bitirebilecek mi?
Beşiktaş Kulübü Başkanı Fikret Orman, Beşiktaş ve Bursaspor taraftarları arasında bulunan gerginliği sona erdirmek amacıyla Bursa'ya gitti.
Akaretler'deki kulüp binasından akşam saatlerinde Bursa'ya hareket eden başkan Fikret Orman'ın yanında, yönetim kurulu üyesi Levent Erdoğan da hazır bulundu. Orman'ın akşam Bursaspor yöneticileriyle yemekte biraraya geleceği, ayrıca Bursa Valisi Şahabettin Harput'la da bir dizi temaslarda bulunacağı öğrenildi.

Öte yandan başkan Fikret Orman ve beraberindekilerin, sonu 1903 ile biten plakalı araçla Bursa'ya gitmesi de dikkati çekti. Bilindiği üzere Beşiktaş ile Bursaspor taraftarları arasında 2003 - 2004 sezonunda Bursaspor'un küme düşmesiyle başlayan bir gerginlik yaşanmış ve sonraki yıllarda spor ve sahalarda istenmeyen görüntüler ortaya çıkmıştı.