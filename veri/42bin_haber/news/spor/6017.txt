Doping başkan yedi
Halter Federasyonu Başkanı Hasan Akkuş, Avrupa Şampiyonası'nda 5 sporcunun doping kullanmasının kesinleşmesi sonucu istifa etti...
 MURAT TARHAN
 Halterde büyük şok. Federasyon başkanı Hasan Akkuş ve Yönetim Kurulu, İsrail'de yapılan 23 Yaşaltı Avrupa Şampiyonası'nda 5 sporcuda doping çıkması üzerine istifa etti. Federasyon Başkan Hasan Akkuş, kızgın bir şekilde, 'Dopingle mücadele eden biri olarak camiama bunu anlatamamışım. O zaman burada olmamım da bir anlamı yok' şeklinde konuştu.  
  DOPİNGLE mücadelede ciddi adımlar attıklarını belirten Akkuş sözlerini söyle tamamladı: ''Mücadelemizde demek ki bazı gruplarla aynı düşüncede değiliz. Görevdeyken birçok olay yaşadık. 2012 Londra Olimpiyatlarda hiç madalya alamadık.
 BAKANA RAĞMEN
 ANCAK biz temiz spor için çok mücadele ettik. Son olay sonrasında yönetim ile birlikte istifa kararı aldık. Mart ayının başında olağanüstü genel kurul yapacağız ve aday olmayacağım. Görevimiz sona erdi. Bizim istifamız dünyada büyük yankı bulacak. İstifamız diğer federasyonlara da örnek gösterilecektir.'
 GENÇLİK ve Spor Bakanı Suat Kılıç, olimpiyat dönüşü madalya kazanılmaması üzerine Akkuş'u eleştirmiş ve tekrar aday olmaması için baskı yapmıştı. Ancak Akkuş, buna rağmen aday oldu ve seçimi kazandı. Federasyonda Mart'taki seçime kadar başkanlık görevini Zeki Türkeş yürütecek.
  