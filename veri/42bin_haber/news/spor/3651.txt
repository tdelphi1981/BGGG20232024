F.Bahçe Özgür'ü gönderdi
Fenerbahçe alt yapısından yetişen ve kısa bir ayrılığın ardından bu sezon başında F.Bahçe'ye dönen Özgür Çek ile yeniden yollarını ayırdı.
Fenerbahçe'de ara transfer döneminin ilk ayrılık haberi genç oyuncu Özgür Çek'ten geldi.  Altyapıdan yetişen ve Fenerbahçe'nin dün başlayan Antalya Belek'teki hazırlık kampı kafilesinde de yer almayan Özgür Çek'in sözleşmesinin feshedildiği bildirildi. 

1991 doğumlu genç futbolcu, Süper Lig'in iddialı takımlarından Eskişehirspor ve Antalyaspor başta olmak üzere birçok Anadolu kulübünün transfer listesinde bulunuyor. 

KOCAMAN ÖZGÜR'Ü ÖVMÜŞTÜ

Kocaman geçtiğimiz aylarda FB TV'ye verdiği bir röporajda "Özgür Çek mükemmel çalışıyor. Kadroya alamadığım için kalbimin en çok sızladığı oyuncudur. Kader maçları oynadığımız için alamıyorum. Türkiye Kupası maçlarını sabırsızlıkla bekliyorum. O maçlardaki performanslarıyla birlikte onlarda bir zıplama bekliyorum. Özgür bu kulübün, Fenerbahçe'nin oyuncusudur. Kadro seçiminde elimi zorlamalarını istiyorum" demişti.