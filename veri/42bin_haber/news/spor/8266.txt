Sabri'den itiraf
Galatasaraylı futbolcu Sabri Sarıoğlu, "Her futbolcunun inişli çıkışlı zamanları oluyor. Bunu ben de yaşadım" dedi. 
Galatasaray'da son dönemde sergilediği iyi performansla dikkati çeken takım kaptanı Sabri Sarıoğlu, yeni transferler Wesley Sneijder ve Didier Drogba'nın hem kariyerleriyle, hem de karakterleriyle çok iyi futbolcular olduklarını söyledi.

Sarı-kırmızılı ekibin Florya Metin Oktay Tesisleri'nde gerçekleştirilen antrenmanı öncesinde basın mensuplarına açıklamalarda bulunan takım kaptanı Sabri Sarıoğlu, Sneijder ve Drogba ile ilgili olarak, "Kulübümüz; çok kaliteli, kariyerleri tartışılmayacak iki oyuncuyu transfer etti. İkisi de çok iyi futbolcular. Aynı şekilde karakterleri de öyle. Hemen uyum sağlayıp kaynaştılar. Galatasaray için hayırlı olacağına inanıyorum. Bunu da zaten ilerleyen zamanlarda gösterecekler" diye konuştu.

Bu tip transferlerin takım içi rekabeti artıracağını vurgulayan Sabri, şöyle devam etti:

"Kaliteli oyuncuların Galatasaray'a gelmesi, rekabeti de artırıyor. Güzel bir rekabet var. Oynayan ve oynamayan futbolcuların kalitesi belli. Görüyoruz, futbolcumuz sakat, cezalı olabiliyor veya Afrika Uluslar Kupası'na gidebiliyor. Onun yerine oynayan arkadaşlarımız her zaman en iyisini veriyor. Galatasaray formasını giyen her futbolcu, sahaya çıktığı zaman en iyisini vermek zorundadır. Arkadaşlarımı buradan tebrik ediyorum. Oynayan ve oynamayan herkes elinden geldiğince mücadele veriyor. Güzel bir rekabet ve aile ortamı var. Bu da zaten başarıyı getiriyor."

-"Fatih Terim hocam bana her zaman güvendi"-

Emmanuel Eboue'nin Afrika Uluslar Kupası nedeniyle Fildişi Sahili Milli Takımı'na gitmesinin ardından forma bulması ve başarılı bir performans sergilemesiyle ilgili yöneltilen sorular üzerine sarı-kırmızılı futbolcu, şunları söyledi:

"Her futbolcunun inişli çıkışlı zamanları oluyor. Bunu ben de yaşadım. Önemli olan çalışmayı bırakmamak ve her zaman azimle formayı almak için mücadele etmek. Ben elimden geldiğince bunu yapmaya çalıştım. Hocam bana görev verdi. Ben zaten her zaman sahaya çıktığımda varımı yoğumu ortaya koyan, sahaya her şeyini yansıtan bir oyuncuyum. Önemli olan kötü zamanda da o çalışma hevesini, inancı, azmi kaybetmemek. Hocamın benimle ilgili görüşlerini de izledim. Çok teşekkür ediyorum ona. Hocam zaten bana her zaman güvendi. Beni 17 yaşında (A) takıma alarak, oynatarak bu güveni bana yıllarca gösterdi. Ben de onun bu güvenini boşa çıkarmamak için elimden geleni yapıyorum. 

Sonuçta Galatasaray gibi Türkiye'nin en iyi kulübünde oynuyorum ve bundan gurur duyuyorum. Bu formanın hakkını vermek, camiaya yakışır bir şekilde performans göstermek zorundayım. Bunun üzerine kaptanlık gibi onurlu bir görev de benim üzerimde olduğu için, bir kademe daha yüksek sorumluluğum var. Bu görevi en iyi şekilde yapmak zorundayım. Çalışmalarımla, davranışlarımla ve sahadaki performansımla arkadaşlarıma örnek olmak istiyorum. İnşallah daha da iyisini yaparım."

-"Seri galibiyetlerle liderliğimizi pekiştireceğiz"-

Önlerinde Spor Toto Süper Lig'de Akhisar Belediyespor, UEFA Şampiyonlar Ligi'nde de Schalke 04 ile yapacakları iki önemli maç olduğunu hatırlatan Sabri Sarıoğlu, "Liderliğimizi koruduğumuz için mutluyuz. İkinci yarı biraz inişli çıkışlı grafiğimiz var. Seri galibiyetlerle biraz daha rahatlamak istiyoruz. Önümüzde Akhisar Belediyespor maçı var ve tüm konsantrasyonumuzu bu karşılaşmaya verdik. O maçı da kazandıktan sonra, UEFA Şampiyonlar Ligi'nde çok önemi bir Şampiyonlar Ligi maçımız var. Önce Akhisar Belediyespor, sonra da Schalke 04 maçını düşünüyoruz. Çok kaliteli ve iyi karakterli oyunculardan kurulu bir takımız. Seri galibiyetlerle liderliğimizi pekiştireceğiz" diyerek sözlerini tamamladı.