Trabzonspor'da formül: Takas-Kiralama
Trabzonspor ara transferde az maliyetle ağırlıklı olarak yerli oyuncu transferi yapmayı planlıyor.
CENK PAHALI GELDİ, ROTA EREN'DE
Takımdaki yabancı sayısının fazlalığı nedeniyle ilk etapta yerli oyuncu transferini hedefleyen bordo mavililer Gaziantepspor'un genç forveti Cenk Tosun'da beklediğini bulamadı. Güney ekibine, sezon başında da çok istediği Sapara'yı vererek karşılığında Cenk'i kadrosuna katmak isteyen Trabzonspor'a olumsuz yanıt geldi. Gaziantepspor'un Cenk için 'Sapara artı 3 milyon euro' önerisini pahalı bulan bordo mavililer bu transferi şimdilik askıya aldı. Hoffenheim'in İsviçre Milli Takımı forması da giyen Türk asıllı oyuncusu Eren Derdiyok için Alman kulübüyle temasa geçildi. Eren'in bonservisinin pahalı gelmesi durumunda sezon sonuna kadar satış opsiyonlu kiralama seçeneğinin Alman kulübüne sunulacağı vurgulandı. Bu arada Werder Bremen'de forma giyen Mehmet Ekici'nin transferi için de girişimlerin sürdürüldüğü öğrenildi.

3 İSİM İÇİN GÜNEŞ'İN KAFASI KARIŞIK
Bordo mavililerin gol yolları için alternatifleri arasında bulunan Kasımpaşalı Kalu Uche, İstanbul Büyükşehir Belediye'de oynayan Pierre Webo ve Karabüksporlu Lualua için ise yabancı oyuncu fazlalığı en büyük engel olarak görülüyor. Bu transferlerle ilgili girişimlerini sürdüren ancak takımdan yabancı oyuncu göndermeden yeni bir yabancı almak istemeyen Trabzonspor Teknik Direktörü Şenol Güneş'in, Cech, Vittek, Henrique gibi yabancıların takım bulmasını beklediği vurgulandı.

ALPER SEVDASI SÜRÜYOR AMA
Trabzonspor'un sezon başından bu yana tranfser etmek için yoğun çaba sarfettiği Eskişehirsporlu Alper Potuk'un transferinde yine ilerleme kaydedilemedi. Kırmızı siyahlı kulübün 5 milyon euro bonservis bedelinden aşağıya inmemesi ve Ersun Yanal'ın Alper'i bırakmak istememesi bu transferin önündeki en büyük engeller olarak görülüyor. Ancak Yanal'ın Trabzonspor'u çalıştırdığı dönemde takıma kazandırdığı Brezilyalı Alanzinho sevdasını bu transferde kullanmak isteyen bordo mavili yönetimin Alanzinho artı para formülüyle yeniden Eskişehirspor'un kapısını çalması bekleniyor. Bu arada sezon başında ailesinin izin vermemesi üzerine transferi gerçekleşmeyen Gaziantepsporlu Muhammet Demir'in babasının ikna edildiği, bu isimle ilgili de Gaziantepspor'la temasların başladığı vurgulandı.

ŞENER: ACELEMİZ YOK
Trabzonspor Başkanı Sadri Şener de, talip oldukları oyuncularda ya yüksek bonservis bedelleri ya da ailevi problemlerle karşılaştıklarını belirterek, "Kadroyu 1-2 oyuncu katmayı planlıyoruz ve bunun için önümüzde daha bir aylık zamanımız var. Bu nedenle acele etmiyoruz" dedi. Şener, Eren'le ilgili temaslarının devam ettiğini, Cenk'i ise Gaziantepspor'un öne sürdüğü mevcut şartlarda almalarının zor olduğunu vurguladı.

SAMBACILARA YOL İZNİ
Trabzonspor Teknik Direktörü Şenol Güneş, takımın sambacıları Alanzinho ve Henrique'ye 3 gün yol izni verdi. Galatasaray maçının ardından takıma 29 Aralık Cumartesi gününe kadar izin veren Güneş, milli takıma gidecek olan Fildişi Sahilli oyuncular Zokora ve Bamba dışındaki yabancıların da aynı tarihte Antalya'da olmasını istemişti. Noel tatili için Brezilya'ya giden takımın sambacıları Alanzinho ve Henrique, Güneş'ten 3 günlük ekstra izin kopardı. İki futbolcu da ülkelerinin uzaklığı nedeniyle ekstra izin talebinde bulunurken, Şenol Güneş'in bu isteği kabul ettiği öğrenildi. Alanzinho ve Henrique'nin, 31 Aralık akşamı kampta olması ve 1 Ocak'ta yapılacak antrenmana katılması bekleniyor.

KARDEŞ TAKIMA AVNİ AKER JESTİ
Bu arada Trabzonspor'un pilot takımı 1461 Trabzon Ziraat Türkiye Kupası'ndan maçlarını Hüseyin Avni Aker Stadyumu'nda oynayacak. PTT 1'inci Lig'in ilk haftalarında karşılaşmalarını Avni Aker'de oynayan 1461 Trabzon, zeminin ağır yükü kaldırmaması nedeniyle bordo mavili yönetim tarafından başka stada gönderilmişti. Maçlarını Ahmet Suat Özyazıcı Stadyumu ve Akçaabat Fatih Stadyumu'nda oynayan 1461 Trabzon'a Trabzonspor'dan kupa jesti geldi. Lig maçlarını yine Akçaabat Fatih Stadyumu'nda oynamaya devam edecek olan 1461 Trabzon, Ziraat Türkiye Kupası maçlarını ise Avni Aker'de yapacak. 1461 Trabzon, Avni Aker Stadyumu'ndaki ilk kupa mücadelesinde 13 Ocak Pazar günü saat 20.30'da Fenerbahçe'yi konuk edecek.