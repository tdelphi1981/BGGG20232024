Sneijder transferinde flaş gelişme!
Galatasaray Kulübü Yönetim Kurulu Üyesi Sedat Doğan, Wesley Sneijder'in transferi konusunda Inter Kulübü ile anlaşma sağladıklarını, ancak Hollandalı futbolcu ile henüz bir anlaşmaya varılamadığını bildirdi.
Galatasaray Lisesi Tevfik Fikret Salonu'nda gerçekleştirilen sarı-kırmızılı kulübün aylık olağan Divan Kurulu Toplantısı'nda konuşan Doğan, Wesley Sneijder'in transferi konusunda yapılan eleştiriler ve spekülasyonlarla ilgili kısa bir açıklamada bulundu.

Galatasaray Kulübü'nün futbol branşında bir anonim şirketi olarak faaliyet gösterdiğini ve İstanbul Menkul Kıymetler Borsası'nda işlem gördüğünü, yaptığı sözleşmeleri ve önemli maliyetleri Kamuyu Aydınlatma Platformu'na bildirmesi gerektiğini anlatan Doğan, 'Kulübümüz, Inter Kulübü ile bir anlaşma sağladı ama sporcu ile bir anlaşmaya varılmadı. Geçmişte transferi bitirene kadar saklama imkanımız oluyordu ama şimdi böyle bir imkanımız kalmadı. Yapacağımız anlaşmaları bildirmek durumunda olduğumuzdan bu bilgiyi kamuoyu ile paylaştık. Öyle olunca da bir takım spekülasyonlar oldu' diye konuştu.



Sedat Doğan, toplantıda, zemini yenilenen Türk Telekom Arena'da yapılan çalışmalarla ilgili kurul üyelerine barkovizyon gösterisi eşliğinde sunum yaparak, stadın Spor Toto Süper Lig'in 19. haftasındaki Beşiktaş derbisine yetişeceğini kaydetti.

UEFA Şampiyonlar Ligi'nde Romanya'nın Cluj takımı ile oynadıkları maçta aşırı yağış nedeniyle bozulan stat zeminin futbolcu sağlığını tehlikeye atacak boyuta geldiğini, dolayısıyla yaptıkları çalışmalar neticesinde zemini yenileme kararı aldıklarını ve bunu kısa sürede tamamladıklarını vurgulayan yönetici Doğan, 'Yenileme çalışmalarına 550 bin avro civarında para harcadık. Normalde 1 milyon dolar olması gereken bir rakamdı. Real Madrid, Shakhtar Donetsk ve Ajax'ın sahalarını yapan firmaya yaptırdık. Şirket, iyi niyet çerçevesinde sahada ilk yapılan hataları kabul etti ve 450 bin avro daha düşük bir rakamla yaptı. Beşiktaş maçı Türk Telekom Arena'da oynanacak' ifadelerini kullandı.