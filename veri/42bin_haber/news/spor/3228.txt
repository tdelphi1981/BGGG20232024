Tamer, 2012'deki başarılardan memnun
Üniversite Sporları Federasyonu Başkanı Kemal Tamer, Sporcularımız, 2012 yılında uluslararası şampiyonalarda 9'u altın olmak üzere toplam 37 madalya kazandı dedi.Prof. Dr. Kemal Tamer, 2012 yılını AA muhabirine değerlendirdi. 2012'nin, federasyonları açısından oldukça verimli geçtiğini anlatan Tamer, Hem madalya sayısı, hem organizasyon, hem de üniversitelerimizin organizasyonlara katılımı açısından oldukça verimli bir yıldı. Bu bakımdan mutluyuz diye konuştu.

Yurtiçinde 44 branşta üniversitelerarası organizasyonlar düzenlediklerini belirten Tamer, Bu branşlara toplam katılım sayısı 22 bin 465. Üniversitelerin sayısının artmasıyla birlikte, sporcu sayımız yıldan yıla artıyor ifadesini kullandı.

Uluslararası organizasyonlarda 9 altın, 10 gümüş ve 18 bronz olmak üzere toplam 37 madalya elde edildiğini söyleyen Kemal Tamer, Sporcularımız, Dünya Üniversiteler Tekvando Şampiyonası'nda 2 altın ve 3 bronz, Dünya Üniversiteler Karate Şampiyonası'nda 3 altın, 3 gümüş ve 3 bronz, Dünya Üniversiteler Güreş Şampiyonası'nda 2 altın, 3 gümüş ve 5 bronz, Dünya Üniversiteler Boks Şampiyonası'nda 3 gümüş ve 5 bronz, Avrupa Üniversite Spor Oyunları'nda ise 2 altın, 1 gümüş ve 2 bronz madalya elde etti dedi.

Kemal Tamer, 2012 yılında en fazla madalya elde eden ilk 3 üniversiteyi de Marmara Üniversitesi, Kocaeli Üniversitesi ve Anadolu Üniversitesi olarak sıraladı.
En fazla branşta mücadele eden 3 üniversitenin ise Marmara Üniversitesi (55), ODTÜ (52) ve Gazi Üniversitesi (45) olduğunu ifade eden Tamer, faaliyetlere en fazla dalda evsahipliği yapan üniversitelerin ise Anadolu Üniversitesi (9), Hitit Üniversitesi (6) ve Süleyman Demirel Üniversitesi (5) olduğunu dile getirdi.