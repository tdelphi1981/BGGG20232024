Kupada yolumuza devam etmek istiyoruz
Voleybol Erkekler 1. Ligi ekiplerinden Sivas 4 Eylül Belediyespor'un antrenörü Levent Zoroğlu, Teledünya Türkiye Kupası'ndaki güçlü rakipleri Fenerbahçe Grundig'i yenerek, kupada yollarına devam etmek istediklerini söyledi.Zoroğlu, AA muhabirine yaptığı açıklamada, ligde son iki maçı da kaybettiklerini anımsatarak, Teledünya Türkiye Kupası 2. etap maçında Fenerbahçe Grunding'i yenerek kötü gidişe nokta koymak istediklerini belirtti.

Kupada daha kolay rakiplerle eşleşebilecekken Fenerbahçe Grundig ile eşleşmelerini şansızlık olarak niteleyen Zoroğlu, Ancak rakibimiz sıkıntılı günler geçiriyor. Lige ve Avrupa'ya iyi başlayamadı. Buna rağmen çok güçlü ve kaliteli oyunculardan kurulu bir ekip. Çok dikkat etmeliyiz ve konsantrasyonumuzu maç boyunca kaybetmemeliyiz diye konuştu.

Antrenör Zoroğlu, kendilerinin de yetenekli oyunculardan kurulu iyi bir takım olduklarını vurgulayarak, Rakibimizi çok iyi analiz ediyoruz. Bir üst tura çıkmak için her şeyi yapacağız. Kupada yolumuza devam etmek istiyoruz dedi.

Sivas 4 Eylül Belediye-Fenerbahçe Grundig karşılaşması, 4 Eylül Spor Salonu'nda yarın saat 15.00'te başlayacak.