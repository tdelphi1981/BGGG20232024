Galatasaray son saniyede kazandı
Beko Basketbol Ligi'nde Galatasaray Medical Park, deplasmanda Aliağa Petkim'i 78-77 yendi.Aliağa Petkim: 77 - Galatasaray Medical Park: 78

Salon: Enka
Hakemler: Engin Kennerman, Özlem Yalman, Murat Ciner
Aliağa Petkim: Chalmers 15, Ahmet 4, Ersin 7, Shumpert 17, Francis 11, Çağlar, Caner 5, Arnold 8, Holloway 10
Galatasaray Medical Park: Gordon 14, Arroyo 11, Cenk 11, Ersin 11, Ndong 6, Markoishvili, Sertaç 2, Furkan 2, Macvan 9, Ender 12
1. periyot: 17-18
Devre: 40-38
3. periyot: 61-66

Karşılaşmanın başında 3 sayılık basketlerle etkili olmaya çalışan Aliağa Petkim, 6. dakikayı 12-10 önde geçti. İlk periyotta, 2 sayılık atışlarda yüzde 80'lik başarı yakalayan Galatasaray Medical Park, son bölümdeki basketleriyle bu çeyreği 18-17 üstün tamamladı.

İkinci periyoda biraz daha etkili başlayan Aliağa Petkim, Arnold, Shumpert ve Soner'in sayılarıyla 14. dakika içinde, 5 sayılık farkı yakaladı: 27-22. Galatasaray Medical Park'ın sadece Macvan ve Ender ile sayı üretebildiği bu bölümde üstünlüğünü koruyan Aliağa Petkim, devrenin son 1,5 dakikasına Holloway'in basketiyle 7 sayı farkla (40-33) önde girdi. Konuk ekibin, son bölümde yakaladığı 5-0'lık seriye rağmen, Aliağa Petkim devreyi 40-38 önde tamamladı.

Üçüncü periyotta ilk 3,5 dakikalık bölümde 8 sayılık farkı (50-42) yakalayan Aliağa Petkim, periyodun son 3 dakikasını da 58-53 üstün tamamladı. Gordon ve Ender'le üst üste 3 sayılık basketler bulan ve 10-0'lık seri yakalayan Galatasaray Medical Park, periyodun son dakikasına 63-58 üstün girdi. Konuk ekip, Cenk'in son saniyede attığı 3 sayılık basketle periyodu 66-61 üstün bitirdi.

Son periyoda etkili başlayan Aliağa Petkim, Ersin, Chalmers ve Holloway'in basketleriyle 34. dakika içinde rakibine karşı yeniden üstünlük kurdu: 72-70. Ev sahibi ekibin bu üstünlüğünü koruyamaması sonucu müsabakanın 35. dakikası ise 72-72 eşitlikle geçildi. İlerleyen bölümde Galatasaray Medical Park'ın ulaştığı 5 sayılık farka rağmen Aliağa Petkim rakibini tekrar yakaladı ve son dakikaya 77-77 beraberlikle girildi.

Galatasaray Medical Park'ta maçın bitimine 3 saniye kala kazanılan faul atışlarından birini sayıya çeviren Ender, takımını 78-77 öne geçirdi. Aliağa Petkim, son hücum şansını kullanamayınca sarı-kırmızılı ekip karşılaşmayı 78-77 galip tamamladı.