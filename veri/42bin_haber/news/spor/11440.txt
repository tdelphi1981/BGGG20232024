Galatasaray'da sakat oyuncular iyileşti
Lider Galatasaray, Spor Toto Süper Lig'de 17 Mart Pazar günü deplasmanda Kayserispor ile oynayacağı maçın hazırlıklarını yaptığı antrenmanla sürdürdü. Sakatlıkları düzelen Semih Kaya, Engin Baytar ve Dany takımla birlikte çalıştı.
Florya Metin Oktay Tesisleri'nde basına kapalı gerçekleştirilen antrenmanın ilk bölümünde açma ve germe hareketleri gerçekleştiren oyuncuların, daha sonra dar alanda pas ve pres çalışması yaptığı bildirildi. Antrenmanın ana bölümünde ise taktik çalışmalar üzerinde durulduğu, idmanın, şut çalışmasının ardından yapılan soğuma egzersizleriyle son bulduğu belirtildi.

Sakatlıkları düzelen Semih Kaya, Dany Nounkeu ve Engin Baytar'ın antrenmanın tamamında takımla birlikte çalıştığı, sakatlığı süren Johan Elmander'in ise takımdan ayrı saha egzersizleri yaptığı kaydedildi.

Galatasaray, Kayserispor karşılaşmasının hazırlıklarını yarın yapacağı antrenmanla tamamladıktan sonra özel uçakla Kayseri'ye giderek, kampa girecek.