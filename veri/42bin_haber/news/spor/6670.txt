Çekici kulübüz
"Drogba ile temasta olan bir tek biz değildik. Bizi tercih etmesinde İstanbul, Türkiye Ligi ve G.Saray'ın çekiciliği etkili oldu. G.Saray için bu kararı verdi"
   Spor literatürüne kattığı yeni terimlerle gündem yaratan G.Saray Başkanı Ünal Aysal, 'Çilek', 'Seksi kulüp', 'Sarışın, uzun boylu, renkli gözlü, golcü', 'eleman' gibi tanımlara bir yenisini daha ekledi. Başkan Aysal, "Drogba'nın gelişinde G.Saray'ın çekiciliği etkili oldu" dedi. Almanya'da altyapı çalışmalarıyla ilgili temaslarda bulunan Aysal'ın gündeme ilişkin olay sözleri şöyle:  
 ÇOK İSTEYENİ VARDI   
 "G.saray'In Şampiyonlar Ligi'nde gruptan çıkması halinde 'çilek gelecek' demiştim. Sneijder ve Drogba transferleriyle pastamızda bir değil iki çilek oldu. Aslında ihtiyacımız olan oyuncuları aldık. Çok iyi oyuncular transfer ettik. Ama G.Saray da çok büyük bir kulüp, zaten böyle bir kulübe başkası yakışmazdı.   
 DROGBA ile tek temas eden kulüp biz değildik. Daha sonraki süreçte diğer takımlar devre dışı kaldı. Hem Drogba hem de bizim için iyi bir transfer oldu. Drogba'nın bizi tercih etmesinde İstanbul, Türkiye Ligi ve G.Saray'ın çekiciliği etkili oldu. Tabi kararı G.Saray için verdi.   
 MOURİNHO'YA GÜLERİM   
 MEDYADA çıkan 'Mourinho, G.Saray'a gelecek' iddialarına gülüp geçiyorum. Biz hocamızdan gayet memnunuz. Hocamız son derece başarılı bunu defalarca tekrarladım. Uzun süre hep beraber çalışmayı düşünüyoruz. Fatih Terim'le dışarıdan aramızda bir sorun olduğu gözükebilir ama içeride öyle değil. Biz son derece dostane ilişkiler içindeyiz ve beraber çalışmaktan son derece mutluyuz."     
 Almanya'da fakülte sözü   
 BAŞKAN Ünal Aysal, Almanya'da altyapı yatırımları için çalışmalar yaptıklarını ve 3 nokta belirlediklerini söyledi. Hamburg, Frankfurt ve Köln'den birinde G.Saray'ın altyapı için tesis kuracağını belirten Aysal, "Üniversiteye bağlı bazı fakülteleri burada kurmayı düşünebiliriz. Türkiye'ye dönüşümde bu konuyu ortaya atacağım. İnşallah orada müspet bir cevap buluruz" dedi.     
 Irkçılığa karşı MAÇ YAPARIZ   
 HAMBURG Altona SPD meclis üyesi Behçet Algan'ın sporda ırkçılığa karşı içinde G.Saray'ın da olduğu bir turnuva planlamasını değerlendiren Aysal, "Umarım bu turnuva gerçekleşir. G.Saray'ın bu turnuvada katkısı olmasını biz de isteriz. Irkçılık bir insanlık suçudur. Buna karşılık toplum, eğitim kurumları, devlet, yargı son derece çabuk reaksiyon vermelidir" diye konuştu.     
 Burak Yılmaz satılık değil   
 G.SARAY 'Burak Yılmaz'ı satacağı' şeklindeki haberlere şu açıklamayla tepki gösterdi: "Burak Yılmaz'ın satılması ile ilgili olarak yönetim ve teknik heyetin karar aldığı yönündeki haberler doğru değil. Futbol takımımızla ilgili böyle bir tasarrufumuzun olmadığının kamuoyu tarafından bilinmesini isteriz."     
 Aslan Cin Seddi'ni aSar   
 Çin'in Shanghai Shenhua takımından transfer edilen Drogba, konusunda tartışmalar sürüyor. Çin kulübü, oyuncunun ödemelerinin düzenli bir şekilde ve zamanında yapıldığını, söz konusu belgelerin ellerinde olduğunu belirterek FIFA'ya başvuru yaptı. Shangai, "Drogba sözleşmeli oyuncumuz. 2.5 yıllık imzası var. Kulübümüzü korumak için kanıtları FIFA'ya sunarız. G.Saray bizimle görüşmeliydi. Oyuncuyla görüşmesi uygun değil" açıklamasını yaptı.   
 BİR ŞEY YAPAMAZLAR   
 DROGBA'NIN Menajeri Ceylan Calışkan ise sporx.com'a iddiaların yersiz olduğunu savundu. Çalışkan, "Shanghai nereye başvurursa başvursun sonuç bellidir. G.Saray, Drogba'nın transferini teammüllere uygun yapmıştır. Çin kulübü parasını 3 aydır ödemedi. Drogba da sözleşmesinden doğan fırsatı değerlendirdi. 3 haftalık bir bekleme süresi söz konusu. Onun dışında bir sorun yok. Gerekli evraklar bizde" dedi.     
 Fildişi'ni sırtladı   
 G.Saray'In süper transferi Didier Drogba, Afrika Kupası'nda adından söz ettiriyor. D Grubu'nda Cezayir'le karşılaşan Fildişi, müthiş bir geri dönüşe imza attı. Aslan payı da Didier Drogba'nın oldu. Yıldız  santrfor, 77. dakikaya kadar 2-0 geride olan takımını ateşleyen golü attı. 3 dakika sonra da Bony eşitliği getirdi. Cezayir penaltıdan da yararlanamadı. Fildişi 3 Şubat'ta çeyrek finalde Yobolu Nijerya'yla oynayacak.   