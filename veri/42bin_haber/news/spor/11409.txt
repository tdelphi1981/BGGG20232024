Beşiktaş'ta hedef 3 puan
Spor Toto Süper Lig'in 26. haftasında Kasımpaşa'yı konuk edecek Beşiktaş, rakibini yenerek zirve yarışındaki iddiasını sürdürmek istiyor.
Ligin 25. haftasında deplasmanda Trabzonspor ile 0-0 berabere kalan ve lider Galatasaray'ın Gençlerbirliği'ne mağlup olmasıyla puan farkını 4'e indiren siyah-beyazlı takım, Kasımpaşa'yı yenerek hem haftayı 3 puanla tamamlamayı hem de Galatasaray'ın Kayseri'de puan kaybetmesi halinde zirveye biraz daha yaklaşmayı hedefliyor.

BJK İnönü Stadı'nda yarın saat 19.00'da başlayacak maçı hakem Cüneyt Çakır yönetecek.

-Son 5 haftada 11 puan topladı-

Ligin son 5 haftasında 3 kez kazanan, 2 beraberlik alan Beşiktaş, 11 puan topladı.

Beş haftalık periyotta Gaziantepspor ile sahasında 1-1 berabere kalan deplasmandaki Trabzonspor mücadelesinden 0-0 eşitlikle ayrılan siyah-beyazlı takım, deplasmanda Sanica Boru Elazığspor'u 3-1, Sivasspor'u 1-0 yendi, BJK İnönü Stadı'nda Fenerbahçe ile oynadığı derbi mücadelesini ise 3-2 kazandı.

-Fernandes'in durumu-

'Kara Kartallar'da, Trabzonspor maçında sakatlanan Manuel Fernandes'in, Kasımpaşa maçında oynama olasılığı belirdi.

Trabzonspor karşılaşmasında sol uyluk arka adalesinde ağrı oluşan ve adalesinde zorlanmaya bağlı ödem ve küçük bir alanda kanama tespit edilen Portekizli oyuncunun 2-3 hafta sahalardan uzak kalacağı açıklanmıştı. Ancak, sakatlığında iyileşme olan tecrübeli oyuncunun kesin durumunun bugünkü idmanda belli olacağı bildirildi.

Trabzonspor maçında sakatlanan Ersan Adem Gülüm'ün yarınki karşılaşmada takımdaki yerini alması bekleniyor.

Bu arada, sakatlıkları nedeniyle uzun süredir takımdan ayrı kalan, ancak takımla çalışmalara başlayan Hugo Almeida ile Mustafa Pektemek'in teknik heyet tarafından kadroya alınabileceği öğrenildi. Sakatlığı tamamen geçmeyen Dentinho'nun ise kadroda yer alması beklenmiyor.

-Gökhan Süzen cezalı-

Beşiktaş'ta sarı kart cezası bulunan Gökhan Süzen, Kasımpaşa maçında forma giymeyecek.

Ligde Beşiktaş formasıyla Kardemir Karabükspor, Gaziantepspor, Fenerbahçe ve Trabzonspor maçlarında sarı kart gören oyuncu, sarı kart cezası nedeniyle yarınki maçta takımını yalnız bırakacak.

-3 futbolcu sarı kart ceza sınırda-

Beşiktaş'ta, Kasımpaşa maçı öncesi 3 oyuncu sarı kart ceza sınırında bulunuyor.

Daha önceki karşılaşmalarda üçer sarı kart gören Filip Holosko, Necip Uysal ve Emre Özkan, yarınki mücadelede kart gördükleri takdirde cezalı duruma düşecek ve ligin 27. haftasında Mersin İdmanyurdu ile oynanacak karşılaşmada forma giyemeyecek.