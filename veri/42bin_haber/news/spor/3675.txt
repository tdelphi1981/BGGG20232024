Ankaragücü'nde Yiğiner ve Süslü'den güç birliği
Ankaragücü Kulübü Başkanı Atilla Süslü, başkan adayı Mehmet Yiğiner ile birlikte ortak liste olarak hareket edeceklerini vurguladı.
Ankaragücü Kulübü Başkanı Atilla Süslü, göreve geldikleri günden itibaren birçok konuda çalışmalar yaptıklarını belirterek, Kulübün üzerindeki ölü toprağını kaldırdık, ancak tehlike tamamen geçmiş değil dedi. Süslü, birçok konuda açıklamalarda bulundu. İlk olarak kendisinden önceki başkan Bent Ahlat döneminde, kulübe yönetim kurulu üyesi olarak girdiğini ifade eden Süslü, Daha sonra başkan yardımcısı, sonra başkan vekili ve en sonunda da başkan olarak görev aldık. Bunlar, tamamen tesadüfen gelişen olaylardı. Geldiğim için herhangi bir pişmanlığım yok ama benimle ilgili yanlış ithamlarda bulunulmasından dolayı sıkıntılıyım diye konuştu.

"BİZE ÇAMUR ATIYORLAR" 
Özellikle bir önceki başkan Bent Ahlat'ın son dönemde yaptığı açıklamaları büyük bir şaşkınlıkla takip ettiğini vurgulayan Süslü, konuşmasına şöyle devam etti:
İnsanlar kendilerini kurtarmak için bize çamur atıyor. Ben bu kulübe Bent Ahlat kadrosuyla geldim. Göreve geldiğimiz 28 Temmuz tarihinden bir ay öncesine kadar da kendisini tanımıyordum. Göreve geldikten sonra da var gücümüzle kulübü bugünkü durumundan kurtarmak için çalıştık. Ankaragücü'nün üzerindeki ölü toprağını kaldırdık, ancak tehlike tamamen geçmiş değil.15 Ocak tarihine kadar eski futbolcumuz Bednar'ın 57 bin 700 avroluk alacağını yatırmazsak, eksi 6 puan cezasıyla tekrar karşı karşıya kalacağız. Eski teknik direktörümüz Hans Peter Briegel'in 26 bin avroluk ilk taksiti de var. Sonraki 9 taksit ise Mart ayından itibaren başlayacak. Bunun gibi daha çok ödeme var. Şu andaki tek kurtuluş yolu, Mehmet Yiğiner ile birlikte oluşturacağımız yönetimdir. Biz bu kadar tartışmalara göğüs geriyoruz. Eski başkanlardan 'Cemal Aydın'ın onursal başkanlığını genel kurulda alacağız' dedik. Aynı gün 100 kişi kulübe gelerek üye oldu. Burada amacımız Cemal Aydın'ı kötülemek değil, kulübün önünü açmaktı. Belediye başkanımız Melih Gökçek'e yaptığımız randevu talebine ise cevap dahi verilmedi.

"KAYIP FATURALAR KULÜPTE"

Bent Ahlat dönemine ait kayıp 13 faturadan bir tanesinin eski yönetim tarafından Türkiye Futbol Federasyonu'nda kullanıldığının altını çizen Süslü, Bent Ahlat, geride kalan 12 faturayı ise dün gece gizlice kulübe gelerek genel müdürümüze teslim etmiş. Faturalar artık elimizde. Eksik faturaları maliyeye bildirmiştik. Kendisi, federasyondan alacaklarımızın bir bölümünün Cemal Aydın'ın icralarına gittiğini söylüyor. Bunlar da gerçeği yansıtmıyor. Federasyondan aldığım evrakta kimin ne kadar aldığı belli, tüm isimler burada mevcut. İsteyene de bu listeyi açıklarım dedi.
 
Bent Ahlat'ın kulübe 250 bin lira nakit para verdiği iddiasının da doğru olmadığını kaydeden Süslü, Futbolcularımızdan Timur, geçen sene kiralık olduğu için bizimle ilgili hiçbir alacağı yoktu. Timur sene başında 70 bin peşinatla kulüple anlaştı ama bu bedeli vermedikleri için sonradan oluşan alacaklarıyla birlikte ihtarname çekti. Yani Bent başkan bu konuyla ilgili hiçbir ödeme yapmadı. Sinan'ı Beşiktaş'a sattığımızda önceki borçlarından feragat edecek şekilde sattık, ona da ödeme yapılmadı. Ümit Kurt'un 117 bin lira alacağı vardı. Eski yöneticilerden Mehmet Ural bana bu parayı verdi ve hesaba şahsen yatırdım diye konuştu.

TRANSFER YASAĞI 
Atilla Süslü, başkan adayı Mehmet Yiğiner ile birlikte ortak liste olarak hareket edeceklerini vurgulayarak, ilk icraatlarının da transfer yasağı konusunda olacağını söyledi.Sarı-lacivertli kulüpte transfer yasağının bir yıl ertelenmesi için girişimlerde bulunacaklarını vurgulayan Süslü Bunun için toplamda 8 milyon lira olan borcun yüzde 15'inin ödenmesi gerekiyor. Bu miktarı ödeyerek transfer yasağını kaldırmayı planlıyoruz dedi.
 
TRANSFER ÇALIŞMALARI HIZ KAZANDI 
Bu arada Ankaragücü'nde ikinci yarı hazırlıkları ve transfer çalışmaları da tam gaz devam ediyor. Sarı lacivertlilerin sabah antrenmanına Fransız forvet oyuncusu  Baba Diame'de katılarak takımla birlikte çalıştı. Ankaragücü Teknik Direktörü Mustafa Kaplan, yaptığı  açıklamada, Fransız oyuncunun dışında Antalya kampına 5 Ocak Cumartesi günü  Almanya 2. Ligi'nde oynayan Furkan Güraslan ve Almanya 3. Ligi'nde top koşturan  Kerim Avcı'nın da katılacağını söyledi.  
Ayrıca defans oyuncu Ümit Kurt'un transferi konusunda da Sivasspor'la anlaşmaya varıldı. Ankaragücü, Ümit transferi karşılığında Sivasspor'dan 405 bin lira alacak.
        