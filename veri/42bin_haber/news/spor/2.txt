İddialara cevap verdi!
Abdullah Avcı, Romanya maçı öncesi soruları yanıtladı.
 (A) Milli Futbol Takımı Teknik Direktörü Abdullah Avcı, 2014 Dünya Kupası Avrupa Elemeleri (D) Grubu’nda 12 Ekim Cuma günü Romanya ile çok zorlu bir maç oynayacaklarını belirterek, ”Her takımı yenebilecek kapasitede olduğumuzu biliyoruz” dedi.
 Abdullah Avcı, milli takımın kampta bulunduğu BJK Nevzat Demir Tesisleri’nde ve kaleci Volkan Demirel’in de yer aldığı basın toplantısında yaptığı konuşmada, Romanya’nın 6 puanla grup lideri olduğunu belirterek, ”Özellikle son dönemde çıkış yapan ve bizim gibi genç bir jenerasyonla beraber toparlanan bir takım. Onların da 9 oyuncusu Steaua Bakreş’te, diğer oyuncuları Avrupa’da oynuyor. Kompakt halinde oynayan, oyun disiplinine sadık, fizik kaliteli yerinde, takım savunmasını son derece iyi yapan bir takım. Çok zor bir müsabaka bizi bekliyor” dedi.
 Avcı, 11 aydır milli takımın başında bulunduğunu ve mayıs ayında 5 hazırlık maçı yaptıklarını hatırlatarak, ”Bu kadronunu üzerinden bir iki giriş ve çıkışla yolumuza devam ediyoruz. Çok iyi bir takım, iyi bir aile ortamı ve yetenekli bir oyuncu grubu ile sabırlı, konsantre olan, oyuna odaklanabilen ve her takımı yenebilecek kapasitede olduğumuzu biliyoruz” diye konuştu.
 Sadri Şener'in sözlerine Avcı'dan cevap
 Avcı, Trabzonspor Başkanı Sadri Şener'in, kendisi hakkında İstanbul'da yaşaya yaşaya asimile olduğunu ve meşhur olmak için Galatasaray, Fenerbahçe'den oyuncular aldığını söylemesine cevap verdi.
 Tecrübeli antrenör, "Trabzonspor, Türk futboluna önemli hizmetler yapmıştır. Yapmaya da devam edecektir. Mayıs ayında kampa çağırdığım 10 değişik kulüpten oyuncunun 6 tanesi Fenerbahçe ve Galatasaray'a transfer oldu. Bunla ilgili bazen farklı yorumlar yapılıyor. Bu benim suçum değil." şeklinde konuştu.
 Formmda olmasına rağmen kadroya alınmayan Onur Kıvrak ile ilgili de konuşan Abdullah Avcı, "7 tane maç oynandı. Onur 9 maçtır bizimle beraber değil. Mert ve Cenk ise bizimle. Performansını böyle sürdürürse bizimle olacak" ifadelerini kullandı.
 -Eşik atlama ayı-
 Romanya ve Macaristan ile oynayacakları karşılaşmaları birlikte düşündüklerini dile getiren Avcı, 2014 Dünya Kupası yolunda ekim ayını ”eşik atlama ayı” olarak gördüklerini, rakiplerin analizlerini iyi bir şekilde yaptıklarını ve hazırlıklarını sağlıklı bir şekilde tamamlamak üzere olduklarını vurgulayarak, ”Açıkladığımız 24 kişilik aday kadrodaki isimlerden özellikle 20’sinin Avrupa kupaları ve ligde devamlı süre almalarını bizim için bir avantaj olarak görüyoruz” ifadelerini kullandı.
 Abdullah Avcı, Estonya ile oynadıkları karşılaşmada taraftarlardan çok güzel destek gördüklerini dile getirerek, ”Estonya maçına 50 bin kişinin kırmızı-beyaz bayrak ve formalarla gelmesi bizi son derece mutlu etmiştir. Romanya maçında da aynı coşku, aynı duygu, aynı tezahürat, aynı taraftar topluluğunun daha fazla kırmızı-beyazlı forma ve bayraklarla olacağına inanıyorum” dedi.
 Sakatlığı nedeniyle Hakan Balta’yı 25 kişilik aday kadrodan çıkardıklarını anımsatan Avcı, ”İki tane de yeni oyuncu bu aday kadronun içine dahil oldu. Emre Çolak ve Aydın Yılmaz. Galatasaray altyapısında çalıştığım süreçte beraber olduğum oyuncular. Onlar da bu kampta bizimle beraber oldular. Onlara da hayırlı uğurlu olsun” diye konuştu.
 Abdullah Avcı, BJK Nevzat Demir Tesisleri’nde kamp yapmalarını sağlayan Beşiktaş Kulübü Başkanı Fikret Orman, yönetim kurulu üyeleri, teknik direktör Samet Aybaba ve ekibi ile tesis personeline de ayrı ayrı teşekkür etti.
 Avcı, konuşmasının ardından, basın toplantısının ikinci bölümünde gazetecilerin sorularını yanıtladı.
 AA