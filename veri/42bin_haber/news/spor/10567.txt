"Fenerbahçe'ye başkan olmak gibi bir düşüncem yok"
Akfen Holding Yönetim Kurulu Başkanı Hamdi Akın, Fenerbahçe Kulübü'ne başkanlık gibi bir düşüncesi olmadığını belirterek, 'Ayrıca şu anda zaten Fenerbahçe'nin başkanı da var' dedi.
Anadolu Ajansı Finans Masası'na konuk olan Akın, Fenerbahçe Kulübü başkanlığını düşünüp düşünmediğine ilişkin soruya karşılık, Fenerbahçe Başkanlığı gibi bir niyeti olmadığını defalarca açıkladığını söyledi.

Başkanlık gibi bir düşüncesi olmadığını vurgulayan Akın, sözlerine şöyle devam etti:

'Ayrıca şu anda zaten Fenerbahçe'nin başkanı da var. Ben Fenerbahçe'de çoklu bir değişiklik olması gerektiğine, aslında sadece Fenerbahçe'de değil, tüm spor kulüplerinde köklü bir değişikliğin yapılması gerektiği bir dönemden geçtiğimize inanıyorum. Yani bu fırsat ilk defa Fenerbahçe'nin ayağına gelmiştir. Fenerbahçe, bu konuda iyi bir liderlik yapabilir. Bu fırsatı iyi değerlendirebilir. Bu değişikliği kendisi yapıp ondan sonra da diğer kulüplere de örnek teşkil edebilir. Ve bunu da birkaç kez gazetelerde nasıl düşündüğümü anlattım. Tekrar anlatıp tekrar gündeme gelmek de istemiyorum. Bu sebeple köklü bir değişikliğin olması gerektiğine inanıyorum hepsi bu kadar.'

Akın, twitter üzerinden gelen 'Fenerbahçe başarılı yönetiliyor mu?' sorusu üzerine, 'Yani böyle bir soru olduğuna göre, siz cevap verin' cevabını verdi.