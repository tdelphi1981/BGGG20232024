Real Madrid'in yıldızına yumruklu saldırı
Real Madrid'in yıldız basketbolcusu Rudy Fernandez, Litvanya deplasmanı dönüşünde Zalgiris taraftarlarının saldırısına uğradı.
THY Euroleague'de oynanan ve Real Madrid'in Zalgiris Kaunas'ı 105-104 mağlup ettiği karşılaşma sonrasında şok bir saldırı yaşandı. İspanyol Marca gazetesinin haberine göre, karşılaşma sonrasında havalimanına gitmek için takım otobüsüne binmeye hazırlanan Madrid'li oyuncuların yanına yaklaşan iki Zalgiris taraftarı Rudy Fernandez'e saldırdı. Saldırı sonucunda Fernandez yüzüne yumruk aldı ve yere düştü. Saldırganlar güvenlik görevlilerinin müdahalesi ile uzaklaştırıldı. 
Fernandez, İspanya'daki ilk karşılaşmada Zalgirisli oyuncularla tartışma yaşamış ve bu tartışmalardan dolayı Litvanya'daki maç sırasında taraftarların protestolarıyla karşılaşmıştı.