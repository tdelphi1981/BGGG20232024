Modern pentatlonda buruk sevinç...
Modern Pentatlon Federasyonu'nda, 2020 Olimpiyatları'nın ana spor dalları arasında yer almanın sevinci ve güreş için verilen kararın üzüntüsü birarada yaşanıyorOlimpiyat oyunlarından çıkarılacak spor branşları arasında gösterilen modern pentatlonda buruk bir sevinç yaşanıyor.

Modern Pentatlon Federasyonu (TMPF) Başkanı Yaşar Akşin, Uluslararası Olimpiyat Komitesi'nin (IOC) 12 Şubat'ta aldığı kararla 2020 Olimpiyatları'nda yer alacak ana spor branşlarını belirlediğini hatırlattı.
IOC'nin toplantıda televizyon ratingleri, bilet satışları, küresel popülarite gibi 30'dan fazla konu başlığını mercek altına aldığını, yapılan tartışma ve görüşmeler sonunda modern pentatlon branşının olimpiyatlarda olmaya devam etmesine karar verdiğini hatırlattı. IOC'nin aldığı kararın bu yönüyle kendilerini mutlu ettiğini kaydeden Akşin, ancak güreşin olimpiyat oyunlarından çıkarılmasının ise kendilerini üzdüğünü ifade etti.

TMPF'nin de üye olduğu Uluslarası Modern Pentatlon Birliğinin Başkanı ve Uluslararası Olimpiyat Komitesi Üyesi Klaus Schormann'ın 17 Aralık 2012'de Türkiye Milli Olimpiyat Komitesi'nin (TMOK) misafiri olarak, adaylığının tanıtımı için İstanbul'a geldiğini anımsatan Akşin, şöyle devam etti:

Sayın Schormann'ın bu talebi üzerine, ben de bu toplantıya katıldım. Bu toplantıda, 2020 Olimpiyatlarının İstanbul'da yapılması konusunda brifing verildi. Yarışmaların yapılacağı yerle ilgili olarak çalışma yapılmıştır. Modern pentatlonun geleceği, planlarımız, düşüncelerimiz ve hedeflerimizi anlattık. Toplantı çok olumlu geçti. Sayın Schormann olimpiyat sunumundan sonra, en iyi dileklerinin Türkiye'nin yanında olacağını, 2020 Olimpiyatlarının İstanbul'a alınması için destek vereceklerini belirtti.

Schormann'ın kendilerine modern pentatlonun oyunlarda kalması için yoğun çaba göstereceğini söylediğini dile getiren Akşin, sözlerini şöyle tamamladı:

Schormann, 2020 Olimpiyatlarının İstanbul'a verilmesi halinde, oyunların modern pentatlon yarışları ile açılacağını ve yarışmaların Atatürk Olimpiyat Stadı'nda 75 bin seyirci önünde, 5 branşta 5 saat sürecek şekilde düzenleneceğini de bize ifade etti. IOC tarafından bizim adımıza alınmış olan karar sevindirici, ancak güreş için üzülüyoruz. Güreş ata sporumuz. Bugüne kadar Türkiye'yi bütün platformlarda iyi temsil etti ve adımızı duyurdu. Bayrağımızı göndere çektirdi, İstiklal Marşımızı dinletti. Kararın yanlış olduğunu düşünüyor ve camia olarak üzüntülerimizi ifade ediyoruz.