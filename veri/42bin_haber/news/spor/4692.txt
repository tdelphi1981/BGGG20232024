Sevilla'da Emery devri
La Liga ekibi Sevilla, teknik direktör Jose Miguel Gonzalez Martin del Campo'nun görevine son verip, yerine Unai Emery'i getirdi. 
2012-2013 sezonunun ilk yarısının tamamlandığı La Liga'da, 19 puanla 12. sırada yer alan Sevilla'da kötü gidişin faturası teknik direktör Michel'e kesildi. Yaklaşık 1 yıl önce Marcelino Garcia Toral'ın yerine Sevilla'ya gelen Michel, Endülüs takımında başarılı olamadı.

Sevilla Kulübü'nden yapılan resmi açıklamada, Michel'in yerine teknik direktörlüğe getirilen Emery ile 30 Haziran 2014 tarihine kadar sözleşme imzalandığı bildirildi. 2008-2012 yılları arasında Valencia'yı çalıştıran Emery, bu sezon Rusya'nın Spartak Moskova takımını çalıştırmış ve geçen kasım ayında görevden alınmıştı.

Sevilla'nın bu sabahki antrenmanına takımın başında teknik direktör Michel çıkmış ve antrenmanı izleyen bir grup taraftar, futbolculara ve İspanyol teknik adama hakaret etmişti.