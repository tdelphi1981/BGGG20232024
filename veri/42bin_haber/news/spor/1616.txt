Rekora 2 galibiyet kaldı!
Fener gözünü rekora dikti! Avrupa kupalarında grubunu en çok puanla tamamlayan Türk takımı unvanına sahip olan sarı lacivertliler, Avrupa Ligi'ndeki son iki maçını kazanırsa rekorunu geliştirecek! 
 Avrupa Ligi mücadelesinde istikrarlı bir performans ortaya koyan Fenerbahçe, son iki maçını kazanırsa, kendisine ait olan puan rekorunu geliştirecek. 
 Sarı-lacivertli ekip, 10 puanla lider durumda bulunduğu C Grubu'ndaki 5. maçında bugün deplasmanda Marsilya ile karşılaşacak. 
 2009-2010 sezonunda Avrupa Ligi'nde yer aldığı H Grubu'nu 15 puanla lider bitiren Fenerbahçe, bu başarılı performansıyla Avrupa kupalarında grubunu en çok puanla tamamlayan Türk takımı unvanına sahip oldu. 
 Bu sezon C Grubu'ndaki ilk 4 maçında 3 galibiyet, 1 beraberlik alan ve son iki maç öncesi 10 puanı bulunan Fenerbahçe alacağı galibiyetlerle 16 puan ulaşacak. Sarı-lacivertli ekip Marsiyla maçının ardından gruptaki son maçını Borussia Mönchengladbach ile Kadıköy'de oynayacak. 
 HEDEF 30 GALİBİYETE ULAŞMAK 
 Fenerbahçe, eski adı UEFA Kupası, yeni adı UEFA Avrupa Ligi olan bu organizasyonda toplam 72 maça çıktı. 28 maçta kazanan sarı-lacivertliler, 15 beraberlik aldı, 29 maçı da yitirdi. Organizasyonun UEFA Avrupa Ligi adıyla oynandığı dönemde 18 maça çıkan Fenerbahçe, 10 galibiyet aldı, 5 maçta berabere kaldı, 3 maçta ise kaybetti. 
 EN İYİ DERECESİ, SON 32 TAKIM ARASINA KALMAK 
 Fenerbahçe, bu sezonun yanı sıra, 1971-1972, 1972-1973, 1973-1974, 1976-1977, 1977-1978, 1980-1981, 1984-1985, 1990-1991, 1992-1993, 1994-1995, 1995-1996, 1997-1998, 1998-1999, 1999-2000, 2002-2003, 2004-2005, 2006-2007, 2009-2010 ve 2010-2011 sezonlarında bu organizasyonlarda yer aldı. 
 Sarı-lacivertli ekip, kupadaki en iyi derecesini ise 2004-2005, 2006-2007 ve 2009-2010 sezonlarında son 32 takım arasına kalarak elde etti. 
 2004-2005 SEZONU 
 2004-2005 sezonunda Şampiyonlar Ligi'nde 1. turdaki grupta 3. sırada yer alıp yoluna UEFA'da devam eden sarı-lacivertliler, 3. turda (son 32) kupaya veda etti. 
 Bu turda İspanya'nın Real Zaragoza takımıyla eşleşen Fenerbahçe, İstanbul'da 1-0 yenildiği rakibine deplasmanda da 2-1 mağlup olunca, kupadan elendi. 
 2006-2007 SEZONU 
 2006-2007 sezonunda Avrupa arenasında Şampiyonlar Ligi 3. ön eleme turunu geçemeyen sarı-lacivertliler yoluna Avrupa Ligi'nde devam ederken, grup aşamasında ilk kez bu sezon yer aldı. 
 Kupanın ikinci tur mücadelesinde H Grubu'nda bulunan Fenerbahçe, gruptaki 4 maçta 1'er galibiyet ve beraberlik ile 2 yenilgi alıp 4 puanla 3. tura yükseldi. Üçüncü turda AZ Alkmaar ile eşleşen sarı-lacivertliler 3-3 ve 2-2'lik skorlarla kupaya veda etti. 
 2009-2010 SEZONU 
 2009-2010 sezonunda Avrupa mücadelesine Avrupa Ligi 3. eleme turundan başlayan Fenerbahçe, "son 32" turunda yine kupaya veda etti.
 
 H Grubu'nda yer alan Fenerbahçe, Hollanda'nın Twente takımına karşı İstanbul'daki ilk maçı 2-1 kaybettikten sonra, üst üste diğer 5 maçını kazanarak 15 puanla grubu birinci tamamladı. Son 32 takım arasına kalan Fenerbahçe, Fransa'nın Lille takımı karşısında 2-1'lik yenilgi ve 1-1'lik beraberlikle kupadan elendi. 
 Ntvspor