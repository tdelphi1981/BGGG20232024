"Organizasyonları başarıyla düzenledik"
Türkiye Voleybol Federasyonu Başkanı Özkan Mutlugil, Avrupa Voleybol Konfederasyonu (CEV) ile çok iyi bir işbirliklerinin olduğunu ve talep edilen her turnuvanın Türkiye'ye bu sayede verildiğini söyledi.Özkan Mutlugil, AA muhabirine yaptığı açıklamada, bu yıl Avrupa'nın 3 önemli kupasının (Erkekler CEV Kupası, Kadınlar CEV Kupası, Kadınlar CEV Şampiyonlar Ligi) Türkiye'ye verildiğini ve verileceğini belirterek, Türkiye'nin voleybol organizasyonlarını düzenlemekteki başarısına dikkati çekti.

Senelerdir çok önemli organizasyonları Türkiye'ye kazandırdıklarını aktaran Mutlugil, Hem kulüpler bazında hem de federasyon bazında, ülkemize hep en iyi organizasyonları almaya çalıştık. Bu aldığımız organizasyonları da çok başarılı şekilde yerine getirdik. Bu nedenle CEV, talep ettiğimiz bütün organizasyonları bize veriyor. Tabi bu da çok önemli diye konuştu.

Hafta sonu voleybol şöleni bizi bekliyor

Galatasaray Daikin'in ev sahipliğinde bir başka Türk takımı Vakıfbank'ın da mücadele edeceği Kadınlar CEV Şampiyonları Ligi'nin İstanbul'da 9-10 Mart tarihlerinde Burhan Felek Voleybol Salonu'nda yapılacağını hatırlatan Mutlugil, harika bir voleybol şöleninin kendilerini beklediğini dile getirdi.

Biletlerin şimdiden tükendiğini vurgulayan Mutlugil, konuşmasını şöyle sürdürdü:

İstanbul'da iki gün boyunca çok üst seviye voleybol oynanacak. Voleybolseverler salona gelemese bile onlara televizyondan bu maçları kaçırmamalarını tavsiye ediyorum. Çünkü, Avrupa'nın en prestijli kupası, İstanbul'da sahibini bulacak. Galatasaray Daikin'in de bu organizasyonu çok iyi düzenleyeceğini düşünüyorum. Statü gereği iki takımımız yarı finalde karşılaşacak. Bir şampiyonluk ve üçüncülük elde edebiliriz. Bunu da takımlarımızın başaracağına inanıyorum.

Fenerbahçe ülkemizi çok iyi temsil etti

Fenerbahçe'nin Kadınlar CEV Kupası finalinde Polonya'nın Bank BPS Fakro takımına her iki maçta da yenilerek kupayı kaybetmesine de değinen Mutlugil, şunları kaydetti: Fenerbahçe finale kadar çok iyi geldi. Ülkemizi çok iyi temsil etti. Oyuncuları ve teknik ekibi tebrik ediyorum. Final maçlarında bazen maalesef istediğiniz sonuçları alamıyorsunuz. Burhan Felek Voleybol Salonu tıka basa doluydu. Belki bu da oyuncuları biraz strese sokmuş olabilir ama alınan bu başarı da önemli. Atmosferi herkes gördü. Finale yakışır bir seyirci vardı.