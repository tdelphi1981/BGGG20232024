Galatasaray MP yine yaptı
Galatasaray Medical Park Erkek Basketbol Takımı, ULEB Avrupa Kupası (E) Grubu ikinci maçında, Ukrayna'nın BC Donetsk takımını 72-68 yenerek ikinci haftayı da galibiyetle kapadı. 
Karşılıklı basketlerle başlayan maçta BC Donetsk, Curry ve Stojanovski'nin basketleriyle 8. dakikada 16-10 üstünlük kurdu. Galatasaray Medical Park, Ersin Dağlı'nın sayılarıyla oyuna tutundu ve ilk periyot 18-14 konuk ekibin üstünlüğüyle sona erdi.

İkinci periyoda yine Ersin Dağlı'nın basketleriyle başlayan sarı-kırmızılılar, 11. dakikada (20-20) eşitliği yakaladı. Hücumda Hawkins ve Engin Atsür'ün skora  katkısıyla öne geçen Galatasaray Medical Park, 15. dakikayı 33-26 önde kapadı. Sarı-kırmızılılar, devreyi de 39-33 önde bitirdi.

Galatasaray Medical Park'ın ilk yarıda attığı 39 sayının 24'ü Hawkins (13) ve Ersin Dağlı'dan (11) geldi.

İkinci yarıda da oyunun kontrolünü elinde tutan Galatasaray Medical Park, Hawkins ve Gordon ile bulduğu basketlerle 3. periyodu 9 sayı farkla 56-47 önde tamamladı.

Karşılaşmanın son periyoduna BC Donetsk alan savunması yaparak başladı.

Ukrayna temsilcisi, Curry'nin basketleriyle farkı indirmeye çalıştı. Galatasaray Medical Park, maçın son bölümünde top kayıpları yapınca, bitime 30 saniye kala fark 4 sayıya (67-64), 3 saniye kala da 2 sayıya (70-68) kadar indi. Bitime 1.3 saniye kala taktik faullerden doğan 2 atışı değerlendiren Gordon, maçın sonucunu da belirledi ve Galatasaray Medical Park sahadan 72-68 galip ayrıldı.

Maçın en skorer ismi 22 sayıyla Galatasaray Medical Park oyuncusu David Hawkins oldu.

Sarı-kırmızılılar, Polonya'nın Trefl Sopot takımından sonra, Ukrayna'nın BC Donetsk ekibini de mağlup ederek, (E) Grubu'nda yoluna yenilgisiz devam etti.