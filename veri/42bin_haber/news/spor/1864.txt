Savaş ilanı
Başka teknik direktörlere gösterilen hassasiyetin 10'da 1'i Kocaman'a gösterilmiyor. F.Bahçe'nin avukatlığı bu kadar basit değil. Susuyorsak suçluluk psikolojisinden değil
 F.Bahçe asbaşkanı Tolga Deniz Aytöre, PFDK'nın Marsilya maçından 1 saat önce verdiği cezaların ardından 'Savaş ilanı' gibi bir tepki gösterdi. Aytöre, FBTV'de şu açıklamayı yaptı:
 'TFF kurullarının aldığı kararlar, aynılar arasında eşit değil.
 F.BAHÇE'YE yönelik haksızlıklara ses çıkartılmayacağını zannetmek gaflet. Bu gaflet içinde olanların bir an önce uyanması lazım. Bu kararlar sistem kararları olduğu için TFF'nin genel düşünce ve yapısını yansıtır. Bu noktadan sonra gereği yapılacaktır. 
 ŞU kararı bekletme lüksünü bile gerekli görmüyorlar. Fatih Terim'den örnek veriyorsunuz. Biz olan bitenin farkındayız dedik. Gerçekten farkındayız. Başka teknik direktörlere gösterilen hassasiyetin 10'da 1'i Aykut Kocaman'a gösterilmiyor. 
 SAYIN TFF başkanının açıklamaları ve buna karşın Sayın Trabzon başkanının açıklamaları gazetelerde yer alıyor. İbretle izliyoruz. F.Bahçe'nin avukatlığı bu kadar basit bir iş değildir. Sıradan bir olay değil. Suskunluğumuzun nedeni suçluluk psikoloji taşımamızdan değil. Hukuk kurulumuza talimat verdim. TFF'nin tüm kararlarını gerekirse kamuoyuyla paylaşma aşamasındayız. 
 DELİL TOPLUYORUZ
  ŞİKE-teşvik edebiyatı yapılabilir. Şike-teşvik kararları kesinleşmiş yargı kararları değil, uygulanabilirlikleri yok. Kesinleşinceye kadar hiçkimse ve hiçbir kurum F.Bahçe yöneticilerini, başkanını ve unsurlarını suçlayamaz. Bunun sorumluluğunu ya da izafi olarak kendi bilinç altlarında böyle bir düşünce taşıyorlarsa bunun sorumluluğunu kamuoyuna böyle yansıtamaz. F.Bahçe nasıl olsa kamuoyunda sıkıntı çektiği için her türlü kararı alabiliriz gibi bir keyfiyete izin vermemiz söz konusu değildir.'
 Trabzonspor hakkını arasın
 Gençlik ve Spor Bakanı Suat Kılıç, Trabzonspor'un 2010-11 sezonu şampiyonluğu için başlattığı hukuk mücadelesinin bir hak arayışı olduğunu söyledi. TRT Türk'e konuşan Bakan Kılıç, şunları söyledi: 'Özellikle 6222 sayılı kanun çıktıktan sonra hiç kimsenin şike ya da arayış içerisine girebileceğine ihtimal vermiyorum.
 İNCİTMEDEN...
 Trabzon'unkİ bir hak arayışı. Yargının vereceği karara herkes saygı gösterecektir. Kimseyi incitmeden eleştiri hakkı kullanılabilmeli.'
 Kupa Fener'in
 TFF yönetimi geçtiğimiz eylülde, 2010-2011 sezonunun tescilinin iptali için Trabzon'un yaptığı başvuruyu reddetmişti. Mustafa Beyazlı ve Taylan Üner'in karşı oylarını gerekçe gösteren Trabzon, Tahkim Kurulu'ndan liglerin bir kez daha tescilinin iptalini istedi. Dün toplanan Tahkim Kurulu bu talebi reddetti.
 Caner'e 2 Kocaman'a 1 maç
 PFDK, Veysel'in 'Lan'ı ben dedim' itirafına rağmen Caner'e 2, Aykut Kocaman'a 1 maç ceza verdi. Caner, Fırat Aydınus'a 'Yeter be bunu da gör ulan' ve atıldıktan sonra da 'Hadi lan' dediği için birer maçla cezalandırıldı. Fırat Aydınus'un raporunda yer almayan Kocaman da Eskişehir'de sahaya girdiği için değil, 'Bir hakem gelip de böyle kolay bir şekilde kendisini tatmin eder gibi algılayamaz' sözleri nedeniyle ceza aldı. F.Bahçe'nin kırmızı kartın iptal talebi Talimat'ın 'Hakemin sahadaki kararı değişmez' hükmünü içeren 87/2. ve 87/3. maddeleri uyarınca reddedildi. Tahkim Kurulu'nun Caner'in cezasını bir maça indirmesi bekleniyor.
  