Mavi Şimşekler savunmada alarm veriyor
PTT 1. Lig'de 13 haftada 23 gol atan ve kendi kalesinde 22 gol gören Adana Demirspor, ligin en çok gol atan ikinci ve en çok gol yiyen üçüncü takımı oldu.Rakip fileleri 26 kez havalandıran Kayseri Erciyesspor'un ardından ligin en çok gol atan ikinci takımı olan Adana Demirspor, MKE Ankaragücü ve TKİ Tavşanlı Linyitspor'dan sonra en çok gol yiyen üçüncü takım olarak ligde 20 puanla 8'inci sırada bulunuyor.

Adana Demirspor Teknik Direktör Mustafa Uğur, yaptığı açıklamada, defansta oynayacak olan oyuncuları deneme yanılma yoluyla seçmek durumunda kaldıklarını belirterek, Defansta uyumlu oyuncu arayışımız halen sürüyor dedi.

Hücumu daha fazla düşünen ve daha çok gol atmaya yönelik futbol oynadıklarını anlatan Uğur, Gol atmayı seven bir takımız. Çok fazla hazırlık maçı yapamadık, bu yüzden defans oyuncularını deneme yanılma yoluyla seçmek durumundayız. Çok sayıda defans oyuncusunu savunma hattında deniyoruz. Uyumlu bir defans kadrosu oluşturamadığımız için de fazla gol yiyoruz diye konuştu.

-Kartalspor maçı hazırlıkları-

3 Aralık'ta Kartalspor ile kendi evinde karşılaşacaklarını hatırlatan Uğur, sezon başından bu yana çok fazla sakatlık sorunu yaşadıklarını dile getirdi.

Yusuf, Burak ve Gökhan'ın sakatlıklarının devam ettiğini bildiren Uğur, Berat'ın da Kartalspor karşısında oynayıp oynayamayacağının maç günü belli olacağını kaydetti.

Kartalspor'u yenerek yeni bir galibiyet serisi oluşturmak istediklerini ifade eden Uğur, tüm Adana Demirspor taraftarlarını maçı izlemeye davet etti.