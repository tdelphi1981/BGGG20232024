Mehmet Özdilek Tita'ya üzüldü
Trabzonspor'a 3-2 mağlup olan MP Antalyaspor'un teknik direktörü Mehmet Özdilek, yenilgiden çok Tita'nın sakatlanmasına üzüldüklerini belirtti. 
Futbolda, Ziraat Türkiye Kupası (B) Grubu'nun ikinci maçında sahasında Trabzonspor'a 3-2 mağlup olan Medical Park Antalyaspor'un teknik direktörü Mehmet Özdilek, yenilgiden çok Tita'nın
sakatlanmasına üzüldüklerini belirtti.

Özdilek, maçın ardından düzenlenen basın toplantısında, Tita'nın ayak bileğinde ciddi problem olduğunu ve 1,5 ay kadar sahalardan uzak kalabileceğini ifade ederek, Tita'nın takım için değerli bir oyuncu olduğuna dikkati çekti. 

Tita'nın ayak bileğinde kısmi yırtıklar olduğunu ifade eden Özdilek, şunları söyledi:

"Bu bizim işimizi zorlaştıracak, sıkıntıya sokacak. Trazbzonspor'u yenip, avantajlı duruma geçmek istiyorduk. Lig ve kupa statüsü birbirinden çok farklı biliyorsunuz. Trabzonspor, kupada grubun önemli takımlarından bir tanesi. En azından kazanıp, yolumuza avantajlı bir şekilde devam ettirmek istiyorduk. Oyunun genelinde çok da oynamadık. 2-1'den sonra biraz daha akıllı ve mantıklı durabilseydik beraberliği hatta galibiyeti yakalayabilirdik. Bizim gibi takımlar üçüncü golü yemeyecek. Çok kolay 3 gol yedik. Rakibi tebrik ediyoruz. Kupa'da kaybettiğimiz henüz bir şey yok. Önümüzdeki Eskişehir maçı var, onu kazanıp tekrar avantajlı bir duruma geçmek istiyoruz."

Eskişehir maçını kazananın avantaj elde edeceğini kaydeden Özdilek, kupada daha oynanmamış 4 karşılaşmanın olduğunu ve tüm maçlar tamamlanmadan yorum yapmanın doğru olmadığını kaydetti.

Özdilek, "Trabzonspor ciddi bir galibiyet aldı, deplasmanda bizi yenerek. Perşembe günü yapacağımız Eskişehirspor maçını kazanmak istiyoruz. Ancak kazanmak da yetmiyor, diğer maçlardaki skorlarda önemli olacak" diye konuştu. 

Bir gazetecinin hakemleri nasıl buldunuz sorusu üzerine Özdilek, şöyle konuştu:

"Hüseyin hoca iyi bir hakem. Hakemler hata yapabiliyor. İlk defa Hüseyin hoca hata yapmıyor. Birçok hakemlerde yapıyor, biz de yapıyoruz, oyuncular da yapıyor. Önemli olan niyet. Maçtan sonra bahane üretmek istemiyorum. Penaltı verilir ya da verilmez, çok önemli değil. Ama Tita'nın sakatlandığı pozisyonun devam ettirilmesi oyuncuyu 1,5 ay sahalardan uzak bırakacak. O zaman insanın canı sıkılıyor. Maçı kaybedebiliriz çok önemli değil, rakibi de tebrik ederiz. O kadar büyüklüğümüz var çünkü. Zaman zaman Trabzonspor bizden iyi oynadı, oyunu da iyi yönlendirdi. Maçı kaybetmekten değil, Tita'yı uzun süre kaybetmekten dolayı üzgünüz."

Kırmızı beyazlı oyuncu Murat Duruer de Akhisar yenilgisinden sonra kupada galip gelerek, toparlanmak istediklerini ancak istedikleri oyunu sahaya yansıtmakta güçlük çektiklerini dile getirdi.