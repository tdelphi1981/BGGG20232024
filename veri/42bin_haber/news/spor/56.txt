Böyle gitmemeliydi
Başbakan Erdoğan, Alex için 'Futboluna hayran olduğum biri' dedi ve sitem etti:
 'Kulüp başkanının vatandaşlığı için alarak yanıma getirmiş olduğu Alex için böyle bir gidişin olmasını ben de arzu etmezdim. Böyle olmamalıydı'
 Başbakan Recep Tayyip Erdoğan, Alex de Souza'nın İstanbul 2020 için Türkiye'nin olimpiyat elçisi olacağını açıkladı. 
 Azerbaycan ziyareti öncesi Esenboğa Havalimanı'nda basın toplantısı düzenleyen Başbakan Erdoğan, geçen hafta Dolmabahçe'de kendisine veda ziyaretine gelen Alex'in F.Bahçe'den ayrılış şekliyle ilgili 'Böyle olmamalıydı' dedi. Alex'in Türk futboluna hizmet etmek için tekrar Türkiye'ye döneceğini vurgulayan Erdoğan, şöyle konuştu:
 PROFESYONEL VE MüTEVAZI
 '8 yıl ülkemizde bulunan ve vatandaşlık teşebbüsü bile olan, kulüp başkanının vatandaşlığı için alıp yanıma getirmiş olduğu Alex için böyle bir gidişin olmasını ben de arzu etmezdim. 
 'BÖYLE olmamalıydı' diye düşündüm. Futbolunu gerçekten takdirle izlediğim, hayran olduğum birisidir Alex. Kaldığı süre içerisinde her yıl attığı gol sayısına baktığınız zaman ortalamada 20'yi bulan bir futbolcu. Bu önemli bir performans. 
 BİR diğer yönüyle profesyonelliğinin yanında mütevazı bir genç. İki çocuğu burada dünyaya geldi ve bununla da iftihar eden bir aile. Çok daha önemlisi, vatandaşlığın yanında Brezilya yasalarına göre bazı engeller vardı, o engeli aşmak için de bizden yardım istemişti.
 FUTBOLA HİZMET EDECEKTi
 BURADA kendisi evini alıp, evini aldıktan sonra da burada futbola hizmet etmeyi düşünen bir insan durumundaydı. Tabii bu tür olaylar gelişince, bunlar olduğu yerde kaldı. Fakat biz kendisine, 'İleride burada bu düşüncelerinizi gerçekleştirme durumunuz olur mu' dediğimizde, o da, 'Bu tür düşüncelerim zaten var' dedi. 
 AYRICA bizim olimpiyatlarla ilgili Rio'da yapılacak konularda, Türkiye'nin oralarda bir yüzü olabilir. Bunu da memnuniyetle kabul edebileceğini söyledi. 
 Kendİsİne bundan sonraki yaşamında huzur ve mutluluk diliyorum. 3 tane de çocuğu var tabii.'