Fenerbahçe Maccabi'ye diş geçiremedi
Basketbolda THY Avrupa Ligi Top 16 turu F Grubu'nda Fenerbahçe Ülker, İsrail'in Maccabi Electra takımına 94-85 yenildi.
Fenerbahçe Ülker: 85 - Maccabi Electra: 94

Salon: Ülker Sports Arena
Hakemler: Dani Hierrezuelo (İspanya), Spiros Gkontas (Yunanistan), Juan Carlos Garcia Gonazalez (İspanya)

Fenerbahçe Ülker: McCalebb 12, Sato, Bogdanovic 26, Oğuz Savaş 7, Kaya Peker 13, İlkan Karaman, Ömer Onan 5, Batiste 3, Barış Ermiş, Andersen 4, Preldzic 15, Tripkovic

Maccabi Electra: Hickman 18, Ohayon 8, Smith 16, Medley 2, James 13, Logan 15, Eliyahu 2, Roth 7, Pnini, Planinic 11, Landesberg 2

1. Periyot: 22-22
Devre: 40-49
3. Periyot: 60-71

Fenerbahçe Ülker, bu sonuçla 10. maçında 8. yenilgisini alırken, İsrail temsilcisi 5. galibiyetini elde etti.

Karşılıklı basketlerle başlayan maçta, ilk 5 dakika 10-10'luk skorla berabere geçildi. Fenerbahçe Ülker'de Hırvat oyuncu Bogdanovic'in etkili oyununa Maccabi Electra, pota altını iyi kullanarak karşılık verince, ilk çeyrek 22-22 berabere bitti.

İkinci çeyreğe 9-0'lık seriyle başlayan İsrail temsilcisi, 13. dakikayı 31-22 önde geçti. Bir ara 11 sayıya çıkan farkı Preldzic ve Kaya Peker'in ikili oyunlarıyla eriten Fenerbahçe Ülker, ilk yarının bitimine 3 dakika kala farkı 6'ya indirdi: 32-38. Devrenin sonunda skor üstünlüğünü koruyan İsrail temsilcisi, Hickman'ın son saniyede uzak mesafeden attığı 3 sayılık basketle soyunma odasına 49-40 üstün gitti.

Bogdanovic'in 3 sayılık basketiyle ikinci yarıya başlayan Fenerbahçe Ülker, rakibinin isabetli dış şutlarına engel olamayınca, 25. dakikayı 60-49 geride kapattı. Rakibinin set savunması karşısında hücumda zorlanan Fenerbahçe Ülker, son çeyreğe de 11 sayı geride girdi: 60-71.

Son çeyreğe tam saha baskıyla başlayan Fenerbahçe Ülker, hızlı hücumlardan bulduğu sayılarla 35. dakika içinde farkı 6'ya indirdi: 72-78. Bu dakikadan sonra sarı-lacivertli takımın maça ortak olmasına izin vermeyen Maccabi Electra, karşılaşmadan 94-85 galip ayrıldı.

Maçın en skorer ismi Fenerbahçe Ülker adına 26 sayı üreten Bogdanovic oldu. Maccabi Electra takımında ise, Hickman 18 sayı atarak galibiyette önemli rol oynadı.