Terim'i kızdıran Melo sorusu
Galatasaray Teknik Direktörü Fatih Terim, UEFA Şampiyonlar Ligi (H) Grubu’ndaki 3. maçta Rumen Cluj ile 1-1 berabere kaldıkları maçın ardından kendisine sorulan Melo sorusuna sinirlendi.
 Fatih Terim, kazanılan penaltının neden Selçuk İnan tarafından değil de Melo tarafından kullanıldığı, neden müdahale etmediği şeklinde yöneltilen bir soru üzerine, sitemli bir şekilde, ”Bir şekilde bizim hatamız olacak ya. Bizim penaltıcılarımız geçen seneden belli. Melo’nun kaç penaltı attığı da belli. Selçuk ile aralarında anlaşırlar ve topun başına giderler. Bazen Melo, bazen de Selçuk atar. Olmayınca hata bizim, olunca onlar doğru iş yapıyor” yanıtını verdi.