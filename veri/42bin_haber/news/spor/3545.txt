Meclis'te öğrendi, derecelere doymuyor
22. Dönem Adana Milletvekili Kemal Sağ, TBMM'de düzenlenen spor oyunlarında tanıştığı masa tenisi sporunda her geçen gün kendini geliştirerek çok sayıda başarıya imza attı.Çeşitli dereceleri bulunan Sağ, şuan Adana'daki Kuruluşlar Arası Masa Tenisi Ligi'nde takımı adına raket sallıyor.

22. Dönem CHP Adana Milletvekili olan Kemal Sağ,yaptığı açıklamada, öğrencilik döneminde arkadaşlarıyla ara sıra oynadığı masa tenisiyle gerçek anlamda milletvekilliği döneminde tanıştığını söyledi.

Milletvekilliği döneminde Meclis'te düzenlenen spor oyunlarına katıldığını ve masa tenisi branşında mücadele ettiğini hatırlatan Sağ, daha sonra kendisini masa tenisi camiasının içerisinde bulduğunu ifade etti.

Masa tenisini çok sevdiğini ve bu alanda kendini oldukça geliştirdiğini anlatan Sağ, Meclis'te düzenlenen spor oyunlarına ilk katıldığım yıl üçüncülük elde ettim. Daha sonra ikincilik, 2006 yılında ise rakiplerimi geride bırakarak şampiyon oldum dedi.

Sağ, milletvekilliğinin ardından bu spora daha da fazla yöneldiğini anlatarak, şunları kaydetti: Milletvekilliğimin ardından kendimi masa tenisi dünyasında buldum ve şuan Adana'da Kuruluşlar Arası Masa Tenisi Ligi'nde Esen Plastik takımında mücadele ediyorum. Meclis'teki birincilik, ikincilik ve üçüncülük derecelerimin yanı sıra Kuruluşlar Arası Masa Tenisi Ligi Türkiye Şampiyonası'nda takım halinde bir ikincilik, bir de beşinciliğimiz oldu. Ayrıca Adana Ligi'nde ilk yıl ikinci ligde, daha sonra 4 yıl birinci ligde şampiyon olduk. Bir yıl da üçüncü olduk. Şu anda çok iyi bir takıma sahibiz.

Haftanın her günü çalışma ofisinde sporcu arkadaşlarıyla antrenman yaptığını belirten Sağ, başarılarına yenilerini eklemek için çaba sarf ettiklerini dile getirdi.

Ölünceye kadar bu sporu yapmak istiyorum

Bireysel hedefleriyle ilgili açıklamalarda bulunan Sağ, Ölünceye kadar bu sporu yapmak istiyorum. Düzenlenen veteran turnuvalarına katılıyorum. Bu yıl eşimle birlikte katılacağım turnuvalarda dereceler yapabileceğimi ümit ediyorum. Veteran turnuvalarına çeşitli ülkelerde başarılı sporcular katılıyor ancak ben de umutluyum. Çünkü iyi sporcularla oynamak bu sporu daha çok sevdiriyor diye konuştu.
Spora başlamanın yaşının olmadığını belirterek, vatandaşlara spor yapmaları tavsiyesinde bulunan Sağ, spor sayesinde sağlıklı yaşadığını anlattı.

Salon sıkıntısı

Çalışmalarını yapacakları salonları bulunmamasından yakınan Sağ, şöyle devam etti: Daha önce üniversitede çalışıyorduk, ancak Akdeniz Oyunları nedeniyle salonun bakıma alınmasından dolayı salonsuz kaldık. Şu an Polis Meslek Yüksek Okulu'nda çalışmalar yapıyoruz ama çok dar ve sıkışık bir ortam. Adana'da büyük bir masa tenisi solonuna ihtiyacımız var. Eğer bu yapılabilirse inanıyorum ki yeni sporcular yetiştireceğiz.

Yeni sporcuların yetişmesi amacıyla Adana'da her yıl 32 okulda bin 300 öğrenciye masa tenisi eğitimi verdiklerini hatırlatarak, bunu devam ettirmek istediklerini de sözlerine ekledi.

Türkiye Masa Tenisi Federasyonu İl Temsilcisi Ömer Taşkıran ise Adana'daki Kuruluşlar Arası Masa Tenisi Ligi'nde 1. Lig'de 14, 2. Lig'de ise 16 takımın bulunduğunu belirterek, bu liglerde aktif spor yaşını geçmiş bir çok kişi yer aldığını, bunlar arasında bulunan 22. Dönem Adana Milletvekili Kemal Sağ'ın da iyi bir sporcu olduğunu kaydetti.