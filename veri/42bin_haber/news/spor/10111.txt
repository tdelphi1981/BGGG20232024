"Tarihi bir güne tanıklık etmek için..."
Halkbank Spor Kulübü Başkanı Selahattin Süleymanoğlu, Erkekler CEV Kupası finali rövanşında yarın İtalya takımı Andreoli ile yapacakları maçla ilgili, Voleybolseverlerden, yarınki tarihi güne tanıklık edip, 'Ben de oradaydım' demelerini istiyorum dedi.Kulüp başkanı Selahattin Süleymanoğlu ile antrenör Veselin Vukovic, yarın İtalya takımı Andreoli ile yapacakları final rövanş maçı öncesinde, Voleybol Federasyonu'nda basın toplantısı düzenledi. Süleymanoğlu, yarınki karşılaşmanın, sadece Ankara için değil, tüm Türkiye için tarihi bir maç olacağını vurgulayarak, kupa yolunda geçtikleri zorlu maçları anlattı.

Bu yolda, oyuncularına ve teknik ekibe güvendiklerini dile getiren Süleymanoğlu, Kupanın ucundan tuttuk, buraya getirdik. Kupa şu an federasyonda, inşallah geri göndermeyeceğiz diye konuştu. Yarınki karşılaşma öncesinde, sanatçı Gülşen'in konser vereceğini belirten Selahattin Süleymanoğlu, Hem basından, hem de Ankaralı voleybolseverlerden destek bekliyoruz. İnşallah görsel bir şölene dönüştüreceğiz. Voleybolseverlerden, yarınki tarihi güne tanıklık edip, 'Ben de oradaydım' demelerini istiyorum. Kupayı sadece Halkbank için değil, tüm Türkiye için alacağız ifadelerini kullandı.

Süleymanoğlu, bir gazetecinin, Ankara'da seyirci desteği görüp göremediklerini sorması üzerine ise Seyirci desteğini yeterince bulamadık. Bayanlara ilgi var, ancak erkeklere yeterince yok. Banka takımlarının kendi çalışanı dışında çok seyircisi olmuyor değerlendirmesini yaptı.

Antrenör Vukovic ve oyuncular

Halkbank Voleybol Takımı Antrenörü Veselin Vukovic de rakibin çok iyi bir takım olduğuna dikkati çekerek, Avrupa'nın en iyi liglerinde mücadele eden bir takım, Avrupa'nın en iyi oyuncularına sahip dedi. Kendi takımının ise erkek voleybolunda elde edilen derecelerin en iyisini elde etmeye çok yakın olduğunu ifade eden Vukovic, Çok iyi oyuncularımız, teknik ekibimiz ve yöneticilerimiz var. Kupayı almamak için hiçbir neden göremiyorum. Kupaya bir adım kaldı. Bu zor aşamayı en iyi şekilde geçip kupayı alacağımıza, Türkiye'ye getireceğimize inanıyorum diye konuştu.

Veselin Vukovic, İtalya'daki ilk maçta çok iyi oynadıklarını vurgulayarak, Yarınki yeni, farklı bir maç olacak. İtalya'da serviste, bloklarda ve kontratakta rakip takıma üstünlüğümüz vardı. Rakip takımdan, İtalya'dakinden daha iyi bir performans göstermelerini bekliyoruz. Yarın güzel, zevkli ve zor bir maç bekliyor bizi ifadelerini kullandı.

Takım kaptanı Hüseyin Koç ise basının bu maça gösterdiği ilginin, seyirci desteğinin ve herkesin yarınki maçı konuşuyor olmasının, kendisi için onur verici olduğunu dile getirdi. Oyuncu olarak tek isteğinin, maçtan sonra da bunları konuşmak olduğunu ifade eden Koç, Yarınki maça hazırız. Maçı kazandıktan sonra ömür boyu çocuklarıma, arkadaşlarıma ve akrabalarıma anlatacağım çok şey olacak. Zor bir maç olacak. Avrupa'nın en iyi takımlarını set vermeden yeniyoruz. İnanılmaz zor başarılardan geçerek bugüne geldik, taçlandırmak yarına kaldı. Ankaralılar'ın gurur duyması gereken bir maç dedi.

Oyuncu Willam Priddy de Kulüp başkanı ve teknik kadroyla konuştuğu zaman, bu maçın Türk erkek voleybolunun geleceği açısından çok önemli olduğunu öğrendim, bu nedenle bu maçı çok önemsiyoruz diye konuştu.
Bir gazetecinin, Halkbankası size kontrat önerdiğinde, bu başarıyı yaşayacağını aklına getirmiş miydin? sorusu üzerine de Priddy, Kulübün o dönemde benimle görüşmesi, kulübün vizyonu açısından bana verilmiş bir mesajdı. Başarılarımız kesinlikle tesadüfi değil, bunu herkese ispatladık dedi.