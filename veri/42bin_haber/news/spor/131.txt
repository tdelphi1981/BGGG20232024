Hepiniz 'ŞAHAN'esiniz
İnönü'de muhteşem bir maç oynandı. Mücadeleye hayran kalan seyirci 'bir daha bir daha' diye bağırdı
 Kartal, şaka gibi bir golle geriye düştü. Sapara'ya Fernandes muhteşem frikik golüyle karşılık verdi. Olcay Şahan ve Almeida'ya Onur izin vermedi
 MAÇIN GOLLERİ:
 SAPARA: 45. dakikada FERNANDES'İN hatası pahalıya patladı. Yasin'le verkaça giren Marek Sapara, ceza sahasında topuğuyla cezayı kesti.
 FERNANDES: 55, dakikada solda korner çizgisine yakın yerde kazanılan serbest vuruşu Fernandes kullandı. Portekizli mükemmel bir vuruşla topu ağlara gönderdi.
 Saçma sapan goller yiyoruz
 Sivas maçındaki golün neredeyse bir kopyasını Trabzon'dan yiyen Beşiktaş'ta kaptan İbrahim Toraman, bu duruma isyan etti. Toraman, 'Saçma sapan goller yiyoruz' dedi. Toraman'ın maçla ilgili görüşleri şöyle: 'Oyunun kontrolü bizdeydi. 2-1 kazanabilirdik. Saçma sapan goller yiyoruz, net pozisyonları atamıyoruz. Son pozisyonda Olcay iyi kontrol etti, iyi de vurdu ama Onur çok iyi kurtardı.'
 Aile içi şiddete son!
 BEŞİKTAŞLI futbolcular  anlamlı bir pankart ile sahaya çıktı. Siyah-Beyazlı futbolcular sahaya ellerinde 'Aile içi şiddete hep birlikte son diyelim, 6643'e mesaj atalım' yazılı pankart ile sahaya çıkarak yaşanan sorunlara dikkat çekti. Beşiktaş Taraftar Grubu Çarşı da Kapalı Tribün'de 'Çarşı Aile İçi Şiddete de Karşı' ve 'Aile İçi Şiddete Son' yazılı pankartlar açtı.
 O pozisyonda faul yapabilirdik
 ERSAN Gülüm de yedikleri goldeki pozisyonları değerlendirdi: 'Talihsiz bir gol yedik. Belki faulle durdurabilirdik pozisyonu. Ben de faul denedim, devre arasında hocaya neden faul vermediğini sordum. Sonra da zaten sarı kart gördük. İkinci yarı öncesi hocamız 'Neden bu maçı çeviremeyelim' dedi. İyi başladık, tek kale oynadık diyebilirim.'
 Gözümün önünden gitmiyor
 Beşiktaş, Olcay'la 90+3'te öyle bir gol kaçırdı ki... Daha doğrusu maçın kahramanı Onur kurtardı. Bu pozisyonda 7 Beşiktaşlı futbolcunun üzüntüden yere kapaklanması, taraftarın desteği Samet Aybaba'yı duygulandırdı. Kartal'ın hocası, 'O sahne gözümün önünden gitmiyor' diyerek takım bütünlüğüne dikkat çekti. Samet Aybaba, daha sonra şu ifadeleri kullandı:
 BATUHAN TUTMADI
 'MAÇ bittikten sonraki tezahüratları, bizi hiç mağlup olmamaya itecektir. Tekrar oyuncularıma ve taraftarlarıma teşekkür ediyorum. 1-1'e rağmen oyundan memnunum. Ligde üst üste 3 maç kaybetmiştik. Oyuncularımın üzerinde büyük baskı vardı. Onları mücadelelerinden dolayı kutluyorum. Batuhan şansını kullanamadı. Ancak bu onu kaybedeceğimiz anlamına gelmez. Takımın ihtiyacı olduğunda, Batuhan gibi her oyuncuyu oynatmak görevimiz.
 Gurur duyuyorum
 Başkan Fikret Orman, Beşiktaş'ta takım ruhunun oluştuğunu söyledi: 'Biz savaşan mücadele eden aldığı paranın hakkını veren, formasını ıslatan bir takım kurmak istiyorduk. En önemli şey bu ruhu oluşturmaktı. Onun da görüntüsünü oyuncularımız sahada verdi. Onlarla gurur duyuyorum. Edebiyle adabıyla, disipliniyle bunu yarattığımızı düşünüyorum. Sahadaki hepsinin bir ruh oluşturmasından memnunum. Samet Aybaba, Beşiktaş'ın hocasıdır. Ne olursa olsun bizimle kalacak.'
 Eski dostlar geldi
 BEŞİKTAŞ-Trabzonspor maçında tribünde tanıdık isimler vardı. Siyah-Beyazlı takımın eski teknik direktörü Bernd Schuster ile eski futbolcularından Ricardinho karşılaşmayı tribüden takip etti. Ailesi ile birlikte tribüne gelen Alman hocaya taraftarlar büyük ilgi gösterdi. Berndt Schuster, Beşiktaş'ı beğendiğini söyledi.
 Güneş: Demek ki ben yanlışım
 Trabzonspor Teknik Direktörü Şenol Güneş, galibiyetin kaçmasından kendisini sorumlu tuttu:
 'Son dakikada bile pozisyon verdik, Onur başarılıydı. Bir puan bizim için sevindirici ancak gol yemeyi beklemiyorduk. 'O rakip puan almadı, biz bunu yaptık' gibi şeyler önemli değil, bu bir maraton ve bu maratonda kazanmamız lazım. Deplasmanda rakip güçlü de olsa kazanabilirdik. 
 Ama son bölümde giren oyuncuların katkısı olmadı, oyun disiplininde kopmalar, dikkat dağınıklığı oldu. Bunlar da hatalarımızdı, hatalarımız fazlaydı, demek ki ben yanlış tercihler kullanmışım orada.'
  