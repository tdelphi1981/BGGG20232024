Şampiyonlar Ligi'nde gecenin sonuçları
UEFA Şampiyonlar Ligi'nde yapılan 2. tur rövanş maçlarının ardından Juventus ile Paris Saint Germain çeyrek finale yükseldi.
FIFA kokartlı hakem Fırat Aydınus'un yönettiği karşılaşmada İskoç Celtic'i 2-0 yenen Juventus, adını çeyrek finale yazdırdı. Juventus'un kendi stadında oynanan maçta Aydınus'un yardımcılıklarını Serkan Ok ile Aleks Taşçıoğlu yaparken, İtalyan ekip, 24. dakikada Matri ve 65. dakikada Quagliarella'nın golleriyle sonuca gitti. 2. tur ilk maçında rakibini deplasmanda 3-0 yenen Juventus, tur atladı.

Fırat Aydınus, karşılaşma süresince sadece iki sarı kart gösterdi.

Diğer 2. tur rövanş maçında ise sahasında İspanyol Valencia ile 1-1 bearabere kalan Paris Saint Germain, tur atladı. Fransa'nın başkenti Paris'teki Parc des Princes Stadı'nda yapılan maçta 55. dakikada Jonas ile öne geçen Valencia, üstünlüğünü koruyamadı. 66. dakikada Lavezzi ile skoru eşitleyen Paris Saint Germain, ilk maçta aldığı 2-1'lik galibiyetle çeyrek finale yükselen taraf oldu. Fransa ekibi 1995 yılından bu yana ilk kez çeyrek finale yükseldi.

Ligde ayrıca Manchester United ile ilk maçta 1-1 berabere kalan Real Madrid, Cüneyt Çakır'ın yönettiği rövanş maçında rakibini 2-1 yenerek çeyrek finale yükselmişti.

Borussia Dortmund ise ilk maçta 2-2 berabere kaldığı Ukrayna temsilcisi Shakhtar Donetsk ile sahasında yaptığı rövanşı 3-0 kazanarak, çeyrek finale yükselen diğer bir takım olmuştu.

Böylece çeyrek finale yükselen 4 takımın belli olduğu UEFA Şampiyonlar Ligi'nde, son 8'e kalacak diğer 4 takımı belirleyecek diğer ikinci tur rövanş maçlarının programı şöyle:

12 Mart Salı:

Barcelona-Milan (0-2)

Schalke 04-Galatasaray (1-1)

13 Mart Çarşamba:

Bayern Munich-Arsenal (3-1)

Malaga-Porto (0-1)