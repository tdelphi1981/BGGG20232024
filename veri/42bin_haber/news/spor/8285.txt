Umut Bulut'a Felipe Melo taktiği!
Galatasaray Yönetimi, 3 milyon euroluk satın alma opsiyonu olan Umut Bulut'un transferini Felipe Melo taktiği ile sonlandırmaya hazırlanıyor.
 Didier Drogba'nın transferinin ardından Galatasaray'da hücum bölgesindeki forma rekabeti de iyiden iyiye kızıştı. Mevcut kadrosunda dört forvete sahip olan Fatih Terim'in Drogba'nın da takıma girmesinin ardından Umut Bulut ve Johan Elmander'i kulübeye hapsetmesi bekleniyor.
 Satır arasında verdiği mesajlarda takımda hiçbir futbolcunun yerinin garanti olmadığını dile getiren Terim, Burak Yılmaz'ı orta sahanın sağ ve solunda kullanacağının sinyallerini verse de Umut ve Elmander'in tedirgin bekleyişi devam ediyor.
 Sezon sonunda uygulamaya alınacak olan yabancı kontenjanından dolayı Johan Elmander'i gözden çıkartan Galatasaray'ın Umut Bulut'un satın alma opsiyonunu kullanıp kullanmayacağı ise şimdiden büyük bir merak konusu olmaya başladı.
 ÖNCE ÜCRETİ İNDİRİN DENİLECEK, SONRA... 
 Toulouse'un sözleşmeye koydurduğu 3 milyon euroluk satın alma opsiyonunu yumuşatmak isteyen sarı-kırmızılı yönetim, Fransız temsilcisinin bu rakamda indirime gitmemesi durumunda Felipe Melo taktiği uygulayacak ve milli futbolcuyu bir yıl daha kiralama yoluna gidecek.
 Umut için Toulouse'a bir yıllık kira bedeli olarak 350 bin euro ödeyen Galatasaray'ın bu rakamı da 500 bin euro seviyesine çekeceği ve milli futbolcunun da sözleşme şartlarında iyileştirme yapacağı öğrenildi.
 Umut Bulut, Galatasaray'dan 2012-2013 sezonu için 1 milyon 250 bin euro sabit, 10 bin euro da maç başı ücret alıyor
 Umut Bulut'un önümüzdeki sezon da kadroda kalmasını isteyen Fatih Terim'in bu isteğini yerine getirecek olan sarı-kırmızılı yönetim, Umut Bulut'un transfer görüşmelerini sezon sonuna bırakmadan bir an önce harekete geçmeyi planlıyor.
 Umut Bulut'un menajerleri ise milli futbolcunun Galatasaray'da kalmak istediğini ancak sarı-kırmızılı yönetimden şu ana kadar kendilerine ulaşan talebin olmadığını belirterek, Toulouse ile yapılacak görüşmelerin sarı-kırmızılı yönetimin isteği doğrultusunda yapılabileceğini belirtti.