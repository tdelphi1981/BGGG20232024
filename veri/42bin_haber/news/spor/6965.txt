Ünal Aysal'a Emre Belözoğlu transferi soruldu!
Galatasaray Kulübü Başkanı Ünal Aysal, Emre Belözoğlu'na transfer teklifinde bulunmadıklarını açıkladı.
Hessen Eyaleti Adalet, Uyum Bakanı ve Başbakan Yardımcısı Jörg Uwe-Hahn havalimanına gelerek, Almanya'da spor akademisi kurmak için temaslarda bulunan Galatasaray Başkanı Ünal Aysal ve beraberindeki heyeti Türkiye'ye uğurladı.

Hahn ile bir görüşme yapan Başkan Aysal, "Amacımız tüm gençlerin eğitim alabileceği ve spor alanında yeteneklerini geliştirebileceği bir spor akademisi kurmak. Önce Hamburg, sonra Wiesbaden ve Frankfurt'ta yaptığımız temaslarda iyi bilgiler edindik. Özellikle Hessen Eyaleti'nin yaklaşımı bizi memnun etti. Bu konuda ayrıca Hessen Eyaleti hükümeti yanında diğer partiler de projemize sıcak baktıklarını açıkladı. Önümüzdeki günlerde tekrar bir araya gelip projemizi bir buçuk yıl içinde hayata geçirmek düşüncesindeyiz" dedi.

Başbakan Yardımcısı Jörg-Uwe Hahn da projeye sıcak baktıklarını belirterek, "Hessen Eyaleti Bursa ile zaten kardeş bölge. Uyuma da katkısı olabilecek böyle bir okulun açılmasına katkı veririz" diye konuştu.

Başbakan Yardımcısı Jörg-Uwe Hahn, Almanya futbolunun üstün yetenekleri arasında gösterilen Eintracht Frankfurtlu Sebastian Rode'nin imzalı bir formasını Başkan Aysal'a takdim ederken, "Sizinle birlikte çalışırsak, mutlu olurum" dedi.

Başkan Aysal da Başbakan Yardımcısı Hahn'a Sneijder forması ve Galatasaray kitabını takdim etti.

Bu arada bir gazetecinin sorusu üzerine Ünal Aysal, Emre Belözoğlu'na transfer teklifinde bulunmadıklarını belirterek, "Emre'ye kesinlikle transfer teklifi yapmadık. Benim bilgim olmadan zaten transfer olmaz. Emre herhalde başka bir takımla karıştırmış olabilir" dedi.