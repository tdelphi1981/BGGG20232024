Irkçılık yine gündemde
 
 UEFA Avrupa Ligi’nde Zenit'in, kadrosunda 3 siyahi oyuncu barındıran Liverpool'u ağırlayacağı maç öncesi, gündemde yine ırkçılık var. Zira Zenit taraftarının, bu konuda suç dosyası bir hayli kabarık...
 
 "Ben ırkçı değilim; ama takımımda daha fazla Rus oyuncu görmek isterim. Sadece ırkçı olmadığımızı göstermek için, siyahi bir oyuncu transfer etmek bana aptalca geliyor.” Bu sözler bir Zenit taraftarına ait... 
 IRKÇILIK TRANSFER İPTAL ETTİRDİ
 
 Bu gece St. Petersburg'da oynanacak Zenit-Liverpool maçı öncesinde bu tür görüşler ırkçılık endişelerini tırmandırıyor.
 
 Aslında Rusya'da; özellikle de Zenit'te, "ırkçılık-futbol" ilişkisi yıllardır gündemde... Zenit'in geçmişinde, Roberto Carlos'a muz atılmasından, Marsilya'nın Afrika kökenli oyuncularına yönelik ırkçı tezüharata kadar pek çok hadise var. Buna geçen sezon Fransız Mvila'nın, Zenit'e transferinin taraftar tehditleriyle iptal edilmesini de ekleyebiliriz. Ama Zenit taraftarının asıl geniş çaplı tepkiyle karşılaşmasına yol açan "Landskrona" adlı tribün grubunun yayımladığı bildiriydi. Bildiride; "Avrupalı olmayanları ve cinsel tercihi farklı olanları istemiyoruz" deniliyordu. Bu bildiriye bir Rus futbol yorumcusunun yorumu da dudak uçuklatacak cinstendi; "Bu manifestoyu ırkçılık olarak adlandırabilirsiniz. Diğer yandan mantıklı bir teklif olarak da görebilirsiniz"  
 LIVERPOOL YÖNETİCİLERİ ENDİŞELİ
 
 Birçokları ten renkleri koyu olan Brezilyalı Hulk ve Belçikalı Axel Witsel'in transferlerinde, oyuncuların tartışılmaz yetenekleri kadar, büyük tepki çeken bu bildiri sonrası, kulübün imaj düzeltme çabasının da etkili olduğunu düşünüyor.
 
 UEFA Avrupa Ligi maçı için Rusya'ya giden Liverpool’un kadrosunda, 3 siyahi futbolcu bulunuyor. Glen Johnson, Raheem Sterling ve Andre Wisdom, bu gece görev verilirse sahada olacaklar. Menajer Brendan Rodgers, oyuncularının bu tip olaylarla geçmişte karşılaştığını ve hazırlıklı olduklarını belirtiyor. Liverpool yöneticileri ise endişeli...
 
 Çünkü Zenit kulübü ırkçılık konusunda ne kadar hassas olursa olsun, kanun ve yönetmelikler ellerini kollarını bağlıyor. Kulüp, ırkçı taraftara yaptırım uygulamakta zorlanıyor. Onların tek umudu, ırkçılıkla mücadelede kulüplerin elini güçlendirecek yasa... Söz konusu yasanın ise yaz aylarında çıkması bekleniyor. St. Petersburg, Avrupa'nın en güzel kentlerinden biri olarak kabul ediliyor. Zenit, Rusya Başbakanı Medvedev ve devlet destekli doğal gaz şirketi Gazprom'un korumasında. Dahası kentte, 2018 Dünya Kupası için büyük bir stat inşa edilecek. Ancak görünen o ki, Zenit’liler tavrını değiştirmediği sürece, kentin adı futboluyla değil; ırkçı taraftarıyla anılacak. 
 NTV Spor