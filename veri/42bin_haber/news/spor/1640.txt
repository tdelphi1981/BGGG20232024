Banvit Mariupol'u farklı geçti
Basketbolda, ULEB Erkekler Avrupa Kupası (D) Grubu'nda Banvit, Ukrayna'nın BC Azovmash Mariupol takımını 97-81 yendi. 
Maça hızlı başlayan Banvit, Mejia, Davis ve Erkan'ın sayılarıyla 5. dakikayı 16-9 önde geçti. Rakibin top kayıplarını Lucas, Davis ve Mejia ile değerlendiren Bandırma temsilcisi, periyot sonunda 10 sayılık farka ulaştı ve ilk çeyreği 31-21 önde kapattı.

İkinci periyodun başında günün formda ismi Mejia ve İzzet'in sayılarıyla 8-0'lık bir seri yakalayan Banvit, 12. dakikada durumu 39-21 yaptı. Konuk takım, Dragicevic ve Harris ikilisiyle aradaki sayı farkını kapatmaya çalışsa da savunmada fazla açık vermeyen Banvit, Stimac'ın basketleriyle skoru 47-32'ye getirdi. Hücumda çok top kaybı yapan Ukrayna temsilcisi karşısında fazla zorlanmayan Banvit, farkı 16 sayıya çıkararak, devreyi 58-42 önde bitirdi.

Maçın 3. periyodunda rahat bir oyun sergileyen Banvit, 24. dakikayı 64-48 önde geçerken periyodu da 76-64 üstün tamamladı.

Rakibinin Harris ve Pecherov ile farkı kapama çabalarına Stimac, Mejia ve Lucas'ın skorer oyunuyla karşılık veren Banvit, 36. dakikayı 89-77 önde geçerken maçı da 16 sayı farkla 97-81 kazandı.