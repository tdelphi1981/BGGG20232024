Aziz Yıldırım: Bizim gibi hamalları bulamazsınız
Fenerbahçe Yüksek Divan Kurulu'nda Yüksel Günay'ın eleştirileri Başkan Aziz Yıldırım'ı kızdırdı.
Fenerbahçe Yüksek Divan Kurulu Başkanı Yüksel Günay yeni kurumsal yapılanmayla ilgili eleştirilerini dile getirdi. Fenerbahçe'nin bir spor kulübü olduğunu ve Dernekler Yasası'na tabii olduğunu belirten Yüksel Günay, Yeni CEO'nun sadece Fenerbahçe'nin 8-9 şirketinin başına değil, tüm kulübe atandığını belirterek, o zaman kulüp içindeki bazı birimlere gerek kalmadığını söyledi. Yetkilerin profesyonellere devredilemeyeceğini söyleyen Yüksel Günay, yeni yapılanmanın kulübü yeni mali yükler de getirdiğini belirterek, (Aylık 150 bin lira) eleştirilerini sürdürdü.

Aziz Yıldırım'dan Günay'a yanıt: Bizim gibi hamalları bulamazsınız

Bu eleştiriler üzerine Başkan Aziz Yıldırım "Şimdiye kadar Fenerbahçe'de amatörce çalışıldı, profesyonelce değil. Bizler geçici, Fenerbahçe kalıcıdır. Bu geç kalmış bir hamledir. Biz Fenerbahçe yönetiminde ne yapılıyor herkes bilsin istiyoruz" dedikten sonra kürsüye gelerek şunları söyledi:

"Biz istiyoruz ki Fenerbahçe'de yeni yapılanma olsun. Şahıslar kişiler önemli değil. Bizler gelip geçiciyiz Aziz Yıldırım ve arkadaşları 15 yıldır amatörce çalışıyorlar. Biz ve bizden öncekiler burada amatörce çalıştılar. Biz 12 saat burada mesaideyiz. Biz ayrıldığımız zaman bu kadar çalışacak yöneticiler bulamazsınız. Bunun altyapısını oluşturmak lazım. Dünya üzerinde teknik ve ekonomik konularda bilgili olan insanları buraya getirmek lazım. Biz de dahil, bugüne kadar burayı bakkal dükkanı gibi idare ettik. Artık böyle olmamalı. 150 bin lira ek maliyetten bahsediliyor. Yönetim Kurulu üyemiz Ender Alkaya bize bunun 1 milyon dolara mal olacağını söyledi. Biz bunun kararını aldık. Evet Genel giderler artıyor ama Fenerbahçe'de büyüyor. Eskiden 100 personele 700-800 sporcusu vardı. Bugün öyle mi? Daha da büyüyeceğiz. Sadece yöneticilerle olmaz bu iş buraya fikir getirecek insanlar lazım. Buraya gelen yönetimler ise sadece karar verme mekanizması olacak. Artık burada bizim gibi hamalları bulamazsınız. Fenerbahçe'yi sevmek ayrı şey ama herkesin işi gücü, mesaisi var. Ben Fenerbahçe büyüsün diyorum. Bugün amatör şubelerde 20 trilyon açık var. 5 trilyon yılda elektrik, su gaz parası ödüyoruz, 5 trilyon arsalara kira ödüyoruz. Devlete Fenerbahçe 75 trilyon vergi ödedi. Ben bunları katıyorsam, Fenerbahçe'deki mesaim azalmalı. Bu şekilde devam edersek, bir tane oyuncu alamazsınız, para yok diyorlar. Ama bir taraftan herkes oyuncu almak istiyor. Kaynak yaratmanız lazım. Bu Fenerbahçe'nin geleceğidir. Fenerbahçe için hiçbir zaman kötülük yapmadım. Vergiyi bir gün önce bir gün sonra ödemek bile bu kulübü kazaçz getirir. Hiç merak etmeyin denetimler aynen devam edecek. Bu insanlardan benim buraya alacağım insanlar olduğu için sizlere bahsetmedim. Kulübe alacağım personeli şimdiye kadar burada hiç anlatmadım. Bu insanları kulübe personel olarak alıyorum. Böyle olacağını bilseydim, burada hiç bilgi vermeden biz bu işi hallederdik. Zaten sunumdan insanlar sıkıldı. Biz bunları her gün dinliyoruz yönetim kurulunda. Fenerbahçe'yi hayatımdan çok sevdim. 1 sene gittim, başka şeylerden yattım; 5 sene de 10 senede yatarım. Fenerbahçe için canımı veririm. 150-300 bin liralar önemli değil. Benim bu kulübe neler yaptığımı herkes bilir. Hesabını veremeyeceğim hiçbir şey yoktur. Bilsem bu tanıtımı yapmazdım. CEO değil, genel müdür deyin ne fark eder. Önemli olan birinin gelip bu yükü üzerimizden alması. Benim burada 100 sene duracak halim yok. Fenerbahçe'yi tabana oturtalım. 150 bin lira hiçbir şey değil. Fenerbahçe'de yeni bir dönem başlayacaktır. Tüzüğün dışına çıkmam, görevlerimi de iyi bilirim. 15 senedir başkanım. Divan kuruluna saygılı olduğumu unutmayın. Her zaman sizden destek gördüm. Hepinize şahsım adına teşekkür ederim".