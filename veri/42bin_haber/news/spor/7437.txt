Fenerbahçe'den bilet açıklaması!
Fenerbahçe Kulübü, Mersin İdman Yurdu maçı biletlerini Aziz Yıldırım tarafından satın alındığı iddialarına ilişkin bir açıklama yaptı.
Fenerbahçe Kulübü, deplasmanda Mersin İdman Yurdu ile oynayacakları maçın deplasman tribünü biletleri ile ilgili bir açıklama yaptı.

Kulübün resmi internet sitesinden yaptığı açıklama şöyle;

"10 Şubat 2013 Pazar günü deplasmanda oynayacağımız Mersin İdman Yurdu karşılaşmasının deplasman tribünü biletleri ile ilgili olarak kulübümüzün resmi internet sitesinden yapılan açıklamaya rağmen bazı internet sitelerinde bu biletlerin kulüp Başkanımız Sayın Aziz Yıldırım tarafından bizzat satın alındığına dair gerçek olmayan haberler yer almaktadır.
 
Mersin İdman Yurdu-Fenerbahçe karşılaşması için ev sahibi kulüp tarafından konuk takıma tahsis edilen biletler, Türkiye Futbol Federasyonu'nun onayı, ev sahibi kulüp ile Fenerbahçe Spor Kulübü arasında yapılan resmi protokol neticesinde, Fenerbahçe Futbol A.Ş şirketimiz tarafından bedeli ödenerek satın alınmıştır.
 
Bu biletler Mersin İdman Yurdu Kulübünden satın alındığı bedel üzerinden taraftarlarımıza satılacaktır. Maçı izlemek isteyen taraftarlarımız ise biletlerini kimlik fotokopilerini ibraz ederek satın alabileceklerdir.
 
Bu kapsam ve koşullarda bilet satın alıp, maçı izleyecek taraftarlarımız Sporda Şiddet Yasası'na aykırı olası bir tribün eyleminde birey olarak bizzat sorumlu olacaklardır.
 
Fenerbahçe Spor Kulübü Yönetimi, bundan böyle iç saha ve tüm deplasman maçlarında, yurt dışı maçlarda da bire bir uygulanan bu bilet satın alım ve kriterlere bağlı maç bileti satın alım ve dağıtım uygulamasını sürdürecektir.
 
Konu Fenerbahçe olduğu zaman önyargılı düzenleme ve tasarruflara sıkça rastlanıldığından bahisle, tüm taraftarlarımızın bilmesini isteriz ki, alınan bu önlemlerin yegane nedeni Fenerbahçe Spor Kulübü'nün ali menfaatlerine yönelik zaruri tasarruflarımızdır.
 
Fenerbahçe Spor Kulübü olarak ayrıca önümüzdeki günlerde tribün taşkınlıkları neticesinde, kulübümüzün almış olduğu para ve seyircisiz maç oynama cezalarını içeren bir çalışma da kamuoyuyla paylaşılacaktır."