Kart mağduru Bekir
Fenerbahçe'nin 2012-2013 sezonun ilk bölümünde toplamda en çok kart gören futbolcusu Bekir İrtegün oldu.Spor Toto Süper Lig'de 4, Avrupa kupalarında 3, Süper Kupa'da da 1 sarı kart gören Bekir, toplam 8 kartla sarı-lacivertli takımın şu anda en fazla kart gören oyuncusu durumunda bulunuyor.

İlk bölümde toplam 23 maçta forma giyen milli futbolcu, ligin 17'nci haftasında Kardemir Karabükspor maçında gördüğü sarı kartla cezalı duruma düştü. Bekir, ligin ikinci yarısının ilk maçında Sanica Boru Elazığspor karşısında forma giyemeyecek.

Bekir'in ardından toplam 7 sarı kartla Egemen Korkmaz geliyor. Egemen, 5 sarı kartla Fenerbahçe'nin Avrupa kupalarında en fazla kart görün oyuncusu oldu.

Toplam 65 sarı, 2 kırmızı kart

Şu ana kadar 31 resmi maç yapan Fenerbahçe'de futbolcular, 65 sarı, 2 de kırmızı olmak üzere toplam 67 kart gördü.

Sarı-lacivertliler, ligde 35 sarı, 2 kırmızı, Avrupa kupalarında 22 sarı, Türkiye Kupası ve TFF Süper Kupa'da 4'er sarı kart aldı.

Fenerbahçe'de ligde ilk yarıda 16 oyuncu, Avrupa'da 12 oyuncu, Türkiye Kupası ve TFF Süper Kupa'da da 4'er oyuncu kart gördü.

-İki maçta 10 kart-

Sarı-lacivertliler, resmi maçlarda en fazla kartı, Beşiktaş ve İstanbul Büyükşehir Belediyespor maçlarında aldı.

Ligin yedinci haftasında kendi sahasında Beşiktaş'ı 3-0 yendikleri maçta 5 sarı kart gören Fenerbahçeli futbolcular, 15'inci haftada yine Kadıköy'de 2-1 kazandıkları İstanbul Büyükşehir Belediyespor maçında da 5 sarı kartla cezalandırıldı.

4 maç kart görmeden tamamlandı

Fenerbahçe, sezonun ilk döneminde 31 maçlık periyotta, 4 maçı kart görmeden tamamladı.

Sarı-lacivertliler, ligin 6'ncı haftasında Kasımpaşa'ya deplasmanda 2-0 yenildikleri, 11'inci haftada kendi sahasında Orduspor'u 2-1 mağlup ettiği, Ziraat Türkiye Kupası'nda Sivasspor'u 2-0 yendikleri ve UEFA Avrupa Ligi (C) Grubu son haftasında Borussia Mönchengladbach'a 3-0 yenildikleri maçlarda kart görmedi.

En centilmeni Yobo

Fenerbahçe'de, sezonun ilk yarısında 18 resmi maçta forma giyen savunma oyuncusu Joseph Yobo, hiç kart görmedi.

Hasan Ali Kaldırım'dan sonra 27 resmi maçla en fazla forma giyen futbolcu olan Kuyt, ligde, Ziraat Türkiye Kupası ve Süper Kupa'da kart görmedi. Hollandalı futbolcu sadece Spartak Moskova ile yapılan UEFA şampiyonlar ligi play-off turu maçlarında 2 sarı kart gördü.

Yobo'nun yanı sıra daha az forma şansı bulan futbolculardan Mert Günok, Serkan Kırıntılı, Özgür Çek, Bienvenu ve Recep Niyaz da kartla cezalandırılmadı.

3 futbolcu sarı kart cezalısı oldu

Fenerbahçe'de ligin ilk yarısında 3 futbolcu sarı kart cezalısı oldu.

Bekir İrtegün gibi 17'nci haftada Kardemir Karabükspor maçında bu sezon ligdeki dördüncü sarı kartını gören Hasan Ali Kaldırım da cezalı duruma düştü. Hasan Ali Kaldırım, ikinci yarının ilk haftasında Sanica Boru Elazığspor maçında forma giyemeyecek.

Galatasaray maçında dördüncü kartını gören Mehmet Topal 17'nci haftada Kardemir Karabükspor maçında oynamadı.

İki kırmızı kart çok tartışıldı

Fenerbahçe'de ilk yarıda 31 resmi maçlık periyotta 2 futbolcu kırmızı kart gördü.

Caner Erkin, ligin 12'nci haftasında deplasmandaki Eskişehirspor maçında hakeme söz sarfettiği iddiasıyla kırmızı kart görmüş ve kamuoyunda çok tartışılan bu kart nedeniyle Caner 2 maç ceza almıştı.

Raul Meireles'in de 16'ncı haftada Galatasaray derbisinde gördüğü kırmızı kartın ardından aldığı ceza da tartışmalara neden oldu. Portekizli oyuncuya Profesyonel Futbol Disiplin Kurulu'nun verdiği 11 maçlık ceza, Tahkim Kurulu tarafından 4 maça indirildi.

Kart raporu

Fenerbahçe'nin ilk yarıda 31 maçlık periyotta, oyuncuların gördüğü kartlar şöyle:

Futbolcu Maç Lig Avrupa Z.T.K S. Kupa Toplam
-----------------------------------------------------------------------
Bekir İrtegün 23 4 3 - 1 8
Egemen Korkmaz 18 1 5 1 - 7
Caner Erkin 24 3 3 - - 6 (1'i kırmızı)
Mehmet Topal 25 4 2 - - 6
Raul Meireles 15 4 1 - - 5 (1'i kırmızı)
H. Ali Kaldırım 29 4 1 - - 5
Cristian Baroni 27 3 1 - - 4
Gökhan Gönül 24 3 1 - - 4
Alex De Souza 10 1 1 - 1 3
Serdar Kesimal 8 2 - 1 - 3
Sezer Öztürk 11 2 - - - 2
Selçuk Şahin 21 2 - - - 2
Miroslav Stoch 22 1 1 - - 2
Mehmet Topuz 18 - 1 - 1 2
Dirk Kuyt 27 - 2 - - 2
Salih Uçan 5 - - 1 - 1
Orhan Şam 6 - - - 1 1
Semih Şentürk 11 1 - - - 1
Milos Krasic 18 - - 1 - 1
Moussa Sow 27 1 - - - 1
Volkan Demirel 22 1 - - - 1
Joseph Yobo 18 - - - - 0
Mert Günok 8 - - - - 0
Serkan Kırıntılı 2 - - - - 0
Özgür Çek 2 - - - - 0
Henri Bienvenu 5 - - - - 0
Recep Niyaz 6 - - - - 0
-------------------------------------------------------------------
Toplam 37 22 4 4 67

Not: Z.T.K (Ziraat Türkiye Kupası), S. Kupa (Süper Kupa)