Şenol Güneş: Kupada iyi durumdayız ama...
Trabzonspor Teknik Direktörü Şenol Güneş, 'Kupada daha iyi durumdayız ama ligde kaybettiğimiz puanlar sebebiyle gerideyiz. İnşallah bunları kapatmak istiyoruz ve kapatırsak seyircilere yeniden iyi bir Trabzonspor izlettirebiliriz' dedi.
Güneş, yaptığı açıklamada, Ziraat Türkiye Kupası'nda Mersin İdmanyurdu galibiyetinin ardından grupta yarışın devam ettiğini, gruptan birinci çıkmayı amaçladıklarını söyledi.

Gerek kupa gerekse ligde oyuncuların gayretinden ve kazanma arzusundan memnun olduğunu vurgulayan Güneş, 'Mersin İdmanyurdu maçı genel durumumuz açısından ölçü olmaz. Oyuncularımızın daha iyi olduğunu ve daha iyi oynayabileceğini biliyorum. Henüz onu sağlayamadık. Ligde kaybettiğimiz puanların verdiği baskıyı kupada yaşamıyoruz. Mersin İdmanyurdu maçında erken gelen gol oyunu lehimize çevirdi. Ligde Kardemir Karabükspor maçında ise ofsayttan yediğimiz gol oyun dikkatimizin dağılmasına yol açmıştı. Attığımız gole rağmen oyun ve skor üstünlüğünü sağlayamadık' ifadesini kullandı.

-'Saha bizi çok etkiliyor'-
Güneş, saha zemininin takımın hızlı çıkışlarında olumsuz etki yarattığına dikkati çekerek, şunları söyledi:

'Her şeye rağmen hem Kardemir Karabük hem de Mersin İdmanyurdu maçlarında gördük ki saha bizi çok etkiliyor. Zaman zaman hızlı çıkışlarda topu hızlı atağa çıkaramadığımız dönemler oldu. Birçok pozisyonun kesilmesi oyuncuların tempolu ve hızlı oynama anlayışlarını olumsuz etkiliyor. Skora rağmen bu oldu. Mersin maçı için de aynı şeyi söyleyebiliriz. Karabük maçında daha fazla oldu. Çünkü kapanan takımlar oyunu bozmak isteyen takımların lehine oluyor bu saha. Sahadaki zeminin çim olmaması, topun pas olarak hızlı atağa çıkmadaki olumsuz etkilenmesi çok daha net olarak görüldü. Özellikle ikinci yarıdaki hızlı ataklarda oyuncular topu beklemek zorunda kaldı. Bu büyük bir olumsuzluk tabi ama bunları da aşmak zorundayız. Kupada daha iyi durumdayız ama ligde kaybettiğimiz puanlar sebebiyle gerideyiz. İnşallah bunları kapatmak istiyoruz ve kapatırsak seyircilere yeniden iyi bir Trabzonspor izlettirebiliriz' dedi.

Güneş, Janko'nun antrenmanda bileğinde yaşadığı sakatlık nedeniyle Mersin İdmanyurdu maçı kadrosuna alınmadığını, bunun dışında ise Tolga'nın sakatlığının devam ettiğini kaydetti.

-'Ağzımdan transferle ilgili bir beyanat olmadı'-
Kendisinin transferle ilgili bir açıklamasının olmadığını vurgulayan Güneş, kendisine ait olmayan sözler üzerinden yorumlar yapıldığını söyledi.

Bu konuda medyanın dikkatli olmasını isteyen Güneş, şöyle devam etti:

'Benim ağzımdan çıkmayan sözlerle haber yapıp onlarla yorum yapan arkadaşlarımız var. Onlar biraz daha dikkat ederse sevinirim. Söylemediğim şeyler üzerine yorum yapmak doğru değil. Yönetimle bir oyuncu muhakemesine girmedim, yabancı sayısının fazlalığı var zaten. Şu anda Afrika Kupası'nda olan Zokora ve Bamba da geri dönecek. Ya bu oyuncuları kaybedeceğiz ya gelen oyuncuyu kaybedeceğiz. Bunu yaşadık sezon başında. Aldığımız oyuncularda o sıkıntıları yaşıyoruz zaten. Şu anda eksikliğimizi kapatacak yabancı oyuncu almamız gibi bir durum gözükmüyor. Akışa kaptırırsak kendimizi hem ekonomik külfet gelecek hem de idari ve teknik hatalar yapmak zorunda kalacağız.'

Kadro oluşturmada yapılan eleştirilere katıldığını ancak eleştirilere kendi açılarından bakılması gerektiğini de dile getiren Güneş, 'Sayının azalması bizi her zaman daha rahat hale getirir. Oyuncunun da kafası rahat olur o zaman. Bu konuşulan konuların olumsuzluğunu sezon başından beri yaşıyoruz, yeni bir şey değil. Kadro oluşturmada yapılan eleştirilere katılıyorum. Ama o eleştirilere bu boyuttan bakarsanız bize biraz daha hak verirsiniz' dedi.

-Trabzonspor, Elazığ yolcusu-
Trabzonspor, Spor Toto Süper Lig'in 19. haftasında deplasmanda oynayacağı Elazığspor karşılaşması için yarın Elazığ'a gidecek.

Mehmet Ali Yılmaz Tesisleri'nde bu maçın son hazırlıklarını basına ve taraftara kapalı olarak tamamlayacak olan bordo-mavililer, yarın öğleden sonra Trabzon Havaalanı'ndan Elazığ'a hareket edecek.