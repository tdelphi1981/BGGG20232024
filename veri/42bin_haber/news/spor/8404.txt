Kılıç Türkiye rekoru kırdı
Oturduğu mahallede çevresindeki kötü alışkanlıklardan uzak kalabilmesi amacıyla öğretmeni tarafından spora yönlendirilen Hüseyin Kılıç (17), Çoklu Branşlar Salon Atletizm Şampiyonası'nda yıldız erkekler heptatlon salon Türkiye rekorunu kırdı.Oturduğu mahallede çevresindeki kötü alışkanlıklardan uzak kalabilmesi amacıyla öğretmeni tarafından spora yönlendirilen Hüseyin Kılıç (17), Çoklu Branşlar Salon Atletizm Şampiyonası'nda yıldız erkekler heptatlon salon Türkiye rekorunu kırdı.

Lokman Hekim Anadolu Lisesi son sınıf öğrencisi Kılıç, ilköğretim okuluna giderken başladığı spor hayatını 5 yıldır başarıyla sürdürdüğünü söyledi.
Adana'nın yoğun göç alan bir mahallesinde oturduklarını anlatan Kılıç, öğrenim gördüğü okuldaki beden eğitimi öğretmeni tarafından oturdukları mahallede çevresindeki kötü alışkanlıklardan uzak kalabilmesi amacıyla spora yönlendirildiğini ifade etti.

Bir süre okuldaki çeşitli spor faaliyetlerine katıldığını ve öğretmeni tarafından şuan ki antrenörü Yavuz Lavkor ile tanıştırıldığını bildiren Kılıç, şunları söyledi:
5 yıldır spor hayatımı aksatmadan sürdürüyorum. Mahalleden uzaklaştım ve 4 yıl boyunca Adana'daki Atletizm Eğitim Merkezi'nde kaldım. Daha sonra çeşitli nedenlerden dolayı Atletizm Eğitim Merkezi'nden çıkarıldım. Şimdi ise spor yapmak ve başarılı olmak için iki arkadaşımla bir ev kiraladık ve orada ailemden uzak kalıyorum. Spor sayesinde iyi yerlere geldim. Kaldığımız mahallede çevre kötüydü, o nedenle hocam beni spora yönlendirdi. Ailem de beni desteklemekten hiç vazgeçmedi. Hep arkamda oldular, onlar sayesinde bu duruma geldim.

Kendime inandım ve güvendim

Spora öncelikle sırıkla atlama ile başladığını ve bu branşta Türkiye şampiyonluğu, ikinciliği ve üçüncülüğü gibi derecelerinin bulunduğunu hatırlatan Kılıç, şöyle devam etti:

Sırıkla atlamadan sonra 110 metre engellide Türkiye şampiyonluğum var. Atletizm milli takımında yer alıyorum. Ayrıca uluslararası yarışmalarda çoklu branşta yarıştım. Son olarak da İstanbul'da düzenlenen Çoklu Branşlar Salon Atletizm Şampiyonası'nda yıldız erkekler heptatlon salon Türkiye rekorunu kırdım. Kötü formdaydım, ama yarışmaya giderken kendime inandım ve güvendim. O rekoru kırmak için gittim ve rekoru kırıp geldim çok şükür. Rekor kırmak istenince kırılıyormuş, yeter ki istemek lazım.

Kılıç, 4 bin 445 puanla yıldız erkekler heptatlon salon Türkiye rekorunun yeni sahibi olduğunu belirterek, İlerleyen günlerde rekorumu daha yukarı taşımak istiyorum. Bunu başaracağıma inanıyorum. Rekoru daha ulaşılamayacak seviyelere getireceğim dedi.
Temmuz ayında Ukrayna'da düzenlenecek Dünya Yıldızlar Atletizm Şampiyonası'na hazırlandığını anlatan Kılıç, Hedefim kısa vadede dünya şampiyonasına gitmek. Uzun vadede ise 2016 olmazsa 2020 Olimpiyatları'na gitmek istiyorum. Hedefimi yüksek tutup olimpiyatlarda madalya kazanmak istiyorum diye konuştu.

Rekor kırdığı heptatlon branşı ile ilgili de bilgi veren Kılıç, 7'li branş heptatlon, iki gün süren yarışlardan oluşuyor. İlk gün 60 metre düz koşu, uzun atlama, gülle atma ve yüksek atlama branşlarında yarışlar düzenleniyor. İkinci gün ise 60 metre engelli koşu, sırıkla atlama ve 1000 metre koşusu yapılıyor şeklinde konuştu.
Kılıç, Kocaeli Darıca Belediyesi Eğitim Spor Kulübü adına yarıştığını belirterek, antrenörü Yavuz Lavkor ve Darıca Belediye Başkanı Şükrü Karabacak'a verdiği desteklerden dolayı teşekkür etti.