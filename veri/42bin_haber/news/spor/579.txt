"Rakip daha avantajlı"
Galatasaray Teknik Direktörü Fatih Terim, Cluj maçından 3 puan almanın çok önemli olduğunu belirterek, defansı çok iyi olan, agresif oynayan, iyi bir takıma karşı mücadele edeceklerini söyledi.
UEFA şampiyonlar ligi (H) Grubu'nda yarın Cluj ile yapacakları maç öncesinde Dr. Constantin Radulescu Stadı'nda Burak Yılmaz ile birlikte basın toplantısı düzenleyen teknik direktör Fatih Terim, çok önemli bir maç oynayacaklarını belirterek, "Muhakkak ki yarınki karşılaşmada alınacak üç sonuçtan ikisinin Cluj'a yaraması, onun adına bir avantajdır. Bize sadece kazanmanın avantaj olduğu bir maça çıkacağız. Bunu da dışarıda oynayacağız. Rakibimiz daha avantajlı gözüküyor. Bazen istatistikler her şeyi göstermiyor. Güzel bir deyim var ya, istatistik her şeyi göstermez diye. Burak çok güzel bir şey söyledi, oynanan oyunu puan olarak hanemize yazdıramadık. Manchester maçında penaltımız verilmedi. Braga ile oynadığımız maçta rakip 90 dakika çıkamadı. Cluj ile oynadığımız sulu maçı hiç söylemiyorum. Hakemin o maçı oynatmaması lazımdı. Kalan üç maçın bizim adımıza hayırlı olmasını diliyorum. İnşallah yarın bunlar tersine döner. Galatasaray gruptaki yerine inşallah döner ve istediğimiz yerde oluruz" dedi. 

Ligdeki durumları ile Şampiyonlar Ligi'ndeki ölçünün birbirine benzemediğini belirten Terim, "Birbirini çok farklı kılan iki kulvar. Zor ve sıkıntılı bir maç oynayacağımız kesin. Yeni hocalarına da başarılar diliyorum. Defansı çok iyi olan, agresif oynayan, iyi bir takıma karşı mücadele edeceğiz. Galatasaray bu 90 dakikayı hangi zaman diliminde nasıl oynaması gerekiyorsa öyle tamamlayacak. Oyun içerisinde her türlü olayı gerçekleştirme olgunluğunu yakalayabiliriz. Sistemde, oyunda aynı anda çok fazla şeyi değiştirmeden bazı özel oynanması gereken şeyleri de oynamalıyız. Gerektiği zaman skora oynamalıyız. Buradan üç puan almak çok önemli. Alacağımız tüm puanları almak niyetindeyiz. Sahada oyuncularımın gereken mücadele ve gereken duruşu sergileyeceğine olan inancım tam. Söyleyeceğimiz son sözü son maça kadar da taşımak en büyük dileğimiz. Yarınki maçta oyuncuların isteğinden coşkusundan eminim. Ben böyle maçları çok oynadım ve Allah'a şükürler olsun kazandım" diye konuştu. 

Rumen bir gazetecinin, "Galatasaray'ın yarın oynayacağı maç, gruptan çıkma adına son şansı mıdır?" sorusuna Terim, "Son şansımız mı bunu bilemiyorum. Grupta dördüncü maçımız olduğu için puan kaybımız halinde Şampiyonlar Ligi için son diyebiliriz. Kaybetmediğimiz halde tüm puanları almak istiyoruz. Son sözümüzü de en son maçtan sonra söylemeye çalışacağız. Neticeler bizi oraya götürür" yanıtını verdi.
 
BURAK YILMAZ: "KALAN ÜÇ MAÇTA TÜM PUANLARI ALMAK İSTİYORUZ" 

Galatasaray'ın golcü futbolcusu Burak Yılmaz ise, hedeflerine ulaşmak için Cluj maçını kazanmak istediklerini belirterek, "Taraftarımızın ve camiamızın bizden beklentilerini biliyoruz. Şu anda grupta bulunduğumuz yeri hak etmediğimizi düşünüyoruz. En azından daha fazla puana sahip olabilirdik. Oynadığımız maçlarda şanssızlıklar oldu. Fakat kalan üç maçta tüm puanları almak istiyoruz. Bunun bilincindeyiz ve alacağız. Hem beklentileri karşılama hem de hedeflerimize ulaşmak için Cluj maçını kazanmak istiyoruz" dedi. 

Burak Yılmaz, takım üzerinde bir baskı olmadığını, baskıyı ve krizi yönetecek oyunculara sahip olduklarını söyledi. Golcü oyuncu, yarınki maçı kazanmaktan başka düşüncelerinin bulunmadığını, yarın kendisine verilen görevi en iyi şekilde yapmak istediğini vurguladı. 

Bu arada Rumen bir gazetecinin, "Yarınki maç kazanılırsa 1 milyon prim verilecek. Bu sizi nasıl motive edecek?" sorusunun ardından Fatih Terim araya girerek, "Bu olaydan benim haberim yok, onun nereden haberi olacak. Gazete haberine göre soru soruyorsunuz" diyerek Burak'ın bu soruya cevap vermesini engelledi.