Anji'den Messi açıklaması
Anji Mahaçkala Yönetim Kurulu Üyesi German Tkaçenko, basında yer alan Messi ile ilgili haberleri yalanladı.
Basında, Rus ekibin Arjantinli futbolcu için kulübüne 250 milyon Euro teklif ettiği iddia edilmişti.

Transfer dönemi yaklaşmasıyla birbirinden ilginç transfer haberleri basında yer almaya devam ediyor. İspanya basınında bir Rus takımının Messi için 250 milyon Euro teklif götürdü haberi geniş yankı bulurken, bu takımın Anji olabileceği üzerinde duruldu. Ayrıca, Rus takımının yıldız futbolcuya yıllık 30 milyon Euro maaş önerdiği belirtilmişti.

Anji takımı adına açıklamada bulunan yönetim kurulu üyesi German Tkaçenko bu haberleri yalanladı. Tkaçenko, "Bu konuda değil haber yazmak, soru sormak bile bizim takımızı tanımıyorlar anlamına gelir." dedi.

Daha önce kadrosuna Samuel Eto'o, Lassana Diarra ve Roberto Carlos gibi oyuncuları katan Anji'nin adı sık sık dünya yıldızlarıyla anılmaya devam ediyor.