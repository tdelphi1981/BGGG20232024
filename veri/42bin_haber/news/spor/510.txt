Cluj hocasına göre G.Saray'ın en tehlikeli yönü
Cluj'un çiçeği burnunda teknik direktörü Paulo Sergio Galatasaray maçı öncesi açıklamalarda bulundu.
  Galatasaray Şampiyonlar Ligi'nde kaderini çizecek maçta Çarşamba gecesi Rumen ekibi CFR Cluj'a konuk olacak.
  
 Kritik maç öncesi Cluj'un çiçeği burnunda teknik direktörü Paulo Sergio açıklamalarda bulundu. Sergio Galatasaray'ın güçlü bir takım olduğuna dikkat çekerken, "Galatasaray çok güçlü bir takım. Hızlı ve dikine oynuyorlar. Fakat bizim de kendimize göre şanslarımız var. " ifadelerini kullandı.
  
 Karşılaşma öncesi futbolun topla oynanan bir oyun olduğuna dikkat çeken Portekizli teknik adam, "Bu maç bizim için bir hazırlık maçı değil, çok özel ve önemli bir mücadele olacak. Ben de kendimi bir kez daha test etme şansı yakalayacağım. Futbol top ile oynanan bir oyun. Ona sahip olduğunuz da nasıl oynayacağınızı ve hızlanacağınızı bilmelisiniz.
 Top rakibinizdeyken oyuna nasıl adapte olacağınız da önemli. Diğer maçları düşünmüyorum, şu an sadece takımıma odaklandım. Sistemler, takımlar değil şu an oyuncuların kalitesi bazı şeyleri değiştiriyor. Maç içinde bazı şeylerin değişmesi gerektiğinde bunu yapabilecek oyunculara ihtiyaç duyuyorsunuz" diyerek günümüz futbolunu da özetledi.
 Paulo Sergio'nun maç öncesi en net yorumu ise "Topla oynama yüzdesi değil, puan önemli. Buna göre oynayacağız. Bizim için beraberlik de kazanmak demek, önce beraberlik, sonra galibiyet arayacağız" demeci oldu.
 İKİ ÖNEMLİ İSİM OYNAYABİLECEK DURUMDA
  
 Cluj hocası tarafından takımın iki etkili oyuncusu Modou Sougou (kanat) ve Rafael Bastos'un (forvet) da sakatlıklarının düzeldiği ve oynayabilecek durumda olduğu açıklanırken, Romanya Futbol Federasyonu Başkanı Dumitru Dragomir ise Cluj'un gruptan çıkacağından emin olduğunu belirtti.
  
 Kulüp başkanı Mureşan da Galatasaray karşısından mutlak galibiyet hedeflediklerini belitti ve "Galatasaray karşısında tüm gücümüzle mücadele etmek zorundayız ve bunu yapacağız. Biz, Galatasaray karşısında savaşacağız" ifadesini kullandı.