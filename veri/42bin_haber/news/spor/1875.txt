Fenerbahçe rekora koşuyor
Fenerbahçe, UEFA Avrupa Ligi (C) Grubu'ndaki beşinci maçında deplasmanda Fransa'nın Olympique Marsilya takımını 1-0 yenerek gruptan lider olarak çıkmayı garantiledi. Sarı-lacivertli ekip, gruptaki son maçında Borussia Mönchengladbach karşısında kazandığı takdirde, 2009-2010 sezonunda UEFA Avrupa Ligi'nde elde ettiği 15 puanlık rekoru da 16 puana taşıyacak. Fransız ekip karşısına 4 maç sonunda 10 puanla grup lideri olarak çıkan sarı-lacivertliler, deplasmanda aldığı bu önemli galibiyetle 13 puana yükselerek son maçlar öncesi gruptan çıkma hedefine ulaştı.

Sarı-lacivertli ekip (C) Grubu'ndaki son maçını 6 Aralık'ta Fenerbahçe Şükrü Saracoğlu Stadı'nda Almanya'nın Borussia Mönchengladbach takımıyla yapacak.

İstanbul'daki ilk maçta 2-0 öne geçip son dakikalarda kalesinde gördüğü gollerle mücadeleyi 2-2 berabere tamamlayan Fenerbahçe, Olympique Marsilya karşısında rövanşı 1-0 kazanmasını bildi.

-Bekir İrtegün'ün Avrupa'da 2. golü-

Olympique Marsilya karşısında Fenerbahçe'nin golünü atan Bekir İrtegün, sarı-lacivertli formayla Avrupa kupalarında ikinci golünü attı. Bekir, bu sezon UEFA Şampiyonlar Ligi 3. eleme turunda Fenerbahçe'nin Kadıköy'de Romanya'nın Vaslui takımıyla 1-1 berabere kaldığı maçta takımının tek golüne imzasını atmıştı.

-27 yıl sonra gelen galibiyet-

Fenerbahçe, Olympique Marsilya karşısında aldığı bu galibiyetle Fransa temsilcilerine karşı Avrupa kupalarında 27 yıl sonra kazandı. Sarı-lacivertliler Avrupa kupalarında Fransız ekipler karşısında bundan önceki galibiyetini 1985 yılında deplasmanda Bordeaux (3-2) karşısında almıştı.

-Fenerbahçe rekora koşuyor-

Sarı-lacivertli ekip, (C) Grubu'ndaki son maçında Borussia Mönchengladbach karşısında kazandığı takdirde, 16 puana ulaşarak rekorunu geliştirecek. Avrupa kupalarında grubunu en çok puanla tamamlayan Türk takımı unvanına sahip olan Fenerbahçe, 6 Aralık'ta Kadıköy'deki maçta Borussia Mönchengladbach karşısında da kazanırsa 2009-2010 sezonunda UEFA Avrupa Ligi'nde elde ettiği 15 puanlık rekoru 16 puana taşıyacak.

Öte yandan, Fenerbahçe kafilesi bu gece özel uçakla Marsilya'dan ayrılarak İstanbul'a dönecek.