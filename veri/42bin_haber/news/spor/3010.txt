Büyük kulüp başkanları yabancılaştırma ortamı oluşturuyor
Gençlik ve Spor Bakanı Suat Kılıç, büyük kulüplerin başkanlarının kendi aralarında oynadıkları maçlara gitmeyerek bir yabancılaştırma ortamı oluşturduklarını söyledi.
 'Gençlik ve Spor Kulüpleri Çalıştayı'na Gençlik ve Spor Bakanı Suat Kılıç, Spor Genel Müdürü Mehmet Baykan, Spor Genel Müdürlüğü Tahkim Kurulu Başkanı Hasan Gerçeker, TFF Başkanı Yıldırım Demirören, Kulüpler Birliği Başkanı Halil Ünal, Türkiye Spor Yazarları Derneği (TSYD) Başkanı Naci Arkan, Türkiye Amatör Spor Kulüpleri Konfederasyonu (TASSK) Başkanı Ali Düşmez, Türkiye Basketbol Federasyonu Başkanı Turgay Demirel, Gençlerbirliği Başkanı İlhan Cavcav, Antalyaspor Başkanı Hasan Akıncıoğlu ile spor hukukçuları, akademisyenler ile davetliler katıldı.
 Çalıştayın açılış konuşmasını yapan Gençlik ve Spor Bakanı Suat Kılıç, Gençlik ve Spor Bakanlığı bünyesinde Kulüpler Birliği Yasası'na ilişkin taslak bir metin oluşturulması için çalışmaların bulunduğunu ifade etti. Türk sporundaki sorunların çözümünde sektörün içinde olanları doğrudan ilgilendirdiğini ifade eden Kılıç, "Bu noktada, TFF'den beklentim çok ama çok üst düzeyde. Dernekler mevzuatıyla milyar dolarlık kulüplerin idare edilemeyeceğini biliyorlar, tavırlarını net bir şekilde ortaya koymalılar. Kulüplerbirliği Vakfı'ndan beklentim çok üst düzeyde. Kulüplerin Dernekler Yasası'yla artık idare edilemeyeceğini çok ama çok biliyorlar. Bu yasayla gidilecek yolun sonu olan bir yol olmadığını, bu yönetim sistemiyle bu yapıların yaşatılabiler olmadığının farkındalar." ifadelerini kullandı.
 Son birkaç yıldır özellikle büyük kulüpler arasında yükselen tansiyonun dikkat çeken Bakan Kılıç, ''Gizlesek de saklasak da herkes yaşananların farkında. Maalesef büyük kulüplerimizin başkanları kendi müsabakalarını bir araya gelip izleyecek hukuku bir süreden beri devam ettiremiyorlar. Belki önümüzdeki haftalarda, sezonun ikinci yarısında bir inisiyatif geliştiririz ve bu yabancılaşmanın önüne hep birlikte geçeriz." şeklinde konuştu.
 Deplasman yasaklarının Türk sporcusuna, seyircisine ve taraftarına yönelik bir haksızlık olduğunu belirten Kılıç, şu an Türkiye'de devletten, hükümetten kaynaklanan, Gençlik ve Spor Bakanlığı'nın arzusu olan, İçişleri Bakanlığı'nın talimatlarıyla karara bağlanan, il güvenlik kurullarında karara bağlanan bir deplasman yasağı söz konusu olmadığını vurguladı. Rakip sahaya seyirci götürmeme tutumu tamamen kulüplerin kendi aralarında varmış oldukları bir mutabakat olduğunu ifade eden Suat Kılıç, ''Bu durum 'sözlü müdür, yazılı mıdır' bilemiyorum, bir mutabakatın neticesidir. Bu mutabakat Türk futbol seyircisini birbirine yabancılaştırmaktadır, ayrıştırmaktadır, uzaklaştırmaktadır, bu uçurum giderek daha büyük bir hal alacaktır. Seyirciye 'siz gittiğiniz sahada rahat durmazsınız' muamelesi peşinen haksız bir tutumdur.'' dedi.
 Son olarak TFF'ye seslenen Kılıç, Kulüpler Yasası, Riva'daki Milli Takım Tesisleri, kameralı güvenlik sistemi ve elektronik bilet uygulaması konularına katkı sağlaması durumunda Türk futbol ve spor tarihine geçeceğini, özellikle kameralı güvenlik sistemi ve elektronik bilet uygulamasının sporda şiddetin olmazsa olmazı olduğunu dile getirdi.
 (CİHAN)