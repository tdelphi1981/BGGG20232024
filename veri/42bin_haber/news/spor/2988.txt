Avcı altyapılara el attı
(A) Milli Futbol Takımı Teknik Direktörü Abdullah Avcı, Spor Toto Süper Lig'de yer alan kulüplerin altyapı sorumluları ile değerlendirme toplantısında bir araya geldi. 
Türkiye Futbol Federasyonu'ndan yapılan açıklamaya göre, Le Meridien Otel'deki değerlendirme toplantısına Avcı'nın yanı sıra TFF Futbol Gelişim Direktörü Tolunay Kafkas ile Futbol Gelişim Direktörlüğü'nden (FGD) Cezmi Turhan ve Serbülent Şengün de katıldı.

Abdullah Avcı'nın toplantıda yaptığı konuşmada, hem kulüp altyapısında, hem de genç milli takımlarda görev yapmış biri olarak, altyapı eğitimine ve eğitimciliğine büyük önem verdiğini, mesailerinin önemli bir kısmını altyapılara ve genç milli takımlara harcadıklarını ifade ettiği kaydedildi. 
Ayrıca Tolunay Kafkas'ın, 2013-2014 sezonunda hayata geçmesi planlanan Gençlik Gelişme Ligleri'nin yeni yapısıyla ilgili bir sunum gerçekleştirdiği aktarıldı.