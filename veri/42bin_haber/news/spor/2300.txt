Bugünleri de gördük gardaş
Terim benim çocukluk arkadaşım. İstanbul'a birlikte geldik. Büyük işler başardık. Pellegrini'ye madalyasını verirken kulağıma eğilip, bu sözü söyledi. Duygulandım...
 KENAN KARCI
 Yüzme Federasyonu Başkanı Ahmet M.Bozdoğan, 12 Aralık'ta Sinan Erdem'de başlayacak Dünya Kısa Kulvar Yüzme Şampiyonası için yoğun bir tempoda çalışıyor. Ancak yine de G.Saray'ın Braga maçını kaçırmamış. Fatih Terim çocukluk arkadaşı. Bu yoğun iş temposunda ona manevi destek vermek istemiş. 
 FATİH TERİM VEFALIDIR
 G.SARAY Yüzme Şubesi'nde de görev almış Bozdoğan'ın Terim'le ilgili yüzlerce anısı var. 'Terim vefalıdır, hiçbir işte beni yalnız bırakmaz' diyen Bozdoğan, onunla ilgili şu anısını da bizimle paylaştı: '2009'da Abdi İpekçi'de Kısa Kulvar Yüzme Şampiyonası vardı. Pellegrini'ye madalyasını takmak için Fatih Terim'i davet ettik. Birlikte kürsüye çıktık. Madalyayı taktıktan sonra kulağıma eğilip, 'Allah bize bugünleri de gösterdi gardaş!' dedi. Çok duygulandım. 
 YALNIZ BIRAKMASINLAR
 ŞİMDİ biz de onu bu şampiyonada tribünde ağırlamak istiyoruz. Başkan olarak tarafsız kalmak zorundayım ama ben taraftar olarak G.Saraylıyım. Sadece Fatih Terim'i değil, bütün hocalarımızı, başkanlarımızı, sporcularımızı ve taraftarları bekliyoruz. Türkiye adına burada çok önemli bir şampiyona var. Tribünlerin dolması bizim imajımız için de çok değerli.'
 1-2 devşirme yapacağım
 'DEVŞİRME sporcu düşünüyorum. 1-2 tane getirmeliyiz, rol modeli olmalı. Ancak yüzmede bir şampiyonada başarılı olan sporcu başka bir şampiyonada derece yapamıyor. ABD, Avusturya ve Çin gibi ülkelerden A Milli Takım'a giremeyen 18-19 yaşında bir-iki sporcu getirebilirim. Örneğin ABD'de Milli Takım'a giremeyen Cesar, Brezilya adına madalya kazandı.'
 Buyukuncu kayıp!
 Olimpiyatlarda A ve B barajını geçen bütün sporcuların Dünya Şampiyonaları'na katılma hakkı bulunduğu için Derya Büyükuncu'nun da Türkiye adına yarışması bekleniyordu. Ancak Başkan Bozdoğan bütün aramalarına ve ulaşmaya çalışmalarına rağmen Derya Büyükuncu'nun kendileriyle temasa geçmediğini söyledi. Bozdoğan, 'Kendisi olimpiyatlardan sonra bırakacağını açıklamıştı. Sanırım artık yüzmez' ifadesini kullandı. 
 18 kategoride yapılacak yarışmalarda Türkiye madalya beklemiyor. Başkan Bozdoğan bu konuyla ilgili şu açıklamalarda bulundu:
 4-5 FİNAL GELİR
 '4-5 tane yarı final ve final yüzebilirsek bu bizim için başarı olur. Türkiye'nin tarihinde yüzdüğü 41 yarı final ve finalin 31'i bizim dönemimizde gerçekleşti. Türkiye yüzmede sınıf atladı. Bu şampiyonada da İskender, Buse, Burcu ve Arda'dan derece bekliyorum. 
 PHELPS hariç, olimpiyatlarda madalya kazanan bütün şampiyonlar burada da olacak. Kısa Kulvar şampiyonası olduğu için burada bir çok rekor bekliyorum.'
 Kız Kulesi'yle Galata evlensin
 ŞAMPİYONA için ilginç bir koreografi tasarlandı. Bedri Rahmi Eyüpoğlu'nun, 'Kız Kulesi'nin aklı olsa' isimli şiirinden esinlenen eser ilginç olacak. İşte o şiir:
 İstanbul deyince aklıma kuleler gelir/ Ne zaman birinin resmini yapsam öteki kıskanır...
 Ama şu Kızkulesi'nin aklı olsa... Galata kulesine varır Bir sürü çocukları olur...
 Biletler 5, 7.5 ve 10 TL
 BAŞKAN Bozdoğan, Biletix'ten satılan şampiyonanın biletlerine olan ilgiden memnuniyet duyduklarını söyledi. Bozdoğan, 'Biz burada 5, 7.5 ve 10 TL'den bilet satıyoruz. Avrupa'da bilet fiyatları 60 euroya kadar yükseliyor. Vatandaşlarımızı Sinan Erdem'e bekliyoruz' dedi.
  