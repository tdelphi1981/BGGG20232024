Denizli Belediye'ye altyapıdan takviye
Denizli Belediyespor, 18 yaş altı (U18) takımından 3 futbolcuyla profesyonel sözleşme imzaladı.Akademi Ligi'nde mücadele eden U18 takımı futbolcularından Yasin Memiş 5, Engin Güç ve Emin Gülsoy 3'er yıllık sözleşme ile takıma katıldı. Denizli Belediyespor Başkanı Rüşan Uzunoğlu, imza töreninde yaptığı açıklamada, yapılan sözleşmenin futbolculara, ailelerine, Denizli Belediyespor'a hayırlı olmasını dileyerek, şunları kaydetti: Belediyespor bizlere emanet edilirken, hedef olarak gösterilen yer altyapıydı, gençlerin iyi derecede spor yapmaları, iyi ve ahlaklı şekilde yetiştirilip, profesyonel takıma kazandırılmalarıydı. 3 futbolcumuzu profesyonel yaparak, emanete sahip çıkmanın mutluluğu içindeyiz. Altyapıdan yetişen oyuncularımızı, A takımda oynatabilmek için ciddi çalışmalar içindeyiz. Transfere ihtiyaç duymayan takım olarak, Türkiye'de örnek kulüp olarak gösterilmek istiyoruz. Futbolcular ise, profesyonel oldukları için çok mutlu olduklarını, kendilerine güvenenleri mahcup etmemek için çalışacaklarını dile getirdi.