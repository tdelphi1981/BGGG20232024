Lider deplasmanda 3 puan peşinde
Spor Toto Süper Lig'in lideri Galatasaray, yarın deplasmanda Bursaspor ile yapacağı maçı kazanarak, 20. haftayı kayıpsız geçmek istiyor.
Sezonun ikinci yarısına Kasımpaşa karşısında 2-1'lik yenilgiyle başlayan, bu maçın ardından derbide Beşiktaş'ı aynı skorla yenerek moral bulan sarı-kırmızılı ekip, yarınki mücadeleden de 3 puanla ayrılarak, en yakın rakibiyle olan 5 puanlık farkı korumayı hedefliyor.

Ligde 36 puanla lider durumda bulunan sarı-kırmızılı ekip, bu sezon rakip sahalarda çıktığı 10 maçta 4 kez kazandı, 4 kez berabere kaldı, 2 kez de yenildi. Son iki deplasman mücadelesinde 3 puan alamayan Galatasaray, 17. haftada Trabzonspor ile 0-0 berabere kalıp, 18. haftada da Kasımpaşa'ya 2-1 yenildi.

-Melo ve Hamit Altıntop cezalı-
Sarı-kırmızılı ekipte kart cezalısı olan Melo ve Hamit Altıntop, Bursaspor mücadelesinde forma giyemeyecek.

Beşiktaş derbisinde rakip futbolcuya tükürdüğü gerekçesiyle Profesyonel Futbol Disiplin Kurulu'nun (PFDK) 4 maç ceza verdiği Melo ve yine derbide gördüğü sarı kartla bu sezon 4. kartına ulaşan Hamit Altıntop, deplasmanda takımlarını yalnız bırakacak.

Galatasaray'da, Afrika Uluslar Kupası'ndan elenen Fas Milli Takımı'ndan dönen Amrabat takıma katılırken, Fildişi Sahili Milli Takımı ile aynı kupada mücadele eden Eboue kadroda bulunmuyor. Beşiktaş derbisinde ikinci yarıda ilk kez sarı-kırmızılı formayı giyen yeni transfer Sneijder'in, cezalı futbolcuların yokluğunda Bursa'da ilk 11'de sahaya çıkıp çıkmayacağına teknik ekip karar verecek.

-Terim, takımıyla 350. resmi maçına çıkacak-
Galatasaray Teknik Direktörü Fatih Terim, Bursaspor karşısında, sarı-kırmızılı ekibin başındaki 350. resmi maçına çıkacak.

Üç ayrı dönem başında bulunduğu Galatasaray Futbol Takımı ile 8. sezonunu geçiren Terim, sarı-kırmızılı ekipte 349 maçta 213 galibiyet, 78 beraberlik ve 58 yenilgi gördü.

Süper Lig'in en fazla şampiyonluk gören teknik adamı unvanını elinde bulunduran Terim, Galatasaray'da toplam 11 kupa kaldırdı. Tecrübeli teknik adam, Süper Lig'de 5 kez (1996-1997, 1997-1998, 1998-1999, 1999-2000, 2011-2012), Türkiye Kupası'nda 2 kez (1998-1999, 1999-2000), Cumhurbaşkanlığı Kupası'nda 2 kez (1996, 1997), TFF Süper Kupa'da 1 kez (2012) ve UEFA Kupası'nda 1 kez (1999-2000) olmak üzere, 11 şampiyonluk yaşadı.