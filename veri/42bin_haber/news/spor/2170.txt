Tünelin ucunda ışık göründü
Kartalın patronu Camianın güvenini kazanmaya başladık. Hedefimiz hep ilk 3 demiştik. Emek dökerek bu noktaya geldik. Ancak maratonun sonu önemli diye konuştu.

Başkan Fikret Orman, Beşiktaş’ın çok iyi yolda olduğunu söyledi 
Fikret Orman umutlu konuştu. Telegol programında açıklamalar yapan Beşiktaş Başkanı, futbol takımı ve kulüp olarak iyiye gittiklerini belirterek, “Beşiktaş’ta skorlar her ne kadar iyi olsa da tüm problemler çözülmüş değil. Ama iyi yoldayız. Artık tünelin ucundaki ışık göründü. Camianın güveni kazanılmaya başlandı. İnanç yükseldikçe daha önemli yerlere geleceğiz. Beşiktaş forması ligde hep ilk 3’te olmalıdır demiştik. Emek dökerek bu noktaya geldik. Maratonun sonu önemli” şeklinde görüş belirtti. 
Aybaba, bizim Fergusonumuz 
UEFA ile yaşanan sıkıntılara değinirken, “Mali kriterlerle ilgili ifadelerin gerçeği yansıtmadığı gerekçesiyle bizi Avrupa kupalarından men ettiler. Beni en çok rencide eden konu, Beşiktaş’ın prestijinin bozulması. Tüzükte böyle hataların cezasız kalmaması için tedbirler alacağız. İnsanlar Beşiktaş için harcanan paraların doğru yerlere gittiğini bilmek istiyor” diyen Orman, Aybaba ile uzun yıllar çalışmak istediklerini sözlerine ekleyerek “Biz de Ferguson ve Wenger gibi kendi değerlerimizi  oluşurmak amacındayız” dedi 
Quaresma’yı asla affetmeyeceğim 
Quaresma’yı affetmeyeceğini belirten Başkan, “Yıllık maliyeti 3.75 milyon euro. Sezon başı satmak istedik. Teklif gelmedi. Artık hiç para istemese de bizde oynayamaz” derken, stat konusunda ise şunları söyledi: “Stadı diğer kulüplerden farklı olarak kendi bütçemizle aynı yerde yapacağız. Başbakanımızın desteğini aldık. TT Arena’nın kullanımı konusunda Galatasaray ile sıkıntı yaşadık. Ama olanlar orada kaldı. Derbi olduğunda TT Arena’ya gideceğim. Fatih Terim adamdır. Stat konusunda düşüncelerini zamanında çok iyi ifade etti.”