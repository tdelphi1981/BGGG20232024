Mersin'den Nobre yalanlaması
Spor Toto Süper Lig takımlarından Mersin İdmanyurdu'nun Kulüp Başkanı Ali Kahramanlı, Mert Nobre'nin Trabzonspor'a transfer olacağı yönündeki haberlere ilişkin, "Nobre'nin transferiyle ilgili bizle görüşen ne bir kulüp var, ne de menajer var" dedi. 
Kahramanlı, AA muhabirine yaptığı açıklamada, lige yeni oluşturulan bir takımla başladıklarını söyledi.

Takımda taşların yerine oturduğunu, takımın istenileni vermeye başladığını ifade eden Kahramanlı, "Ligin bitmesine 6 haftalık süremiz kaldı. Kalan süreyi en iyi şekilde değerlendirerek, Mersin İdmanyurdu'nu hak ettiği yere taşıyacağız. Lig sonuna kadar 8 ila 10. sıralarda olacağımıza inanıyorum. İkinci devrede de yapılacak transferlerle, eksikliklerimizi tamamlayarak yolumuza devam edeceğiz" dedi.

Nobre'nin, Trabzonspor'a transfer olacağı yönündeki haberleri de değerlendiren Kahramanlı, şöyle devam etti:

"Nobre'nin transferiyle ilgili bizle görüşen ne bir kulüp var, ne de menajer var. Basında yer alan haberler, gerçeği yansıtmıyor. Nobre, şuan için Mersin İdmanyurdu'nda gayet memnun. Ağabeylik görevini de yerine getiriyor. Arkadaşlarıyla ilişkileri de gayet iyi. Bugüne kadar gelen herhangi bir teklif yok."

Teknik Direktör Nurullah Sağlam ise, Nobre'nin transferiyle ilgili yazılanlara, itibar edilmemesini isteyerek, "Trabzonspor cephesiyle de görüştük. Böyle bir olayın aslı, astarı yok. Trabzonspor Genel Menajeri Giray Bulak hocamla da görüştüm, bu olayı doğrulamıyor" diye konuştu.