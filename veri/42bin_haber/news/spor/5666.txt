Mehmet Özdilek: 8 oyuncumuzda sıkıntı var
MEDİCAL Park Antalyaspor, Ziraat Türkiye Kupası 4'üncü maçında deplasmanda karşılaşacağı Eskişehirspor maçının hazırlıklarını sürdürüyor. 12 günde 4 maç oynadıklarını belirten teknik direktör Mehmet Özdilek "Bugün itibariyle 8 oyuncumuzda sıkıntı var" dedi.
Medical Park Antalyaspor Ziraat Türkiye Kupası (B) Grubu'nda 4'üncü maçında deplasmanda 24 Ocak Perşembe günü karşılaşacağı Eskişehirspor maçının hazırlıklarını Hasan Subaşı Kulüp Tesisleri'nde sürdürüyor. Teknik direktör Mehmet Özdilek yönetiminde gerçekleştirilen antrenmanda futbolcular, koşunun ardından ikili gruplara ayrılarak, top sektirme, topu yere düşürmeme çalışması yaptı. İdmanda kaleciler Sammy ve Polat ise yardımcı antrenör Erdinç Erol yönetiminde takımdan ayrı çalıştı. Gençlerbirliği maçında omzuna darbe alan kaleci Hakan ve Isaac'in yanı sıra soğuk algınlığı bulunan Ali Tandoğan, hafif sakatlıkları bulunan Tita, antrenmanda yer almadı. Hafif sakatlıkları bulunan İbrahim, Janda, Ömer Şişmanoğlu, Emre Güngör ise antrenmanda takımdan ayrı bir süre çalıştı.

Haftalık değerlendirmede bulunan Özdilek, açıklamalarına 5-3 kaybettikleri Gençlerbirliği maçıyla başladı. Gençlerbirliği karşısında beklemedikleri bir mağlubiyet aldıklarını hatırlatan Özdilek, "Biz evimizde kolay kaybetmeyen bir takımdık. Gençlerbirliği maçını da kazanmak istiyorduk. Ligin zor bir lig olduğunu biliyoruz. İlk 45 dakika istediğimiz oyunu oynayamadık. Bunları bahane olarak sunmak istemiyorum. Mazeret uydurmak çok, kendi adımıza doğruları yapamadık. İkinci 45 dakika daha iyiydik. Rakibi kendi sahasına hapsettik. İlk 4 dakikada gelen 2 gol bizi şok etti. Maçın kırılma noktalarını lehimize çeviremedik. Rakip 5 atağında 5 gol buldu. 6'ncı atakları yok. Rakibin bu atakların hep gol bulması ne kadar talih ise bizim içinse talihsizlikti" diye konuştu. 

Eskişehirspor maçının hazırlıklarını sürdürdüklerini anlatan Özdilek, 12 günde 4 maç oynadıklarını kaydetti. Eskişehirspor maçında alacakları puan ve puanların kendilerini avantajlı hale getireceğine değinen Özdilek, "Bugün itibariyle 8 oyuncumuzda sıkıntı var. Emre, Tita, Pedro, Ömer, Isaac, İbrahim,Koray ve Ali Tandoğan kadroda ciddi bir sıkıntımız var. İki günde bir maç oynuyoruz. Çok fazla rotasyon yapmadan aynı oyuncular ile yola devam edeceğiz. Bu oyunculardan başka, oyuncu yok gibi görünüyor. Koray'ın hafif sakatlığı var, Ali Tandoğan'ın hastalığı var. Ama yapacak bir şey yok, sonuna kadar bu mücadelenin içinde olacağız. Ocak ayının sonuna kadar kadro sıkıntımız devam edecek gibi görünüyor" dedi. 

Ligin ortaları olduğunu ve bu maçları tolare edebileceklerini söyleyen Özdilek, "Şu an bizim için lig ikinci planda bütün gücümüzü kupadaki Eskişehirspor maçına çevirdik. Eskişehir'den alınacak puan veya puanlar bizi yarı finale taşır. Eskişehirspor maçı çok önemli orada sağlam oyuncularımızla oynayacağız. Oraya 14 kişi ile gideceğiz, bunun 3'ü kaleci olacak. Ligin ortasındayız hem ligde hem kupada mücadelenin içinde olacağız. Ay sonuna kadar da Tita haricinde bütün oyuncularımız geri dönecektir. Önümüzdeki 5 maç bizim için sıkıntılı geçeceğe benziyor" dedi.