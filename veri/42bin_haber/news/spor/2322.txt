Yeni Sneijder: Arda Turan
İtalyan devi Inter'in takımdan ayrılmasına kesin gözüyle bakılan Hollandalı oyuncunun yerini Arda ile doldurmayı düşündüğü ortaya çıktı.
 Hollandalı futbolcu Wesley Sneijder artık kulübü Inter ile yolları ayırmak için gün sayarken İtalyan ekibinin de boş durmadığı ortaya çıktı.
 El Mundo Deportivo gazetesinin haberine göre Inter deneyimli orta saha oyuncusunun yerini dolduracak ismi şimdiden buldu: Arda Turan.
 ‘Inter Sneijder’in yerine Arda’yı düşünüyor’ başlığıyla verilen haberde geçtiğimiz sezonun başında Atletico Madrid’e transfer olan Türk futbolcunun La Liga’da gösterdiği performans ile Milano kulübünün dikkatini çektiği ve Sneijder’in yerini dolduracak isim olarak en güçlü adaylardan birisi olduğu belirtildi. Inter’in bu transfer için 18 milyon euro civarında bir miktarı gözden çıkarabileceği ifade edilirken, Teknik Direktör Andrea Stramaccioni’nin de Arda’yı çok beğendiği ve takıma kazandırılması için yönetime talimat verdiği kaydedildi.