Standard Liege Belçika Ligi'nden ayrılabilir!
Belçika'nın köklü futbol kulüplerinden Standard Liege, yayın gelirlerinin azlığından şikayet ederek Hollanda ile ortak lig istedi. 
Standard Liege Kulübü Başkanı Roland Duchatelet, basına yaptığı açıklamada, Belçika (Jupiler Pro League) ve Hollanda (Eredivisie) birinci futbol liglerinin birleştirilmemesi halinde Fransa ligine (Ligue 1) katılma tehdidinde bulundu.

Duchatelet, Belçika ve Hollanda'nın diğer büyük kulüpleri Anderlecht, Club Brugge, PSV ve Ajax'la Beneliga'nın kurulması konusunda anlaştıklarını belirtti.

Belçika liginin tek başına, mevcut yayın gelirleri ve futbol kalitesiyle Avrupa'da rekabet şansının olmadığını vurgulayan Duchatelet, mevcut durumda pastayı İngiliz, İspanyol, Fransız, Alman ve İtalyan liglerinin paylaştığını ve buna Rusya'nın ilave edilebileceğini söyledi.

Başkan Duchatelet, "16 kulüpten 6'sının, 3 bin seyirci toplayamadığı Portekiz'in durumuna düşmeyelim" uyarısında bulundu.

Belçika birinci liginde 16 takım bulunurken Hollanda'da bu sayı 18'e çıkıyor. Büyük kulüplerin üzerinde anlaştığı Beneliga'nın 8'i Belçika'dan, 12'si Hollanda'dan toplam 20 takımdan oluşması öngörülüyor.