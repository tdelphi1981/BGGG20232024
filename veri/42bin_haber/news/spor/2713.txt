Kayseri'de maç öncesi alkol kontrolü
Kayseri'de polis, Kayserispor-Kasımpaşa maçında karşılaşmayı izlemek için Kadir Has Stadı'na gelen sporseverler arasında ilk defa alkol muayenesi yaptı. Aşırı derecede alkollü oldukları belirlenen 2 kişi, stada alınmadı.Kayserispor-Fenerbahçe maçında çıkan olayları dikkate alan polis, Kayserispor'un 1-0 galip geldiği Kasımpaşa maçından önce önlem aldı. Polis, konuk takımın seyircisinin olmaması nedeniyle Kayserispor taraftarının yoğun olarak girdiği Kuzey tribünlerinde alkol uygulaması yaptı. Maçı izlemek için stadın turnikelerinde sıraya giren sporseverler, trafik polislerinin kullandığı alkolmetrelere üfledi. Aşırı derece alkol aldıkları belirlenen 2 sporsever maça alınmadı. 

Kayseri Emniyet Müdürlüğü tarafından  kentte oynanan bir spor müsabakasında ilk kez uygulanan alkol kontrolünün önlem amaçlı olduğu bildirildi. Bazı sporseverlerin, alkolmetreye üflerken, "Otomobil mi kullanıyoruz ki, alkol muayenesinden geçiyoruz" diye tepki gösterdikleri görüldü.