Kasımpaşa'dan TFF'ye Emre Belözoğlu tepkisi
Spor Toto Süper Lig takımlarından Kasımpaşa, Fenerbahçeli futbolcu Emre Belözoğlu'na ceza verilmemesi gerekçesiyle Türkiye Futbol Federasyonu'na (TFF) tepki gösterdi.
Kasımpaşa Kulübü'nden yapılan açıklamada, '24.02.2013 tarihinde Fenerbahçe ile oynanan maçta rakip takım oyuncusu Emre Belözoğlu, tüm Türkiye'nin yayıncı kuruluş görüntülerinde çok açıkça gördüğü üzere, yedek kulübemize karşı galiz küfürler etmiş ve ağır hakaretlerde bulunmuştur' denildi.

Açıklamada şu görüşlere yer verildi:

'Gerekli cezai müeyyideye tabi tutulması için tarafımızca Türkiye Futbol Federasyonu'na, ilgili oyuncunun Profesyonel Futbol Disiplin Kurulu'na sevki konusunda, küfrün görüldüğü yayıncı kuruluş görüntüleri ve futbolcunun sarf ettiği küfürlü sözler hakkında Konuşma Engelliler Federasyonu dudak okuma uzmanı tarafından düzenlenen bilirkişi raporu ile birlikte 28.02.2013 tarihinde başvuruda bulunulmuştur. Türkiye Futbol Federasyonu'ndan 13.03.2013 tarihli tarafımıza ulaşan yazıda, futbolcu Emre Belözoğlu'nun küfürlerinin ve hakaretlerinin müsabaka görevlilerinin raporlarında yer almadığı, salt görüntüler ve uzman görüşü esas alınarak sözlü ifadelerden dolayı disiplin sevki işlemi yapılmadığından bahisle başvurumuz reddedilmiştir. Kasımpaşa olarak söz konusu oyuncunun kulübümüze karşı yapmış olduğu saygısızlığın cezasız kalmaması için sürecin takipçisi olduğumuzu ve Türkiye Futbol Federasyonu'nun yukarıda belirtilen hukuka aykırı kararına karşı yasal haklarımızı kullanacağımızı tüm spor kamuoyunun bilgisine sunarız.'

Spor kamuoyundan da duyarlılık beklendiği kaydedilen açıklamada ayrıca, 'Bütün Türkiye'nin gördüğü bu olayın Türkiye Futbol Federasyonu'nca, Disiplin Kurulu'na sevk edilecek bir eylem olarak nitelendirilmemesi ve talebimizin reddedilmiş olması hukuka ve futbolun ana amacı olan fair play ruhuna aykırı bir karardır. Türkiye Futbol Federasyonu'nun futbolun geleceği için çok önem taşıyan bu olaya gerekli hassasiyetle eğilmemesi ve duyarsız kalmasının, gerek halkın gerekse dürüst ve saygın spor dünyasının beklentilerini karşılayamadığı açıktır. Kasımpaşa olarak dürüst, ilkeli ve ahlaklı futbol anlayışımızdan taviz vermeden fair play ruhuna aykırı eylemlerle mücadelemizi sonuna kadar sürdüreceğimizi kamuoyuna saygıyla bildiririz' ifadeleri kullanıldı.