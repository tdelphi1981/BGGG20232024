Kadıköy bu maçı bekliyor...
Spor Toto Süper Lig'de Fenerbahçe, 5 maçlık cezasını tamamladı ve bu sezon ligde ilk kez tüm taraftarları ile buluşuyor. Maç saat 20.00'de 
 Spor Toto Süper Lig'de Orduspor'u ağırlayacak olan Fenerbahçe'de tek hedef galibiyet. Süper Lig ve Avrupa Ligi'nde çıktığı son iki maçı kazanan sarı lacivertliler, başarılı bir sezon çıkaran Orduspor'u da yenerek 3'te 3 yapmak istiyor.
 
 Fenerbahçe Şükrü Saracoğlu Stadı'nda saat 20.00'de başlayacak Fenerbahçe-Orduspor mücadelesini hakem Halis Özkahya yönetecek. 
 
 Ligin 9. haftasında sahasında Medical Park Antalyaspor karşısında aldığı 3-1'lik mağlubiyetin ardından, 10. haftada deplasmanda Akhisar Belediyespor'u 2-1, Avrupa Ligi C Grubu'nda da AEL Limassol'u 2-0 yenerek moral bulan sarı lacivertliler, Orduspor önünde de bu olumlu tabloyu sürdürmek amacında.
 
 Orduspor maçı öncesi Fenerbahçe'deki tek eksik Egemen Korkmaz. Sakatlığının tedavisi tamamlandıktan sonra takımdan ayrı bireysel çalışmalar yaparak eksiğini kapatmaya çalışan Egemen'in mücadelede yer almaması bekleniyor.
 
 MUHTEMEL 11, AYNI 11
 Fenerbahçe Teknik Direktörü Aykut Kocaman'ın, 17 puanla 4. sırada bulunan Orduspor karşısında, AEL Limassol maçında kazanan kadroda değişiklik yapmaması bekleniyor. Sarı lacivertli sahaya Volkan Demirel, Gökhan Gönül, Bekir İrtegün, Yobo, Hasan Ali, Mehmet Topal, Meireles, Kuyt, Cristian, Stoch, Sow 11'iyle çıkması bekleniyor.
 
 LİG TARİHİNDE 21. RANDEVU
 Fenerbahçe ile Orduspor, lig tarihinde 21. kez birbirlerine rakip olacak. İki takım arasında geride kalan 20 maçtan 12'sini Fenerbahçe, 3'ünü Orduspor kazanırken, taraflar 5 maçta da eşitliği bozamadı. Fenerbahçe'nin toplam 25 golüne, Orduspor 9 golle cevap verdi. Geçen sezon yapılan maçlarda Fenerbahçe İstanbul'da 1-0 kazanırken, Ordu'daki karşılaşma 1-1 bitti.
 
 ORDUSPOR'UN İSTANBUL'DA GALİBİYETİ YOK
 Fenerbahçe ile Orduspor, lig maçlarında İstanbul'da 11. kez karşılaşacak. İki ekip arasında İstanbul'da yapılan 10 maçtan 9'unu Fenerbahçe kazanırken, 1 maç berabere bitti, Karadeniz ekibi deplasmanda hiç galibiyet alamadı. İstanbul'daki maçlarda Fenerbahçe 18, Orduspor ise sadece 3 gol attı.
 
 NTV Spor