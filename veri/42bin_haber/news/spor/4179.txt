Soren Lerby FB'ye mi götürecek
Herkes bu transfer öyle 1-2 güne biter diye beklemesin. G.Saray, menajer Lerby ile görüşmeden Inter'le anlaşarak hata yaptı
 YASEMİN AKBULUT
 G.Saray bir taraftan Sneijder için sabırsızlanırken diğer taraftan perde arkasında çok ilginç görüşmeler olduğu iddia edildi. Başkan Ünal Aysal, Lutfi Arıboğan ve Bülent Tulun, pazartesi günü önce Milano'ya gidip Inter Başkanı Moratti ile 'el sıkışmış', Hollandalı yıldızın bonservisi için söz almıştı. Ardından özel jetle Amsterdam'a geçerek Sneijder, eşi Yolanthe ve menajeri Sören Lerby ile görüşüp resmi teklifi yapmıştı...
 ARADAN 5 gün geçmesine rağmen resmi teklife yanıt gelmedi. Hatta Sneijder Inter ile antrenmanlara bile çıkıp kafa karıştıran mesajlar verdi. Daha ilginci ise Sneijder'ın eski bir Danimarkalı futbolcu olan menajeri Sören Lerby'nin açıklamaları idi. Sören Lerby, G.Saray'la ilgili 'Adını bile duymadım, bize teklif yok' diyerek şaşırtmıştı. 
 ADA'DAN İLGİNÇ İDDİA
 DÜN ise Ada'dan ilginç bir haber geldi... İngiliz Daily Mail Gazetesi, 'Türkiye'ye mecbur kalan Sneijder, G.Saray'dan kaçmak için ağır topları istiyor' başlığı ile bir manşete imza attı. Haberde menajer Sören Lerby'nin Arsenal, M.United, Manchester City, Tottenham ve Chelsea ile görüşüp 'Sneijder'ı alın' teklifinde bulunduğu belirtildi. Gazete ancak '5 kulüple de anlaşma olmadı. Çünkü menajeri çok yüksek ücretler istedi' yorumunda bulundu. Ayrıca haberde Lerby'nin ağzından 'Sneijder Avrupa'nın önemli liglerinde kalmak istiyor' açıklaması yer aldı. 
 AKŞAM bunun üzerine hem yurt içi hem de yurt dışından önemli isimlere bu işin aslını sordu. Kimi menajer kimi eski futbolcu önemli kaynaklar çok ilginç bir senaryonun altını çizdi. İşte G.Saray'la Sneijder arasındaki transfer görüşmelerinde neler olacağına işaret olabilecek ayrıntılar: 
 ACELESİ YOK
 1 G.SARAY boşuna heveslenmesin. Sneijder işi öyle bir-iki günde bitmez, on günü bulur. Hatta ay sonunu bile bulur... Bunun için Hollandalı ve menajerinin hiç acelesi yok. Tam dört gündür ses çıkmamasından da bu belli. 
 HATA MI YAPTI?
 2 ÇÜNKÜ G.Saray'ın politikası Sneijder'ın menajeri Sören Lerby'yi rahatsız etti. Lerby, önce kendileriyle anlaşma sağlanmadığı için G.Saray'a çok kızgın. G.Saray gidip Inter ile anlaşınca köşeye sıkıştıklarını düşünüyor. Yani G.Saray önce menajer Sören Lerby'nin şerbetini düşürmeyerek hata yaptı.
 FAZLA VEREN YOK
 3 BUNUN en önemli nedeni ise G.Saray'ın Inter'e vermeyi taahhüt ettiği 9-10 milyon euroluk bonservis ücretini kimse vermiyor. Ne İngiltere ne Almanya'daki kulüpler bu bonservisi ödemez. 3-4 milyon euronun üzerine çıkan yok. 
 TEKLİFİ KOYDU CEBİNE
 4 BU nedenle G.Saray'ın işini zorlaştırmak için Lerby ilginç bir politika izliyor. G.Saray'ın 4.5 yıl karşılığında 30 milyon euroluk teklifini cebine koydu. Ardından kapı kapı kulüp aramaya başladı. Önüne kim gelirse teklif edecek. Ancak hem G.Saray'ın teklifi iyi hem de bonservis krizi var. Kulüp de bulamadı. 
 FENER'İN KAPISI AÇIK
 5 G.SARAY hayli sıkıntılı. 30 Ocak'a kadar Lerby onları oyalayabilir. Hatta İstanbul'da komşu takımların kapısını bile çalabilir. (F.Bahçe 1 ay önce Sneijder ile ilgili çalışma başlatmış ama transferi dondurmuştu) Lerby işi kızıştırmak için bu önerileri yapabilir...
 G.SARAY Wesley Sneijder'in bonservisi için Inter'le 7.5 milyon euroya anlaştı. Sarı-Kırmızılılar, İtalyanlar'ın 3 taksitte ödeme şartını kabul etti. G.Saray, süper 10 numara için Inter'e 3 yıl içinde her seneyi kapsayan 2.5 milyon euro ödeme yapacak.
 Mercimek de F.Bahçe dedi
 Bu bilgiler ışığında G.Saray'ın karşılaşacağı olası kriz F.Bahçe olabilir. F.Bahçe ezeli rakibi güçlenmesin, diye Lerby ile masaya oturabilir. Hollanda'da oynamış eski Beşiktaşlı Baki Mercimek de bu iddiaları güçlendiren bir tweet attı: 'Sadece G.Saray devrede değil. Başka bir takım da var. Lerby'nin ağzından bu.'
 Sneijder'i bekliyoruz
 Başkan Ünal Aysal'ın danışmanı Bülent Tulun müjdeyi verdi: 'Transferde son aşamadayız'
 G.Saray'ın büyük transfer harekatında geri sayım başladı. Wesley Sneijder bugün akşama kadar kararını bildirecek. Inter Başkanı Moratti'nin ardından G.Saray da 'Her konuda anlaşma sağlandı' yorumunu yaptı.  
 HAVA SON DERECE OLUMLU
 BAŞKAN Ünal Aysal'ın danışmanı Bülent Tulun, Sneijder transferiyle ilgili olarak Radyospor'a konuştu: 'Sneijder, 24 saat içerisinde (bugün akşama kadar) kararını bildirecek. Ben havanın olumlu olduğunu düşünüyorum. Ancak kesin bir şey söyleyemem. 
 INTER'LE anlaştık. Genel itibariyle futbolcunun da pozitif olduğunu söyleyebiliriz. Ancak henüz net karar vermiş değil.'
 PSG'den Aslan'a iyi haber var
 G.SARAY'ın transfer edebilmek için saatleri saydığı Sneijder'ın taliplilerinden olan PSG'den müjdeli haber geldi. PSG Sportif Direktörü Leonardo, 'Wesley Sneijder bizim için bir hedef ya da öncelik değil. İlgilenmiyoruz, gelmeyeceğini söyleyebilirim' diyerek noktayı koydu.
 Boğaz yolunda yürüyor
 İTALYA basınının önde gelen gazeteleri, Sneijder'ın G.Saray'a transferine yer ayırdılar. İşte o yorumlar...
 La Gazzetta dello Sport: Moratti, kararı Sneijder'a bıraktı. 
 Corriere dello Sport: Yolanthe'den izin çıkarsa Boğaz yolunda.  Tuttosport: Westanbul: %99.
  