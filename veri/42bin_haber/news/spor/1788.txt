Didier Zokora, savcıya ifade verdi
Trabzonsporlu futbolcu Didier Zokora, Fenerbahçe'nin eski futbolcusu Emre Belözoğlu'nun kendisine kasten tekme attığı iddiasıyla yaptığı suçlamayla ilgili olarak bugün Trabzon'da savcılığa giderek ifade verdi ve suçlamayı kabul etmedi.Avni Aker Stadı'nda 6 Mayıs 2012 tarihinde oynanan Trabzonspor - Fenerbahçe müsabakasının 50'nci dakikasında Zokora, milli oyuncu Emre Belözoğlu'na tekme atmış, hakem Mustafa Kamil Abitoğlu da bu faulü sarı kartla cezalandırmıştı. Belözoğlu, 6 Haziran tarihinde avukatı Mahir Işıkay aracılığıyla Zokora hakkında, 'kasten yaralama' suçlamasıyla Trabzon Cumhuriyet Başsavcılığı'na şikayette bulunmuştu. 
KABUL ETMEDİ 
Trabzonsporlu oyuncu Zokara, bugün Trabzonspor kulübü avukatlarından Nusret Yılmaz ile Trabzon Adliyesi'ne gelerek Cumhuriyet Savcısı'na ifade verdi. Zokora'nın ifadesinde suçlamayı kabul etmediği, "Maç esnasında pozisyon gereği bir hareketti. Hakemde faul verdi ve sarı kartla cezalandırıldım. O pozisyonda suç olsa, kasıtlı olsa zaten hakem kırmızı kart verirdi. Suçlamayı kabul etmiyorum" dedi. 
IRKÇI SÖYLEMLE SUÇLAMIŞTI 
İki futbolcu arasındaki tartışmalar, 15 Nisan 2012'de Fenerbahçe ile Trabzonspor arasında İstanbul'da yapılan karşılaşmada başladı. Zokora, maç sırasında tartıştığı milli futbolcu Emre Belözoğlu'ndan kendisine ırkçı sözler söylediği iddiasıyla şikayetçi oldu. Kadıköy Cumhuriyet Savcılığı da, Belözoğlu hakkında, "hakaret" suçundan açılan soruşturmada, "takipsizlik kararı" verdi. 6 Mayıs'ta Trabzon'da oynanan Trabzonspor- Fenerbahçe maçında da Zokora Emre Belezoğlu'na sert girip faul yaptı ve sarı kart gördü.