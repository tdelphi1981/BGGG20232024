Messi'nin kıvrak çalımları beyin faaliyetleriyle alakalı
 
 İngiltere Brunel Üniversitesi tarafından, profesyonel ve amatör futbolcular üzerinde yapılan araştırma, profesyonel oyuncuların, amatörlere oranla beyinlerinin birçok noktasını aynı anda daha randımanlı kullanabildiğini ortaya koydu.
 
 Araştırmada, tecrübeli futbolcuların, kendilerinden topu kapmaya çalışan rakiplerine karşı içgüdüsel olarak daha uyanık ve atik olduğu belirtildi. 
 
 Tecrübeli oyuncuların, kontratakta topu hızlıca çalarak ne yöne gideceklerine çok daha çabuk karar verdiği ifade edildi. 
 
 Araştırma kapsamında, beyinleri MR yöntemiyle görüntülenen tecrübeli futbolcuların motor becerilerinin, amatörlere oranla daha fazla geliştiğinin açıkça görüldüğü kaydedildi. 
 
 Profesyonel futbolcularda görülen motor becerilerdeki artışın, yoğun ve sıkı antrenmanlarla ilgili olduğu tahmin ediliyor.
 
 Bir sonraki araştırmada ise, profesyonel futbolcuların beyinlerinin, rakibinin hareketini zamanla nasıl tahmin edebilir hale geldiğinin gözleneceği ifade edildi. Araştırma, Sport and Exercise Psychology dergisinde yayımlandı. 
 
 AA