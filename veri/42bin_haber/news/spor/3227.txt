Tekvando sporunda rakip tanımıyorlar
Tekvandoya kendilerini savunmaları için babalarının önerisiyle başlayan Fulden, Bektaş ve Mehtap Gökalp kardeşler, kilolarında Türkiye şampiyonalarında ilk 3 arasında yer aldı.Gökalp kardeşlerin antrenörü Mücahit Altıner, yaptığı açıklamada, Mehtap ve Fulden ile Osmangazi Belediyespor'un kurulduğu 2004 yılından beri çalıştıkları, 2005 yılında da aralarına Bektaş'ın katıldığını söyledi.

Önce Mehtap'ın Türkiye 3'üncüsü olduğunu belirten Altıner, bu yıl ocak ayında da Fulden'in 68 kiloda altın madalya kazandığını dile getirerek, Bektaş'ın da ablalarını takip ederek Türkiye 2'nciliği derecesini elde ettiğini bildirdi.

Mehtap'ın dizindeki sakatlık nedeniyle zorunlu olarak tekvandoya ara verdiğini kaydeden Altıner, Fulden ve Bektaş ile çalışmalarının devam ettiğini, iki sporcudan da uzun vadede önemli başarılar beklediğini anlattı.

Altıner, 2014 yılında Fulden'den Avrupa Şampiyonası'nda derece beklediğini kaydederek, Ama bizim asıl hedefimiz 2020 olimpiyatları. İnşallah 2020 olimpiyatları İstanbul'da yapılırsa Fulden'in orada mücadele edeceğine ve şeref kürsüsüne çıkacağına inanıyorum. Bektaş'ın yaşı daha genç. Uzun vadede ondan da önemli uluslararası dereceler bekliyorum dedi.

Tekvandoya 9 yaşında kendilerini savunmayı öğrenmeleri için babalarının önerisiyle başladıklarını belirten 17 yaşındaki Fulden Gökalp, gözünün daha büyük başarılarda olduğunu söyledi.

-Hedef Avrupa ve dünya şampiyonluğu-

Fulden, 8 yıldır tekvando ile uğraştığını dile getirerek, Önce Avrupa ve dünya şampiyonu olmayı, ardından da Olimpiyat Oyunları'nda madalya kazanmayı hedefliyorum. Ablam ve erkek kardeşim de tekvando yapıyor. Bu benim için salon dışında antrenman yapabilmem açısından önemli bir avantaj diye konuştu.

Ablası ve kardeşiyle her ailede olduğu gibi zaman zaman tartıştıklarını anlatan Fulden, Kavgalarımızda zaman zaman tekvando tekniklerini de kullanıyoruz dedi.

Fulden, tekvandonun çok güzel bir spor olduğuna işaret ederek, Tekvando başta zihin gelişmesine çok önemli katkı sağlıyor. Sporla uğraşmak sanıldığı gibi derslere olumsuz yansımıyor. Tam tersine disiplini öğrettiği için daha programlı çalışmamıza yardımcı oluyor ifadelerini kullandı.

Bektaş Gökalp ise tekvandoya, ablalarını antrenmanlarda izlemeye başladıktan sonra başlamaya karar verdiğini söyledi.

Kısa sürede tekvandoyu sevdiğini ve 7 yıldır bu sporla uğraştığını belirten Bektaş, Türkiye Şampiyonası'nda gümüş madalya kazandım. Uzun vadede Avrupa ve dünya şampiyonalarına gitmek ve buralardan madalyayla dönmeyi hedefliyorum diye konuştu.

Evde 3 tekvandocunun bulunmasının hem avantaj hem de dezavantaj olduğuna işaret eden Bektaş, Kavgalar çok sert geçiyor yorumunu yaptı.