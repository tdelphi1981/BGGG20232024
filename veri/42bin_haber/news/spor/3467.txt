Akaminko korkuttu
Eskişehirspor'un Ganalı oyuncusu Jerry Akaminko'nun ülkesinde karıştığı trafik kazası nedeniyle başı dertte.
Eskişehirspor'un Ganalı futbolcusu Jerry Akaminko bir trafik kazası geçirdiği öğrenildi. Ülkesi ile Afrika Uluslar Kupası'na katılacak olan 24 yaşındaki futbolcu kazadan hafif sıyrıklarla kurtuldu. Taksiyle götürüldüğü en yakın hastanede ayakta tedavi gören Akaminko'nun polis tarafından yapılan testlerde alkollü olmadığı da belirtildi.

YEREL HALK TARAFINDAN SALDIRIYA UĞRADI 
Gana medyasında yer alan habere göre, Akaminko, Koforidua yolunda ağır bir kaza geçirdi. Gelecek hafta ülkesinin Birleşik Arap Emirlikleri'ndeki milli takım kampına katılacak olan Ganalı futbolcunun daha sonra kazaya sebebiyet verdiği için yerel halk tarafından saldırıya uğradığı da iddia edildi. 

Bir ticari taksiye çarpan Akaminko, götürüldüğü polis karakolunda taksici ile hasar konusunda anlaşsa da hakkında adam öldürmeye teşebbüs suçundan yasal işlem yapılma tehlikesi bulunduğu öğrenildi. 
Ayrıca Akaminko'nun aracında 4 kadın 2 erkek bulunduğu, bu sayının maksimum 5 kişi olması gerektiği için de futbolcu hakkında cezai işlem uygulandığı ifade edildi.