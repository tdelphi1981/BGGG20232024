Cim Bom'da skor yükünü Burak ve Umut sırtlıyor
Galatasaray'ın bu sezon renklerine bağladığı forvet oyuncuları Burak Yılmaz ve Umut Bulut, etkili performanslarıyla göz dolduruyor.
Sezon başında Trabzonspor'dan transfer edilen Burak ile Fransa'nın Toulouse ekibinden kiralık olarak alınan Umut, sarı-kırmızılı takımın skor yükünü üstleniyor. 'Cim Bom'un bu sezon resmi karşılaşmalarda attığı toplam 32 golün 20'sini milli oyuncular Burak ve Umut kaydetti.

Sarı-kırmızılı takımın, UEFA Şampiyonlar Ligi'ndeki 4 golüne de imza atan Burak, Spor Toto Süper Lig'de ise 6 kez fileleri havalandırdı. Süper Lig'de 8 gol ile 'Gol Krallığı'nda zirvede bulunan Umut, TFF Süper Kupa maçında da 2 gol attı.

-Burak Yılmaz kaldığı yerden devam ediyor-
Geçen sezon Trabzonspor'da attığı 33 golle 'Gol Kralı' olan Burak, gol yollarındaki etkili performansını sarı-kırmızılı takımda da devam ettiriyor.

UEFA Şampiyonlar Ligi'nde daha önce Beşiktaş, Fenerbahçe ve Trabzonspor formaları altında boy gösteren başarılı futbolcu, 'Devler Ligi'nde Galatasaray'da golle buluştu.

'Cim Bom'un, İstanbul'da Cluj ile 1-1 berabere kaldığı maçta UEFA Şampiyonlar Ligi kariyerindeki ilk golünü kaydeden Burak, deplasmanda Rumen ekibi karşısında 3-1 galip geldikleri karşılaşmada da takımının gollerine imza atan isim oldu.

Rumen temsilcisi ile yapılan iki karşılamada kaydettiği gollerle Galatasaray'ın gruptaki iddiasını sürdürmesini sağlayan Burak Yılmaz, ikinci karşılaşmada attığı 3 golle, sarı-kırmızılı formayla Şampiyonlar Ligi'nde 'hat-trick' yapan ilk oyuncu olarak tarihe geçti.

Golcü oyuncu, Spor Toto Süper Lig'de de takımı adına 6 kez fileleri havalandırdı. Burak, Süper Lig'de Akhisar Belediyespor maçında 2, Bursaspor, Medical Park Antalyaspor, Eskişehirspor ve Kayserispor mücadelelerinde de 1'er kez meşin yuvarlağı ağlarla buluşturdu.

-Umut, 'Gol Krallığı'nda zirvede-
Galatasaray'da ortaya koyduğunu başarılı performansla teknik direktör Fatih Terim'in en güvendiği isimlerden olan Umut Bulut, bu sezon resmi maçlarda 10 kez gol ile buluştu.

Spor Toto Süper Lig'de attığı 8 golle bu kulvarda takımının en golcü ismi olan milli oyuncu, 'Gol Krallığı'nda da zirvede bulunuyor.

Milli futbolcu, Kasampaşa maçında 2, Beşiktaş, Bursaspor, Medical Park Antalyaspor, Gençlerbirliği, Kayserispor ve İstanbul Büyükşehir Belediyespor müsabakalarında da 1'er gol kaydetti.

Umut, Galatasaray'ın ezeli rakibi Fenerbahçe'yi 3-2 yenerek TFF Süper Kupa'yı kazandığı karşılaşmada da 2 kez ağları havalandırdı.