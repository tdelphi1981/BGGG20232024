Beşiktaş-Fenerbahçe rekabetinden en ilginç notlar
Beşiktaş ile Fenerbahçe arasında yarın yapılacak Spor Toto Süper Lig derbisi öncesi, iki takım da birbirlerine karşı en farklı skorlu galibiyetlerini 7'şer golle aldı.

Fenerbahçe, Beşiktaş karşısında en farklı skorlu galibiyetini 6 Aralık 1958'de oynanan özel maçta 7-0'lık skorla elde etti. 
Beşiktaş ise 23 Mart 1941'deki özel karşılaşmada ezeli rakibini 7-1 yenmeyi başardı. 
-Ligde farklı skorlar- 
Ligde ise Beşiktaş, 6 Ocak 1990'da Fenerbahçe'yi 5-1 yenerek en farklı skorlu galibiyetini elde etti. 
Siyah-beyazlılar ayrıca, 16 Mayıs 1987 ve 21 Kasım 1987'deki lig maçlarında ezeli rakibini 4-0'lık skorlarla yendi. 
Fenerbahçe ise Beşiktaş'a karşı ligdeki en farklı skorlu galibiyeti, 7 Mart 1976 ve bu sezonun ilk yarısında 7 Ekim 2012'de 3-0'lık sonuçlarla aldı. 
-Beşiktaş'ın en farklı skorlu galibiyetleri- 
Beşiktaş'ın rekabette Fenerbahçe'ye karşı aldığı en farklı skorlu galibiyetler şöyle: Tarih Stat Organizasyon Sonuç 23.03.1941 Şeref Özel 7 - 1 06.01.1990 Fenerbahçe Türkiye Ligi 5 - 1 12.03.1944 Şeref Milli Küme 4 - 0 07.12.1966 İnönü TSYD Kupası 4 - 0 16.05.1987 Ali Sami Yen Türkiye Ligi 4 - 0 21.11.1987 Fenerbahçe Türkiye Ligi 4 - 0 
-Fenerbahçe'nin en farklı skorlu galibiyetleri- 
Fenerbahçe'nin Beşiktaş'a karşı aldığı en farklı skorlu galibiyetler ise şöyle: Tarih Stat Organizasyon Sonuç 06.12.1958 İnönü Özel 7 - 0 17.01.1930 Taksim İstanbul Ligi 5 - 0 01.07.1960 İnönü Cemal Gürsel Kupası 6 - 2 24.03.1940 Şeref İstanbul Ligi 5 - 1 28.11.1924 Taksim Özel 4 - 0 18.05.1947 Fenerbahçe Milli Küme 4 - 0 31.08.1975 İzmir Atatürk Zafer Kupası 4 - 0 
-En gollü maçlar- 
Rakipler arasında geride kalan 333 maçta, penaltılar hariç en fazla golün atıldığı karşılaşmada sporseverler toplam 9 gol izledi. 
İnönü Stadı'nda 11 Ağustos 1974'te yapılan TSYD Kupası maçını Beşiktaş 5-4 kazanırken, filelere giden toplam 9 gol, 89 yıllık rekabette bir maçta atılan en fazla gol olarak tarihe geçti. 
Ayrıca, 19 Mayıs 1955'te yapılan Atatürk Kupası maçı da 4-4 berabere sonuçlanırken, 1 Temmuz 1960'daki Cemal Gürsel Kupası karşılaşmasını ise Fenerbahçe 6-2 kazandı. 
-Golcüler- 
Rekabette en fazla golü Beşiktaş'ın efsane kaptanı Hakkı Yeten attı. 
Fenerbahçe'ye karşı 58 kez Beşiktaş forması giyen 'Baba' lakaplı Hakkı Yeten, 32 kez ezeli rakiplerinin filelerini havalandırdı. 
Fenerbahçe adına Beşiktaş'a en fazla golü ise 19 golle Cemil Turan kaydetti. 
-En çok forma giyenler- 
Beşiktaş-Fenerbahçe derbilerinde en çok forma giyen futbolcu unvanı ise Beşiktaşlı Rıza Çalımbay'a ait. 
Rıza Çalımbay, siyah-beyazlı formayla Fenerbahçe karşısına 64 kez çıktı. Bu futbolcuyu 61 maçla Beşiktaşlı Şeref Görkey, 59'ar maçla da Beşiktaşlı Ulvi Güveneroğlu ile Fenerbahçeli Müjdat Yetkiner izliyor. 
-En erken gol Boliç'ten- 
Beşiktaş-Fenerbahçe rekabetinde bilinen en erken golü Elvir Boliç attı. 
İki takım arasında 10 Mart 1996'da İnönü Stadı'nda yapılan lig maçının 21. saniyesinde fileleri havalandıran Fenerbahçeli Boliç, rekabetin kayıtlara geçen en erken golüne imza koydu. Fenerbahçe bu maçı 2-1 kazandı. 
Ayrıca, 1991'de 'Şifo' lakaplı Beşiktaşlı Mehmet Özdilek, 37. saniyede Fenerbahçe filelerini havalandırdı. 
-İki takımda da oynayanlar- 
Rekabetin 89 yıllık geçmişinde iki takım formasını da giyen ve bu sezon başında Uğur Boral ile Egemen Korkmaz'ın, devre arasında da Mamadou Niang'ın eklendiği pek çok futbolcu bulunuyor. 
Bunlar arasında son 20 yılda iki takımda da oynayan futbolcular şöyle: 
Adem İbrahimoğlu, Ali Kemal Denizci, Engin İpekoğlu, Tayfur Havutçu, Feyyaz Uçar, Saffet Sancaklı, Sergen Yalçın, Oktay Derelioğlu, Alpay Özalan, Ahmet Yıldırım, Emre Aşık, Ali Güneş, Tayfun Korkut, Murat Şahin, Mustafa Doğan, Mert Nobre, Fahri Tatan, Tümer Metin, Mehmet Yozgatlı, Rüştü Reçber, Burak Yılmaz, Mehmet Aurelio, Uğur Boral, Egemen Korkmaz, Mamadou Niang. 
-Bir maçta en çok gol atan futbolcu Zeki Rıza Sporel- 
Rekabet tarihinde bir maçta bir futbolcunun attığı en fazla gol, 4 olarak kayıtlara geçti. 
Şimdiki Fenerbahçe Şükrü Saracoğlu Stadı'nın bulunduğu yerde, 18 Haziran 1926'da yapılan rekabetteki 2. randevuyu Fenerbahçe 4-1 kazanırken, bu özel müsabakada sarı-lacivertlilerin gollerinin tamamını Zeki Rıza Sporel attı. 
-İlk resmi maç- 
Rakipler arasında ilk resmi maç 12 Kasım 1926'da oynandı. 
Taksim Stadı'ndaki İstanbul Ligi maçı golsüz eşitlikle sonuçlandı. 
-Kendi kalesine gol atanlar- 
Fenerbahçe-Beşiktaş maçlarında bazı oyuncular kendi kalelerine gol atma şanssızlığını yaşadı. 
Son dönemde oynanan karşılaşmalarda, Beşiktaş'tan Mehmet Ekşi, Recep Çetin, Ulvi Güveneroğlu, Ertuğrul Sağlam, Necip Uysal ve Egemen Korkmaz, Fenerbahçe'den ise Nejat Barut, Piotr Soczynski ve Saffet Akbaş, kendi kalelerine gol attılar. 
-İlk lig maçı- 
Fenerbahçe ile Beşiktaş, profesyonel lig tarihindeki ilk karşılaşmalarını 18 Mart 1959'da yaptı. 
İnönü Stadı'ndaki ilk lig maçını Fenerbahçe 1-0 kazandı. 
-İki takımda da gol atanlar- 
Rekabetin 89 yıllık geçmişinde her iki takımın da formasını giyen oyunculardan bazıları, derbilerde iki takım formasıyla da gol atma başarısına ulaştı. 
Şenol Birol, Ali Kemal Denizci, Tayfur Havutçu, Mert Nobre ve Tümer Metin, hem Beşiktaş, hem de Fenerbahçe formalarıyla rekabette gol sevinci yaşadı. 
-İlk gece maçı- 
Rekabet tarihindeki ilk gece maçı 12 Haziran 1960'ta, Ankara 19 Mayıs Stadı'nda yapıldı. 
Işıklar altında yapılan ilk karşılaşma özelliğini taşıyan bu lig maçını Fenerbahçe 1-0 galip tamamladı. 
-En çok görülen sonuç: 1-0- 
Rakiplerin geride kalan 333 maçında en çok görülen sonuç 1-0 oldu. 
Fenerbahçe Beşiktaş'ı 38, Beşiktaş da Fenerbahçe'yi 37 kez 1-0'lık sonuçlarla yenerken, 89 yıllık derbi tarihindeki toplam 75 maçta sporseverler 1'er gol gördü. 
Toplam 13 ayrı statta karşılaşan rakipler ayrıca 28 kez de 0-0 berabere kaldı. 
-Hasret maçları- 
Beşiktaş, Fenerbahçe karşısında üst üste 17, Fenerbahçe ise çeşitli dönemlerde 3 kez 12 maç üst üste galip gelemeyerek, taraftarlarına derbi galibiyeti hasreti çektirdi. 
Öte yandan Beşiktaş 7, Fenerbahçe ise 6 maç üst üste kazanarak, rakiplerine belirli dönemlerde üstünlük kurdu. 
-Hükmen galibiyetler- 
Beşiktaş ile Fenerbahçe'nin bir asra yaklaşan rekabetinde son dönemlerde iki karşılaşma hükmen sonuçlandı. 
Fenerbahçe Stadı'nda 4 Mayıs 1983'te yapılan Türkiye Kupası çeyrek final ilk maçı 1-1 berabere sonuçlandı. Ancak Beşiktaşlı Mehmet Ekşi'nin çift sarı karta rağmen oynadığının anlaşılması üzerine Fenerbahçe karşılaşmada 3-0 hükmen galip sayıldı. Beşiktaş, rövanş maçını 2-1 kazanmasına rağmen elenmekten kurtulamadı. 
İnönü Stadı'nda 16 Eylül 2000'de yapılan lig maçında ise Beşiktaş, Fenerbahçe'yi 3-0 yendi. Ancak Fenerbahçe, yeni uygulamaya giren 5 1 kuralına uymayıp, sonradan Beşiktaş'ı da çalıştıran teknik direktör Mustafa Denizli 62. dakikada 6. yabancı oyuncuyu da sahaya sürünce, siyah-beyazlı takımın 3-0'lık galibiyeti hükmen tescil edildi. 
-'Top çizgiyi geçti mi, geçmedi mi?' tartışması- 
Rakiplerin 16 Kasım 1991'deki maçı, beraberinde uzun yıllar süren bir tartışmaya yol açtı. 
Fenerbahçe Stadı'da 2-2 biten lig maçının 87. dakikasında Beşiktaş'ın Mehmet Özdilek ile attığı beraberlik golünde topun gol çizgisini geçip geçmediği kamuoyunda uzun süren tartışmalara neden oldu. 
Mehmet Özdilek'in kaleye gönderdiği topu Fenerbahçeli Semih Yuvakuran, kale çizgisinde çevirmişti. Karşılaşmanın hakemi Ahmet Çakar, yardımcısı Çetin Oytuner ile birlikte 'gol' kararı verirken, Fenerbahçeli futbolcular ve teknik heyetin uzun süren itirazları sonucu değiştirmedi. 
Maçın 17 yıl sonrasında yayıncı kuruluş Lig TV'nin programında pozisyon masaya yatırılmış ve 'piero' adlı aygıtın ölçümlerine göre topun 4 santimetre çizgiyi geçtiği tespit edilerek, tartışmalara son nokta konmuştu. 
-Pancu kaleye geçti- 
İki takımın 2004-2005 sezonunda Kadıköy'deki randevusu Türk futbol tarihine geçti. 
Fenerbahçe Şükrü Saracoğlu Stadı'nda 17 Nisan 2005'te yapılan maç, adeta gol düellosu şeklinde geçerken, Beşiktaşlı futbolcu Daniel Gabriel Pancu'nun kaleye geçmesi maça damgasını vurdu. 
Beşiktaş kalecisi Oscar Eduardo Cordoba'nın 80. dakikada kırmızı kart görmesi sonucunda, siyah-beyazlıların 3 oyuncu değiştirme hakkını kullanmış olmaları nedeniyle kaleye Pancu geçti. Uzatma bölümüyle birlikte 18 dakika kaleyi koruyan Rumen futbolcu, sadece penaltıdan bir gol yerken, Beşiktaş Kulübü, 4-3 kazanılan bu maçın anısına hatıra tişörtleri yaptırdı. 
-Bilica kazdı, penaltı kaçtı- 
Rakiplerin 2009-2010 sezonundaki randevusunda çok ilginç bir olay yaşandı. 
Fenerbahçe'nin Kadıköy'de Beşiktaş'ı 1-0 yendiği 18 Nisan 2010'daki lig maçında sarı-lacivertli takımın 'Bilica' lakaplı Brezilyalı futbolcusu Fabio Alves Da Silva, siyah-beyazlı takımın 64. dakikada kazandığı penaltı atışı öncesinde penaltı noktasını kramponuyla eşeledi. Daha sonra Beşiktaşlı Bobo'nun kullandığı penaltı atışını kaleci Volkan Demirel kurtararak, ezeli rakibine beraberlik şansı tanımadı. 
Bilica'nın futbol sahalarında çok ender yaşanan fair-play dışı bu hareketi spor gündemini bir süre işgal etti. 
-Kadınlar ve çocukların izlediği derbiler- 
İki takım arasında yapılan son 2 maç derbi tarihine geçti. 
Spor Toto Süper Final Şampiyonluk Grubu'nda Beşiktaş ile Fenerbahçe arasında 3 Mayıs 2012'de BJK İnönü Stadı'ndaki derbiyi, siyah-beyazlı kulübün cezası nedeniyle sadece kadınlar ve anneleri yanlarında olmak koşuluyla 12 yaş ve altı çocuklar statta izleyebildi. İki takım arasındaki 89 yıllık rekabette bir ilk yaşandı. 
Bu sezonun ilk yarısında bu kez Fenerbahçe'nin cezası nedeniyle Kadıköy'deki derbi yine sadece kadınlar ve çocuklar önünde oynandı. 
 