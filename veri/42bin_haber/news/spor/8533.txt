Rıza Çalımbay'ın dalya heyecanı
Spor Toto Süper Lig'in 22. haftasındaki Kasımpaşa maçıyla Sivasspor'un başında 100. resmi maçına çıkacak teknik direktör Rıza Çalımbay, dalya diyecek.
Sivasspor Teknik Direktörlüğü görevini 2010-2011 sezonunun 10. haftasından bu yana sürdüren Çalımbay, kırmızı-beyazlı ekibin başında 13'ü Türkiye Kupası'nda, 86'sı Süper Lig'de olmak üzere toplam 99 resmi maça çıktı.

Çalımbay, Kasımpaşa ile 18 Şubat Pazartesi günü deplasmanda yapılacak maçla Sivasspor'un başında dalya heyecanı yaşayacak. Kırmızı-beyazlı ekip, Rıza Çalımbay yönetimindeki 99 resmi maçın 37'sini kazandı, 26'sında berabere kaldı, 36'sında da yenildi. Bu maçlarda rakip fileleri 146 kez havalandıran Yiğidolar, kalesinde ise 143 gol gördü.

Bu sezon Türkiye Kupası'nda yarı finale çıkma başarısı gösteren Çalımbay'ın ekibi, ligde de son haftalarda çıkışa geçti.  
Sivasspor'un, Çalımbay yönetiminde çıktığı 99 resmi maçtaki performansı şöyle:

Sezon Organizasyon O G B M A Y
----------------------------------------------------------
2012-2013 Süper Lig 21 8 5 8 25 28
Türkiye Kupası 9 6 2 1 14 5

2011-2012 Süper Lig 40 14 12 14 66 66
Türkiye Kupası 3 2 - 1 5 5

2010-2011 Süper Lig 25 7 7 11 35 37
Türkiye Kupası 1 - - 1 1 2
----------------------------------------------------------
Toplam 99 37 26 36 146 143

Teknik direktör Çalımbay

Rıza Çalımbay, yaptığı açıklamada, memleketinin takımının başında 100. maçına çıkacağı için mutlu olduğunu belirterek, Bütün amacım, bu sezonu mükemmel şekilde bitirmek dedi.

Sivasspor'da 2010 yılında göreve başladığında hedefinin takımı kümede tutmak olduğunu ve bunu başardığını ifade eden Çalımbay, sonraki sezonda ise play-off'a kalma başarısı gösterdiklerini söyledi.

Ligi geçen sezondan daha iyi konumda bitirmeyi ve Ziraat Türkiye Kupası'nı kazanmayı istediklerini aktaran Çalımbay, Bütün düşüncemiz, arzumuz bu yönde. Geldiğimizden beri üstüne koymaya çalıştık. İki sene üstüne koyarak gittik ve bu sene de inşallah istediğimizi yerine getireceğiz diye konuştu.

Planlı ve programlı çalışmanın önemine değinen Çalımbay, şunları kaydetti: Burada kaldığımız zaman hakikaten çok büyük planlar yapılması gerekiyor. Altyapıdan başlayarak değişmesi gereken çok şeyler var. Bu çok uzun bir süreç. Süreci hesaplarken yönetim, taraftar ve bizlerin birbirine destek olması gerekiyor. Ama Türkiye'de biliyorsunuz birkaç maç kötü gittiği zaman bütün her şey teknik direktörlere yükleniyor. Bu sadece burada değil, Türkiye'nin her yerinde böyle. İyi yatırımlar yapmak, genç arkadaşlarımızı kulübe kazandırmak gerekiyor. Biz iki futbolcu kazandırdık. Ankaragücü'den Ümit'i, Samsun'dan Hakan'ı aldık. Trabzonspor'a gol atınca Hakan'ı tanıdılar. Ümit çok iyi oynamaya başlayınca 'böyle oyuncu varmış' diye Ümit'i tanıdılar. Böyle oyuncuların sayısını çoğaltmak, Anadolu takımlarına kazandırmak gerekiyor. Anadolu takımları başarılı olmak istiyorsa günü değil, ileriyi düşünerek hareket etmeli. Ama maalesef herkes günü düşünerek hareket ediyor.