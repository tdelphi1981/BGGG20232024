Beşiktaş potada "siftah" peşinde
Basketbol THY Avrupa Ligi Top 16 turu 7. hafta maçında yarın Fenerbahçe Ülker'e konuk olacak Beşiktaş'ta başantrenör Erman Kunter, rakiplerini yenerek gruptan çıkma adına şanslarını sürdürmeyi istediklerini söyledi.
AA muhabirinin yarınki maçla ilgili sorularını yanıtlayan Kunter, Fenerbahçe Ülker ile THY Avrupa Ligi'nde aynı grupta olmalarından dolayı üst üste maçlar yapacaklarını belirterek, 'Ligin ardından Türkiye Kupası'nda yarı finalde Fenerbahçe Ülker ile oynadık. Kısa süre içerisinde rakibimizle 4 maç yapmış olacağız. Spor Toto Türkiye Kupası'nda oynadık. THY Avrupa Ligi'nde oynayacağız. İki hafta sonra lig mücadelesi olacak, ardından yine Avrupa maçımız olacak. Kazanmaya çalışacağız' dedi.

Sakatlık sıkıntısını fazla yaşadıklarını vurgulayan tecrübeli çalıştırıcı, 'Bu bizi zorladı. Sakat oyuncularımız Tutku ve Muratcan yavaş yavaş takıma giriyorlar. Hafta başından beri bizimle antrenman yaptılar. Özellikle Avrupa Ligi'nde oynadığımızdan iki sakat olması, hele hele pozisyon olarak birbirine yakın iki oyuncunun yokluğu bizi zorluyor. Farklı pozisyonlarda oyuncular sakat olsa telafi etmesi kolay. Aynı pozisyonda iki oyuncu sakatlandığında sıkıntı oluyor' diye konuştu.

Hedeflerinin Fenerbahçe Ülker'i mağlup etmek olduğunu anlatan Erman Kunter, şunları söyledi:

'Rakibimize bu sezon iki kere yenildik. Bu iki mücadelede 30 dakika başa baş mücadele ettik. Bazı bölümlerde kontrol bizdeydi. Son 10 dakika sıkıntılar yaşıyoruz. Onu aşmaya çalışıyoruz. Genellikle kaybettiğimiz maçlarda bunu yaşadık. Bu anlamda önce kendimizi tenkit etmemiz lazım. Belki sahaya çıkardığımız oyuncular doğru değildi. Bunu göz önüne almamız lazım. Çalışmamız gereken bazı şeyleri sahada düzeltmeye çalışıyoruz. Bu zor bir şeydir. Bunları antrenman yaparak düzeltmek lazım. Bu hafta iyi çalıştık. Avrupa Ligi'nde fazla şansımız yok. Şansımızın devam etmesi için Fenerbahçe Ülker'i yenmemiz lazım. Ardından deplasmanda Khimki'yi mağlup etmeliyiz.'

-'Umudumuzu kaybetmedik'-

THY Avrupa Ligi Top 16 turunda henüz galibiyet alamamalarına rağmen umutlarını kaybetmediklerini belirten siyah-beyazlı takımın çalıştırıcısı, 'Olmayacak şeyler değil. Grubun ikinci yarısında 4 maçı sahamızda oynayacağız. 5-6 galibiyete ulaşırsak 4. takım olarak gruptan çıkabiliriz. Matematik bitmeden karar vermemek lazım' diye konuştu.

Moral için bir galibiyete ihtiyaç duyduklarını kaydeden Erman Kunter, 'Bir galibiyet çok şey değiştirebilir. Mühim olan son dönemde ne yapacağınız. Ritmini bulan takımlar sonuna kadar giderler. Hatta şampiyonluğa bile ulaşabilirler. Bir galibiyet moral olarak herkesi pozitif etkileyecektir' ifadelerini kullandı.

-Deplasmana taraftar yine götürülmeyecek-

Tecrübeli çalıştırıcı, Beşiktaş ile Fenerbahçe Ülker arasında THY Avrupa Ligi'nde oynanacak maçlarda da, kulüplerin yaptığı protokol gereği konuk ekibin taraftarlarının olmayacağını dile getirdi.

Derbilerde iki takım taraftarları arasında zaman zaman olaylar çıkması nedeniyle bu sıkıntıların yaşandığını anlatan Kunter, sözlerini şöyle tamamladı:

'Ben iki takımın taraftarının maçta olmasını isterdim. Ancak bugüne kadar bazı maçlarda olaylar çıktı. Eski sisteme dönülecek. Her iki ekibin maçlarında konuk taraftarlar olmayacak. Olay çıkması halinde ceza gelebilir. Gönül isterdi ki iki takımın taraftarı da salonda olsun. Bu türden derbi Avrupa'da çok az. El Clasico'da bile olay çıkmıyor. Bunları aşmamız lazım. Salonun dolması ve iki takım taraftarının olması imajımızı düzeltir. Basketbol, futbol, voleybol, ne olursa olsun birbirlerine saygı göstererek izlesinler.'