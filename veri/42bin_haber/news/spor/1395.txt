Ankaragücü'de yönetimler mahkemelik oldu
Ankaragücü'nün yeni başkanı Atilla Süslü, "Eski başkan Bent Ahlat'ı disiplin kuruluna sevk ettik. Kendisiyle ilgili Cumhuriyet Savcılığı'na da suç duyurusunda bulunacağız" dedi 
 Ankaragücü’nde birkaç gün önce başkanlığa getirilen Atilla Süslü, eski başkan Bent Ahlat’ın disiplin kuruluna sevk edildiğini ve kendisiyle ilgili Cumhuriyet Savcılığı’na da suç duyurusunda bulunulacağını açıkladı. 
 Başkent kulübünün yeni başkanı, kulüp içinde yaşananları, yakın plandaki projelerini ve takımın bugünüyle ilgili Anadolu Ajansı’na açıklamalarda bulundu. 
 Bent Ahlat’ın hapis cezası nedeniyle başkanlıktan ayrılması sonrasında yönetim kurulunda oy birliğiyle başkan seçildiğini belirten Süslü, "Başkan seçilmemin ardından ilk yönetim kurulu toplantımızda bazı kararlar aldık. Altyapılarda ligden çekilme ve genel menajerimizle yolları ayırma konusunda fikir birliğine vardık. Eski başkan Bent Ahlat’ı da disiplin kuruluna sevk ettik. Kendisini aklarsa geri dönebilir. Kendisiyle ilgili Cumhuriyet Savcılığı’na suç duyurusunda bulunacağız" dedi. 
 Altyapı liglerinden çekilme kararını da değerlendiren Süslü, "Federasyondan paralarımızı alamıyoruz. Almamız halinde hepsi icraya gidecek. Bu konuda çözüm yolu da bulamadık. Altyapı liglerindeki takımlarımızın haftada 3-4 deplasmanı oluyor. Onların masrafı ağır olduğu için çekilme kararına vardık. Ayrıca bir süre daha yolumuza genel menajersiz devam edeceğiz" diye konuştu. 
 -"İsimler değil Ankaragücü önemli"-
  
 Ankaragücü Kulübü Başkanı Atilla Süslü, şu an için isimlerin değil Ankaragücü’nün durumunun ön planda tutulması gerektiğini vurgulayarak, "Eğer gerçekten bizi düzlüğe çıkaracak bir isim çıkarsa, görevi teslim edebiliriz, bu konuda bir sıkıntımız yok. Buna herkes dahil, herkese aynı mesafedeyiz. Yeter ki Ankaragücü’ne hizmet etsinler. Bizim için isimler değil Ankaragücü önemli" ifadelerini kullandı. 
 -"Gider çok, para yok"-
  
 Başkan Atilla Süslü, Ankaragücü’nün şu an içinde bulunduğu durum nedeniyle giderlerinin bir hayli fazla olduğunu söyleyerek, kulüpte para olmadığını söyledi. 
 Türkiye Futbol Federasyonu’ndan (TFF) 8 milyon 300 bin lira alacakları bulunduğunu kaydeden Süslü, şöyle devam etti: 
 "Bunu, icraya gitmesin diye faturalandırmıyorduk. Bent Ahlat, eski ortağı olan Söğüt İnşaat ile anlaşmış. Avukatlarla birlikte TFF’ye giderek faturayı yazdırmış. Federasyon da daha önceki dönemlerle ilgili 4 milyon lirayı avans olarak göndermiş ama hepsi icraya gitmiş. Biz de bunun karşılığında 4 milyon lira fatura yazdık ve 8 milyon 300 bin liralık faturayı geri aldık. Federasyona borcumuz kalmadı, 4 milyon lira da alacağımız bulunuyor ama bunu tahsil edemiyoruz. Çünkü alırsak icraya gidecek. Ayrıca Bent Ahlat’ın elinde Kardemir Karabükspor’dan gelen 126 bin liralık çek vardı. Buradan FIFA’ya ve bazı yerlere ödeme yapıldı ve 40 bin lira civarında bir miktar kaldı. Federasyondan yol masrafları için 37 bin lira alacağımız vardı. Bu para da çekildi ve 10 bin lira maaş ödemelerine gitti. Ancak kalan paralar nerede bilmiyoruz." 
 -"Transfer yasağını kaldıracak gücümüz yok"-
  
 Atilla Süslü, bu seneyi bu şekilde götürmek istediklerini, çünkü mevcut yönetim kurulunun transfer yasağını kaldırma gücünün olmadığını söyledi.
 Art arda FIFA’ya ödemeler yapmaları gerektiğinin altını çizen Süslü, "Bazı kulüplere ve futbolculara ödeme yapmak zorundayız. Bunları yapmamamız halinde puan silme cezasıyla karşı karşıya kalacağız. Şu an için bize acil olarak 140 bin lira civarında para gerekiyor. Biz de bu parayı bulabilmek için çabalıyoruz" ifadelerini kullandı. 
 Kimsenin kendilerine destek olmadığını belirten Süslü, şöyle devam etti: 
 "Kulübü herkese açtık ve delege olabileceklerini söyledik. Şu ana kadar kimse üye olmadı. Sadece 22 kişi üye yapıldı, onlar da benim kendi çevremden zorla getirdiğim insanlar. Ankaragücü’nü sevenler nerede? Delege olabilmek için bin lira ücret belirledik. En azından delege olarak kulübe katkı sağlayabilirler. Bent Ahlat delegelik için bazı kişilerden parasını almış ama dilekçeleri işleme koymamış. Biz tüm Ankaragücülüler’den delege olmalarını rica ediyoruz. Şu an için bir gelirimiz yok, yönetim kurulundan toplayacağımız paralarla yola devam edebiliyoruz. Gaziantepspor Kulübü’nden 900 bin lira alacağımız var. Bu konuyla ilgili çalışmalarımızı sürdürüyoruz. TFF Başkanı Yıldırım Demirören bu konuda bize kefil oldu ama ne kendisinden, ne de Gaziantepspor Kulübü’nden bir girişimde bulunuluyor. Artık yürüme şansımız kalmadı, biran önce bize verilen sözlerin tutulmasını rica ediyoruz." 
 -Bazı futbolcuların transferine onay-
  
 Takımın başına getirilen teknik direktör Mustafa Kaplan’ın Ankaragücülü olduğunu ve camiayı yakından tanıdığını vurgulayan Süslü, "Kendisinin bu zor zamanımızda bize faydalı olacağına inanıyoruz. Bazı futbolcularımıza da transfer teklifleri geliyor. Şu ana kadar 5 futbolcumuzla ilgili teklifler aldık. Ankaragücü’nün çıkarları doğrultusunda birkaç kişiyle yollarımızı ayırabiliriz" dedi. 
 -Aynı halı sahanın birden fazla kişiye kiralanması-
  
 Atilla Süslü, kulübün Makine Kimya Enstitüsü’nden (MKE) kiralanan Tandoğan’daki tesisler içinde bulunan halı sahanın, yasal bir geçerliliği olmamasına karşın Bent Ahlat tarafından birden fazla kişiye kiralandığını bildirdi. 
 Bir dönem bu konunun yönetim kurulu içinde de gündeme geldiğini vurgulayan Süslü, "Ancak biz Bent Ahlat’a tesislerin MKE’den kiralanmış olması nedeniyle, halı sahanın kiraya verilemeyeceğini söyledik. Kendisi birkaç kişiyle sahanın kiralanması için protokol yapmış. Bununla ilgili herhangi bir para alıp almadığını bilmiyorum ama bu protokollerin hiçbir geçerliliği yok" diyerek sözlerini tamamladı. 
 Buğra Ersavaş - AA