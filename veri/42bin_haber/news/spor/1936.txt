Yıldızlar kaybolmadı üçüncülük kazandı
Kars İl Emniyet Müdürlüğü'nün "Yıldızlar Kaybolmasın" projesiyle parlayan genç boksör Zeynep Gönç, Avrupa üçüncülüğü kazandı.
Milli sporcu Gönç, başarısında emeği olan Emniyet Teşkilatı'nı, İl Emniyet Müdürü Ercan Çakmak nezdinde antrenörü Vedat Demirkol, Proje Koordinatörü ve Şube Müdürü Yılmaz Acar'la birlikte ziyaret etti. 
Gönç'ü kabulünde konuşan İl Emniyet Müdürü Çakmak, "Yıldızlar Kaybolmasın" projesinin, Kars Valiliği koordinesinde kendileri tarafından yürütüldüğünü söyledi. Çakmak, "Bu projemiz, Sosyal Destekleme Programı (SODES) tarafından destekleniyor. Projesi kapsamındaki sporculardan Zeynep Gönç'in başarısı karşısında, duyduğum mutluluk bir kat daha arttı. Yıldız Bayanlar Avrupa Boks Şampiyonası'nda serhat şehrimizi ve ülkemizi başarıyla temsil ederek üçüncü olan Zeynep kızımız, hepimizin göğsünü kabartmıştır. Bu başarının artarak devam edeceğine inancımı belirtirken kendisinden daha büyük başarılar beklediğimi dile getirmek isterim. Neden bu güzel şehrimizde, olimpiyat oyunlarında bayrağımızı göndere çektiren Zeynep'ler yetişmesin?" dedi. Gönç'ün kendisini, ailesini ve hocalarını tebrik eden Ercan Çakmak, "Çocuklarımız, sporla hem kötü alışkanlıklardan korunuyor hem de katıldıkları yarışmalarda güzel dereceler elde ediyorlar. Projemizde de çocuklarımızı hem kötü alışkanlıklardan korumak hem de suça sürüklenmelerinin önüne geçerek geleceğimiz için sağlıklı bireyler yetiştirilmesi amaçlanmıştır. Bugün bulunduğumuz nokta, projenin amacına ulaştığının en büyük göstergesidir. Emeği geçen herkese teşekkür ediyorum." şeklinde konuştu. 
İl Emniyet Müdürü Çakmak tarafından yarım altın ve çeşitli hediyelerle ödüllendirilen Zeynep Gönç de gösterilen yakın ilgi ve samimi desteklerden dolay Çakmak'ın şahsında bütün Emniyet çalışanlarına ve hocalarına şükranlarını dile getirdi.