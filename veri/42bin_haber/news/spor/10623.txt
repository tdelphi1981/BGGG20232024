Beşiktaş'tan 8 Mart Dünya Kadınlar Günü mesajı
Beşiktaş Kulübü, 8 Mart Dünya Kadınlar Günü nedeniyle kutlama mesajı yayımladı.
Siyah-beyazlı kulüpten yapılan açıklamada şu ifadelere yer verildi:

'Ülkemizde kadınların modern yaşamda yerinin ve kimliğinin hak ettikleri noktaya yükselmesi Cumhuriyetimizin kurucusu Gazi Mustafa Kemal Atatürk'ün girişimleriyle başlamış ve Türk kadını, yaşamın her alanında kendisini gösterme fırsatı elde etmiştir. Atatürk'ün çağdaşlaşma felsefesinin temel direği olan kadınlarımız, ülkemizin modernleşmesi yönünden de belirleyici bir unsur olmuştur.

Annelik gibi kutsal bir görevin yanı sıra iş yaşamında da önemli görevler üstlenen kadınlarımız, aile ve ülke ekonomisine önemli katkılar sağlamaktadır. Kulübümüz bünyesinde de birbirinden değerli kadın sporcularımız ve çalışanlarımız Beşiktaşımızı ileriye taşımak için emek vermektedir.

8 Mart Dünya Kadınlar Günü'nü kutlar, kadınlarımıza aile ve iş yaşamında sağlık, başarı ve mutluluk dileriz.'

Öte yandan, 8 Mart Dünya Kadınlar Günü nedeniyle Beşiktaş Erkek Basketbol Takımı'nın THY Avrupa Ligi Top 16 turu F Grubu 10. haftasında bu akşam İspanya temsilcisi Caja Laboral ile saat 20.00'de Abdi İpekçi Spor Salonu'nda oynayacağı maçı kadın taraftarların ücretsiz izleyebileceği açıklandı.