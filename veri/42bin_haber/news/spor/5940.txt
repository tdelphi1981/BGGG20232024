Yarı finalin adı El Clasico
 
 İspanya Kral Kupası'nda Barcelona, Nou Camp'ta 2-2 berabere kaldığı Malaga ile bu kez deplasmanda karşılaştı. Maç boyunca oldukça zorlanan Katalan ekibi, buna rağmen rakibini 4-2 mağlup etti ve yarı finale adını yazdırdı. Bu sonuçların ardından yarı finalde ise dev bir eşleşme ortaya çıktı. Ezeli rakipler Barcelona ile Real Madrid, final için kozlarını paylaşacak.
 
 Nou Camp'ta son dakikada bulduğu golle 2-2 beraberliği kurtaran ve tur için umutlanan Malaga, bu maça da hızlı başladı. Çok istekli bir oyun sergileyen ev sahibi, kalesinde ise beklemediği bir gol gördü.
 
 Xavi'nin verdiği harika ara pasıyla hareketlenen Dani Alves, kale sahası içine çevirdi. Orda boş kaleye kafa vuruşunu yapan Pedro, 9. dakikada takımını 1-0 öne geçirdi.
 
 Ev sahibi, bu gole cevap vermekte gecikmedi. Duda'nın pasıyla ceza sahasında topla buluşan Joaquin, köşeye şık bir vuruşla 12. dakikada 1-1'lik eşitliği sağladı.
 
 Bulduğu golün de moraliyle, güçlü rakibi Barcelona karşısında oldukça iyi bir oyun sergileyen Malaga, Barça'nın istediği oyunu sahaya yansıtmasına izin vermedi.
 
 Mücadelenin 37. dakikasında savunmanın arkasına sarkan Iniesta, topu üst direğe nişanladı. Bu pozisyon, aynı zamanda Barcelona'nın en net gol pozisyonu oldu. Messi de iki kez yakaladığı gol pozisyonunda, istediği gol vuruşlarını yapamadı.
 
 Maçın ilk yarısı 1-1'lik eşitlikle sonuçlandı.
 
 İkinci yarıya hızlı giren Barcelona, 49. dakikada savunma oyuncusu Gerard Pique ile 2-1 öne geçti ve avantajı yeniden ele geçirdi.
 
 Bu golün ardından Barcelona, daha rahat bir oyun sergiledi. Malaga'nın atakları karşısında çok iyi kontra atağa çıkan Katalan ekibi, zaman zaman 3. gole çok yaklaştı.
 
 Mücadelenin 68. dakikasında ise çok ilginç bir pozisyon yaşandı. Malaga ceza sahasında yaşanan pozisyonda Fabregas, kale sahası içinde yerde kaldı. Ancak hakem bu pozisyonda oyunu durdurmadı ve Malaga kontra atağında skor 2-2 oldu. Ceza sahası çizgisinde topla buluşan Santa Cruz, yerden düzgün bir vuruşla Pinto'yu avladı.
 
 Barcelona, Malaga'nın umutlarını ise 76. dakikada noktalandırdı. Fabregas'ın muhteşem pasıyla savunmanın arkasına sarkan Iniesta, yerden düzgün bir vuruşla takımını yeniden öne geçirmeyi başardı.
 
 Maça son noktayı ise 80. dakikada Messi koydu. Dani Alves'in sağdan ortasında, düzgün bir kafa vuruşu yapan Messi, takımını 4-2 öne geçirdi ve skoru belirledi.
 
 Bu sonucun ardından yarı finale yükselen Barcelona, Real Madrid ile eşleşti.
 
 NTV Spor
  