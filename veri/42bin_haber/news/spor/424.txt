Kartal Avcısı Andersen
Avustralyalı yıldız, Beşiktaş'a Arena'yı dar etti
 Sezonun ilk derbisinde F.Bahçe 13 sayı farktan geri döndü Kanarya Andersen'in müthiş oyunuyla Kartal'ı dize getirdi
 Beko Basketbol Ligi'nin ilk derbisinde kazanan taraf F.Bahçe Ülker oldu. Ülker Arena'da oynanan F.Bahçe-Beşiktaş maçını, Kanarya Andersen'in müthiş oyunuyla 83-74 kazanmayı başardı. 
  BEŞİKTAŞ dev derbiye 10-0'lık seriyle başladı. Bu skordan sonra toparlanan F.Bahçe, farkı eritti ve çeyreği 20-17 geride kapattı.
 İKİNCİ çeyreğe Beşiktaş, Jerrels'in sayılarıyla başlarken F.Bahçe'de Andersen farkı tek hanelerde tuttu. Periyodun tamamında oynayan Avustralyalı bu bölümde 11 sayı kaydederken, Kartal devreyi 44-39 önde kapattı.
 VİDMAR ÇABALADI FAKAT! 
 ÜÇÜNCÜ çeyreğe Vidmar'ın sayılarıyla önde giren Beşiktaş'a karşılık F.Bahçe, Bogdanovic'in performansıyla maça tutundu, periyodu 68-64 önde bitirdi. Son çeyreğe de iyi başladı. Euroleague'de Panathinaikos'u deviren F.Bahçe en sonunda forma giren Andersen'in katkısıyla Kartal'ı da yenmeyi başardı.
 SAVAŞ çıkarttı
 Maçta Bogdanovic ile tartışan Oğuz Savaş'ı koçu Pianigiani oyundan aldı. Bu duruma sinirlenen Oğuz elindeki havluyu yere fırlattı.
 Pası bilmiyorlar
 Beşiktaş'ın koçu Erman Kunter mağlubiyeti değerlendirdi: 'F.Bahçe maçı bize sert geldi. Türkiye'de oyuncular pas vermeyi bilmiyor, öğrenmemiş kimse. Modern basketbolun pasla oynanabileceğini düşünüyorum. Gel orada dur. Öbürü gelsin orada dursun. Perdeleme yapamıyorlar.' 
 F.Bahçe koçu Piangiani ise galibiyet sonrasında şunları söyledi: 'Maça çok yumuşak başladık. Maçı kazanmamız bizim için önemli. Takım olarak beraber hareket edip, ortaya bir irade koymamız çok önemliydi. Tam olarak hazır değiliz. Biz gençlere yatırım yapıyoruz. Kazandığımız için çok mutluyuz.'
 4 yabancıda ikinci vaka
 F.Bahçe Ülker-Beşiktaş derbisinin üçüncü periyodunda Erman Kunter, Tutku Açık'ı kenara çekip oyuna Markota'yı aldı. Beşiktaş bir anda sahada 4 yabancı oldu. Bunu fark eden Serhat Çetin, koşup Tutku'yu kolundan tuttu ve tekrar saha içine aldı. Serhat Çetin, Damir Markota'ya oyuna girmemesini söyledi. 
 KUNTER de hatasını düzelten Serhat'a teşekkür etti. Şaşkına dönen Markota'ya da Türkiye'deki yabancı sınırlamasıyla ilgili oyun kuralları anlatıldı. Erman Kunter, daha önce de Anadolu Efes ile oynanan Cumhurbaşkanlığı Kupası maçında sahaya 4 yabancı sürmüştü. Fazla yabancı oynatmanın cezası teknik faul.