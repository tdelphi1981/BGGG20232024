Manisaspor seri peşinde
Manisaspor Teknik Direktörü Reha Erginer: Deplasmandan galibiyetle dönerek serimizi 3 maça çıkarmak istiyoruz dedi.PTT 1. Lig ekiplerinden Manisaspor'un teknik direktörü Reha Erginer, TKİ Tavşanlı Linyitspor deplasmanından üç puanla dönerek galibiyet serilerini 3 maça çıkarmak istediklerini bildirdi. Erginer, Tarık Almış Spor Tesisleri'nde düzenlediği basın toplantısında, Adana Demirspor maçını geride bıraktıklarını ve bu hafta oynayacakları TKİ Tavşanlı Linyitspor maçına odaklandıklarını söyledi.

Yakaladıkları seriyi devam ettirmek istediklerini kaydeden Erginer, sözlerini şöyle sürdürdü:

Her maçın ayrı değeri, ayrı önemi var. Bu maç da seriyi devam ettirmek için büyük önem arz ediyor. Galibiyetle dönerek serimizi 3 maça çıkarmak istiyoruz. Her maç zor, hedefsiz takım yok, bazıları düşmemeye oynuyor. O yüzden her maç zor geçecek. İstediklerimizi sahaya yansıtamazsak rakibin kim olduğu fark etmiyor. Bizim ne yapacağımız daha önemli. Gelecek hafta kendi sahamızda Göztepe ya da deplasmanda oynayacağımız Samsunspor maçını şimdiden düşünmüyoruz. Bizim yüzde 100 odaklandığımız maç TKİ Tavşanlı Linyitspor maçı.

Gazetecilerin sorularını da yanıtlayan Erginer, hedeflerinin Süper Lig'e çıkmak olduğunu belirterek, Hedefimiz Süper Lig, tabii ki herkes birinci olarak çıkmak ister ama önemli olan çıkmak. Önümüzdeki 9 haftalık uzun zorlu bir maraton var. Uzun diyoruz ama göz açıp kapayana kadar bitecek. Üst üste alınan iki beraberlik sonrasında aldığımız iki galibiyetle kamuoyunda takımımız hakkındaki hava da değişti diye konuştu.Erginer, cezalı Fuchs dışında eksik oyuncu olmadığını sözlerine ekledi.

Manisaspor'un başarılı kalecisi Volkan Babacan da TKİ Tavşanlı Linyitspor maçına iyi hazırlandıklarını, telafisi olmayan haftalara girdiklerini ve puan kaybetmek istemediklerini kaydetti.