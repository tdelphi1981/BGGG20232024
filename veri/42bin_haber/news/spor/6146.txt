Hacettepe Üniversitesi'nde 'pes etmek' yok
Beko Basketbol Ligi'nde sezonun ilk yarısını son sırada bitiren Hacettepe Üniversitesi'nde başantrenör Alp Bayramoğlu, ikinci yarıdan umutlu.Alp Bayramoğlu, büyük bir çekişme içinde geçen Beko Basketbol Ligi'nin 2012-2013 sezonunun ilk yarısını istedikleri yerde tamamlayamadıklarını belirterek, puan cetvelinde son sırada bulunduklarını hatırlattı.
Puan cetvelinin incelendiğinde son sıralarda yer alan takımlar arasında büyük kopmaların olmadığını ifade eden Bayramoğlu, İlk yarının son haftasında sahamızda Antalya Büyükşehir Belediyesi maçını kaybetmemiz bizim için büyük dezavantaj oldu. Ligin alt sırasında 5-6 takım kümelenmiş gibi görünüyor. Bir galibiyet aldığınızda üst gruba yaklaşmış veya dahil olmuş oluyorsunuz dedi.

Bayramoğlu, ligin ikinci yarısında önlerinde 15 karşılaşmanın bulunduğunu ifade ederek, bu bölümde sabırlı şekilde hedefe kilitlenip mücadele vereceklerini dile getirdi.

Ligin son sırasında olmamıza rağmen ikinci yarıdan umutluyuz diyen Bayramoğlu, şöyle devam etti:  Umutlar tükenmiyor ama işimiz de çok zor. Bu da bir gerçek. Mantıklı, objektif, gerçekçi olarak baktığımızda tabiki en altta olan takım şu an biziz. En önemli düşme adaylardan birisi gibi görünüyoruz ama biz hem oyuncular, hem teknik heyet olarak eğer sabırlı olursak, mücadeleyi bırakmazsak özellikle mental olarak hazırlığımızı iyi yaparsak başarılı olacağımıza inanıyoruz. O kapasitedeyiz çünkü.

Bahane bulmaya gerek yok

Bayramoğlu, kulübün sezon başında yaşadığı maddi sıkıntıların bugün bulundukları konumla çok fazla ilgili olduğuna inanmadığını anlatarak, Bulunduğumuz duruma bahane bulmaya gerek yok. Çünkü çok güçlü bir lig yaşanıyor. Başarısız olduğunuz zaman herkes oturup düşünür bunun etkileri ne diye. Bence bunların önemi yok. Önemli olan burada hedefe kilitlenmek. Ben bahane bulmak istemiyorum açıkçası diye konuştu.
Ligde sahalarında Pınar Karşıyaka ile sahalarında yaptıkları ve kaybettikleri maçın ardından yaptığı konuşmada bulunduğu serzenişlerin hakemlerin yönetimiyle direkt ilgili olmadığını da kaydeden Bayramoğlu, ligin son sırasında bulunmalarını hakem kararlarına bağlamayacağını ifade etti.
Bayramoğlu, ligde hakem hatalarının yaşandığını ancak kendilerinin de çok hataları bulunduğuna işaret ederek, şöyle konuştu:
Bizim son dakikalarda kendi hatalarımız yüzünden kaybettiğimiz bir çok maç var. Onları da göz önünde bulundurmak lazım. Bir tek 'hakemler şöyle böyle' demek doğru değil. Ben çoğu hakemin bu ligde çok değerli insanlar olduğuna inanıyorum. Çoğunu da tanıyoruz zaten. O yüzden tek hedef sahadaki mücadele. Onu doğru yapmamız lazım. Saha dışı etkinler üretmeye, bahane bulmaya kalkarsanız binlercesini bulursunuz.

Takımdan gidenler ve gelenler

Alp Bayramoğlu, ikinci yarı öncesinde takımdan 2 oyuncu kaybettiklerini belirterek buna karşın iki oyuncu transferi gerçekleştirdiklerini anımsattı.

Takımdan Adnan Önder Külçebaş'ın Basketbol Erkekler İkinci Ligi'nde mücadele eden Trabzonspor'a gittiğini, Cameron Banner ile de yolları ayırdıklarını vurgulayan Bayramoğlu, İlk yarının son haftalarında Richardo Marsh'ı transfer etmiştik. Kadromuza şimdi de kısa oyuncu olarak ABD'li Dwight Hardy'i dahil ettik. Bu iki oyuncuyla birlikte biraz daha güçlendiğimizi düşünüyorum. Fiziksel olarak hazırız. Sene başındaki o psikolojik sağlamlığı, ritmi de yakalayabilirsek ikinci devre bizim için çok farklı geçebilir ifadelerini kullandı.

Bayramoğlu, ikinci yarının ilk maçında yarın sahalarında Aliağa Petkim'i konuk edeceklerini bildirerek, bu karşılaşmada taraftarlarını da yanlarında görmek istediklerini sözlerine ekledi.