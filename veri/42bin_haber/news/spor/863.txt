Alparslan Arslan yeni başkan seçildi
Türkiye Geleneksel Spor Dalları Federasyonu'nun 3'üncü Olağan Genel Kurulu'nda başkanlığa Alparslan Arslan seçildi.Ankara Double Tree by Hilton'da gerçekleştirilen genel kurulda divan başkanlığını Hatip Çopur yaptı. Yönetim Kurulu faaliyet ve denetleme kurulu raporları ibra edilerek, federasyonun tahmini bütçesi onaylandı.

Bu arada divan kuruluna 28 delegenin imzasıyla verilen kuraş branşının Geleneksel Spor Dalları Federasyonu'na katılmasına ilişkin önerge, genel kurul gündemine alındı, ancak yapılan oylama sonucunda teklif kabul edilmedi.

Sağlık sorunları nedeniyle yeniden aday olmayan başkan Fatih İstanbulluoğlu, oy verme işlemi öncesi yönetim ve denetim kurulu raporlarını ibra eden delegelere teşekkür etti.

Göreve geldikleri 2004'ten sonra 8 yıl boyunca ellerinden geleni yaptıklarını kaydeden İstanbulluoğlu, tek aday olan Alparslan Arslan'ı desteklediğini açıklayarak, konuşmasını tamamladı.

Başkanlık için yapılan oy verme işlemi sonucunda seçime toplam 183 delegeden 128'i katıldı. Tek başkan adayı olan Prof. Dr. Alparslan Arslan, 117 delegenin oyunu alarak, Türkiye Geleneksel Spor Dalları Federasyonu başkanı oldu. Divan Kurulu tarafından 8 oy geçersiz sayılırken, 3 zarf ise boş çıktı.
Arslan, seçimden sonra yaptığı konuşmada tesisleşme konusuna özellikle önem vereceklerini belirterek, Geleneksel Spor Dalları Federasyonu'na bağlı branşları, uluslararası arenalara taşımak için gayret göstereceklerini ifade etti.

Birlik ve beraberlik içinde olunduğunda başarının da geleceğini belirten Arslan, seçime katılan bütün delegelere teşekkür etti.

-Kurullar-

Federasyonun yeni yönetim, disiplin ve denetleme kurulları şöyle oluştu:
Yönetim Kurulu: Ramazan Korkmaz, Ayhan Buzlak, Yaşar Bayar, Mustafa Küçükmeral, Murat Kölemenoğlu, Ahmet Tüzün, Günal Genç, Gökalp Ceylan, Şahin Hopur, Mehmet Öztürk, Fahrettin Şolpan, Halik Koşar, İsmail İpek ve Murat Şahin
Disiplin Kurulu: Tevfik Gülsoy, Bekir Samat ve Murat İkizler
Denetim Kurulu: Zeki Akal ile Derviş Ortasarı