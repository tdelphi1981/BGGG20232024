Saka: Bu lig sürprizlere çok açık
Aliağa Petkim'in genel menajeri Birtan Saka, ligde oynayacakları Olin Edirne maçından galip ayrılarak yükselişe geçmek istediklerini söyledi.Birtan Saka,ligin 6'ncı haftasında kendi sahalarında Olin Edirne'yi ağırlayacaklarını, bu maçta galip gelmenin kendileri açısından önemli olduğunu belirtti. Ligde her takımın birbirini yenebilecek güçte olduğuna dikkati çeken Saka, şöyle konuştu:

Antalya Büyükşehir'e kendi sahamızda yenildik. Olin Edirne ise Antalya Büyükşehir karşısında galip geldi. Biz de Türk Telekom deplasmanından galibiyetle ayrıldık. Beko Basketbol Ligi sürprizlere son derece açık bir lig. Maçlardan önce mutlak favori olarak gösterilebilecek takım sayısı çok az. Aliağa Petkim olarak bu ligde üst sıralara yükselmeyi hedefliyoruz. Olin Edirne galibiyetiyle de yükselişe geçmek istiyoruz.
Sezon başından bu yana ilk defa takımda sakat oyuncu bulunmadığı, ancak bazı oyuncuların antrenman ve maç eksiği olduğunu ifade eden Saka, Shumpert'in takımla birlikte antrenmanlara başladığını, Holloway'in ise takıma uyum sağladığını söyledi.

Aliağa Petkim-Olin Edirne arasındaki karşılaşma 18 Kasım Pazar günü saat 16.00'da Enka Spor Salonu'nda oynanacak.