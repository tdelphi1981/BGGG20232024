Sırbistan sopayı gösterdi
Sırbistan hükümeti sporda şiddeti durdurmak için sert tedbirler alacağını açıkladı. 
Sırbistan Başbakan Yardımcısı ve Savunma Bakanı Aleksander Vuçiç, ülkenin Partizan ve Kızılyıldız basketbol takımları arasında pazar günü oynanan Radivoy Koraç Kupası final maçında çıkan olayların ardından, spor sahalarındaki şiddet olayları sorununun çözümü için yeni tedbirler alacaklarını açıkladı.

Aleksander Vuçiç, konuya ilişkin basın mensuplarına yaptığı açıklamada, alacakları yeni tedbirlerin şimdiye dek uygulanan güvenlik tedbirlerinden çok daha sert olacağını vurguladı.

Spor sahalarında yaşanan şiddet olaylarının sorumlularının hak ettikleri cezaları bulacaklarını belirten Vuçiç, öncelikli adım olarak spor müsabakalarında devamlı olarak şiddet olaylarına neden olan kimselerin analiz edileceğini söyledi.

Sırbistan'ın orta kesimlerindeki Kraguyevats kentinde pazar günü oynanan ve Partizan ile Kızılyıldız basketbol takımlarının karşı karşıya geldiği Radivoy Koraç Kupası final maçında skor 43-43 iken iki takımın taraftarları sahaya girmiş, güvenlik güçlerinin müdahalesi sonucunda maç ertelenmişti.

Karşılaşma sırasında yaşanan olayların ardından ertelenen maç dün yine aynı sahada, ancak boş tribünler önünde oynandı. Maçı Kızılyıldız 78-69 kazanırken, ülkede maçta çıkan olaylara yönelik tartışma halen devam ediyor.