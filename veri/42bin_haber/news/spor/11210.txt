Trabzonspor, Bursa yolcusu
Trabzonspor, Spor Toto Süper Lig'de 15 Mart Cuma deplasmanda Bursaspor ile yapacağı maç için yarın Bursa'ya gidecek.
Ligde zor günler geçiren ve düşme hattından uzaklaşmak isteyen bordo-mavililerde Kulüp Başkanı Sadri Şener ve yönetim kurulu üyelerinin tamamına yakınının da Bursa deplasmanına giderek takıma destek vereceği bildirildi.

Kulüp Genel Sekreteri Hasan Yener, AA muhabirine yaptığı açıklamada, Bursaspor ile ligde çok önemli karşılaşma yapacaklarını belirterek, 'Yönetim kurulunun tamamına yakını da bu maçta olacak. Bugüne kadar olduğu gibi bu zorlu maçta da yine takımımızın yanında yer alacağız' dedi.

Yener, Bursaspor'un ligin iyi futbol oynayan takımlarından biri olduğunu ifade ederek, 'Son derece pozitif, ofansif futbol oynayan takımlardan biriyle karşılaşacağız. Ligdeki sıralamada da iyi yerdeler. Çok zor maç olacak' ifadelerini kullandı.

Bursaspor deplasmanında 3 puan almalarının hedeflerinden biri olduğunu söyleyen Yener, 'Ben inanıyorum futbolseverler, zevkli, çekişmeli güzel bir maç izleyecek ve maçtan sonra gülen taraf biz olacağız' diye konuştu.

-Kafkas, gençleri izledi-

Bu arada, bordo-mavili kulüpten yapılan açıklamada, Trabzonspor Teknik Direktörü Tolunay Kafkas'ın Mehmet Ali Yılmaz Tesisleri'nde Akademi Ligi'nde Trabzonspor ile Fenerbahçe U16 takımları arasında oynanan ve 1-1 biten karşılaşmayı yardımcılarıyla birlikte takip ettiği bildirildi.

Kafkas'ın tüm altyapı takımlarında forma giyen oyuncuları yakından izlemeye devam ederek genç oyunculara mesaj verdiği de belirtildi.