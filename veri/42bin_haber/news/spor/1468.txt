Banvit, Oliver Baskets'e fark attı
Basketbolda ULEB Avrupa Kupası'nda Banvit, sahasında Almanya'nın S. Oliver Baskets takımını 101-82 mağlup etti. 
Maça iki takım da tempolu başladı. Banvit'in pota altından Stimac ve Chuck Davis ile bulduğu sayılara konuk ekip, Ben Jacobsen ve Alex King ile karşılık verdi ve ilk 5 dakika 13-13 eşitlikle geçildi.

Bu dakikadan sonra hücumda top kayıplarına engel olamayan Banvit, Oliver Baskets hücumlarına çözüm üretemeyince ilk çeyreği 10 sayı farkla (22-32) geride kapattı. Alman ekibinin ilk çeyrekteki 8'de 6'lık üçlük oranı, farkın oluşmasındaki en büyük etken oldu.

İkinci çeyreğe savunmada daha hareketli başlayan Banvit 14. dakikada Kalin Lucas'ın basketiyle farkı 8 sayıya (31-39), 15. dakikada Keith Simmons'ın üçlüğüyle de 1 sayıya kadar indirdi (40-41).

18. dakikada Stimac'ın basket faulü sonrası gelen itirazlar sonrası verilen teknik faulü iyi değerlendiren ev sahibi ekip 49-43'lük üstünlüğü yakaladı. Bu dakikadan sonra iki ekip de karşılıklı sayılar buldu ve ilk yarı 54-50 Banvit'in üstünlüğüyle sona erdi.

İkinci çeyrekte yakaladığı tempoyu, ikinci yarıda da sürdüren Banvit, 22. dakikada Sammy Mejia'nın üçlüğüyle farkı 9 sayıya kadar çıkardı (61-52). Oliver Baskets adına John Little 27. dakikada attığı üçlükle farkı 1 sayıya indirdi (63-62). Hücumdaki temposunu bir ara kaybeden Banvit, Kalin Lucas ve Kenan Bajramovic'in başarılı oyunuyla yeniden toparlandı ve farkı 7 sayıya çıkardı (69-62). Periyodun sonlarında iki takımda karşılıklı sayılar buldu ve Banvit son periyoda 76-71 üstünlükle girdi.

Banvit, son periyoda Keith Simmons'ın basketiyle başladı. Savunma baskısını maçın sonlarına doğru daha da arttıran Banvit, bitime 5 dakika kala 91-80 öne geçti. Bu dakikadan sonra oyunun kontrolünü kaybetmeyen ev sahibi ekip, farkı daha da açarak maçı 101-82 kazanıp, gruptaki ilk galibiyetini elde etti.