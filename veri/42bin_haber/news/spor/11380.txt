Vrba: "Kazanmamız gerekirdi"
Viktoria Plzen Teknik Direktörü Vrba, Fenerbahçe maçıyla ilgili olarak "Bu performanstan sonra kazanmamız gerektiğini düşünüyordum ama olmadı" dedi. 
Vrba, maçtan sonra düzenlenen basın toplantısında yaptığı açıklamada, iki maçı da değerlendirmek gerektiğini belirterek, "Plzen'deki ilk maçta biraz daha iyi performans sergileyebilirdik. Napoli'yi geçtikten sonra Plzen'de Fenerbahçe'ye mağlup olmamız bizi kupa dışında bıraktı" dedi.

Deplasmanda Fenerbahçe karşısında iyi oynadıklarını vurgulayan Pavel Vrba, "Bugün iyi oynadık. Kendi oyuncularımıza çok teşekkür ediyorum. Bu performanstan sonra kazanmamız gerektiğini düşünüyordum ama olmadı" ifadelerini kullandı.

Vrba, Fenerbahçe'nin Avrupa liglerinde daha tecrübeli bir takım olduğunu kaydederek, şunları söyledi:

"Bizim Avrupa Ligi'nde ikinci senemiz. Buna rağmen gayet iyiyiz. Avrupa Ligi'nde eleme turlarında ilk karşılaşmaları hep deplasmanda oynamıştık. İlk kez bu eşleşmede ilk maçı sahamızda yaptık. Bu bizim için dezavantaj oldu. Fenerbahçe hem maddi olarak hem de Avrupa Ligi'nde tecrübe olarak daha ileri turlarda
görebileceğimiz bir takım. Çeyrek finale kalan diğer takımlara kafa tutabilecek bir ekip."