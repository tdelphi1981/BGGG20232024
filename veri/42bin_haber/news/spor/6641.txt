Orduspor Atanda Ayila Yussuf'u kiraladı
Orduspor, Dinamo Kiev'de forma giyen Nijeryalı defans oyuncusu Atanda Ayila Yussuf'u sezon sonuna kadar renklerine bağladı.
Kulüp Başkanı Nedim Türkmen AA muhabirine yaptığı açıklamada, transfer çalışmaları kapsamında Nijeryalı defans oyuncusu Atanda Ayila Yussuf'u, Dinamo Kiev takımından 6 aylığına kiraladıklarını bildirdi.

Türkmen, '1 Şubat tarihinde sona erecek ara transfer dönemine kısa bir süre kaldı. Bu tarihe kadar transferlerimizi gerçekleştireceğiz. Takıma iki yerli, iki de yabancı oyuncu katmış olacağız. Bu transferlerden biri de anlaşma sağladığımız Dinamo Kiev takımında oynayan defans oyuncusu Atanda Ayila Yussuf. Bu oyuncuyu 6 aylığına takımımıza kiraladık. Nijeryalı oyuncunun takımımıza hayırlı olmasını diliyorum' dedi.

Nedim Türkmen, devre arasında transfer yapmanın zor olduğuna işaret ederek, 'Hiçbir takım oynayan oyuncusunu vermek istemiyor. Almak istiyorsanız çok büyük bedeller ödemek zorunda kalıyorsunuz. Arjantin'in 2'inci Ligi'nde oynayan bir futbolcuya talip olduk. Bonservis bedeli normal rakamından çok yukarılara çıkarıldı. Bu nedenle söz konusu oyuncudan vazgeçtik' diye konuştu.