Lazio teknik direktörü: Fenerbahçe güçlü bir takım ama...
Futbolda, UEFA Avrupa Ligi çeyrek finalinde Fenerbahçe ile eşleşen İtalya'nın Lazio takımının teknik direktörü Vladimir Petkovic, Fenerbahçe'nin güçlü ve saygın bir takım olduğunu ancak yenilmez olmadığını söyledi.
Lazio'nun 49 yaşındaki teknik direktörü Petkovic, takımının UEFA Avrupa Ligi çeyrek finalinde Fenerbahçe ile eşleşmesini kulübün internet sitesinde değerlendirdi.

Türk takımlarının deplasmanda kolay kazanamadıklarını belirten Petkovic, 'Fenerbahçe, güçlü ve saygın bir takım ama yenilmez değil. Biz sakince onların taraftarlarına hazırlanmalıyız. Nasıl oynayacağımızı biliyoruz' ifadesini kullandı.

Fenerbahçe'ye karşı bu dördüncü ya da beşinci maçı olacağını anlatan Petkovic, 2010-2011 sezonunda kendisinin İsviçre'nin Young Boys takımının başındayken, Fenerbahçe'yi Avrupa Şampiyonlar Ligi 3. ön eleme turunda elediklerini hatırlattı. Tecrübeli teknik adam, Young Boys maçında Fenerbahçe taraftarının, 90 dakika boyunca takımı desteklediğini ancak maçın sonunda da elenmelerine karşın kendilerini alkışladığını dile getirdi.

Petkovic, Fenerbahçe'nin deplasmanda daha iyi futbol oynayabildiğini, evindeki maçlarda ise işler yolunda gitmediği zaman baskı altında kaldığını ifade ederek, 'Onlar, yıldız oyunculara sahipler. Emre gibi deneyimli oyuncuları var. Güçlü oyunculara sahipler' değerlendirmesini yaptı.

Lazio'nun Boşnak asıllı İsviçreli çalıştırıcısı Petkovic, UEFA Avrupa Ligi'nde bu noktadan sonra kolay takım veya eşlemenin olmadığını da belirtti.