Basketbol Yıldız Kız Milli Takımı kampta
2013 Yıldız Kızlar Avrupa Basketbol Şampiyonası'na hazırlanan Türk Milli Takımı, 4 günlük ara kamp çalışmalarına başladı.Türkiye Basketbol Federasyonu'ndan alınan bilgiye göre, Abdi İpekçi Spor Salonu'nda bir araya gelen milliler, başantrenör Halil Demirbilek yönetiminde ilk idmanını gerçekleştirdi. Yıldız Kız Milli Takımı, akşam saatlerinde Bayrampaşa Spor Salonu'nda bir çalışma daha gerçekleştirecek. Antrenman sonunda değerlendirmede bulunan başantrenör Halil Demirbilek, 4 gün sürecek kamp çalışmalarına 18 sporcuyla başladıklarını belirterek, şunları kaydetti:

Önümüzdeki kamplar süresince birçok oyuncuyla çalışma şansı bulacağız. Bu yaş grubundaki bütün oyuncuları bundan sonraki kamplarda denemek istiyoruz. Daha sonra en iyi 12 kişilik oyuncu kadrosunu oluşturup ülkemizi Avrupa Şampiyonası'nda başarılı bir biçimde temsil etmek istiyoruz. Son yıllarda Türk kadın basketbolunun dünyada yükselen grafiğini altyapı milli takımlara yansıtmak istiyoruz. Kadın basketboluna hizmet eden kulüp ve antrenörlere çok teşekkür ediyorum.

Yıldız Kız Milli Takımı'nın kamp çalışmaları 18 Kasım Pazar günü tamamlanacak.