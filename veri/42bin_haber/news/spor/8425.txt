Milli atlet sezonu açtı
Avrupa Şampiyonu ve olimpiyat beşincisi milli atlet Nevin Yanıt, 2012-2013 sezonunu iki özel yarışmayla açtı.İlk olarak 8 Şubat'ta Almanya'nın Düsseldorf kentinde katıldığı özel yarışta bayanlar 60 metre engellide hatalı çıkış yaparak elenen Yanıt, ardından 10 Şubat'ta Belçika'nın Gent kentindeki özel yarışta aynı kategoride 8.19'luk derece yaptı.

2012 Londra Olimpiyatları'nda 100 metre engellide finale yükselerek kısa mesafede final koşan ilk Türk atlet olan ve finaldeki 12.58'lik derecesiyle 5. sırayı alan milli atlet, kendini çok iyi hissettiğini söyledi.

Bu iki yarış benim için sezonu açma yarışıydı, elbette gerçek performansım bu değil diyen Yanıt, şunları söyledi:
Düsseldorf yarışı sezonun ilk yarışı olması nedeniyle önemliydi ama orada hatalı çıkış yaparak elendim. Gent'te ise iyi çıkış yaptım, ancak 3. engele takıldım ve dengemi kaybettim. Yarışı yarıda bırakmamak için koştum ve 8.19'luk derece yaptım. Bu derecelerin beni etkilediğini söyleyemem. Kendimi gayet iyi hissediyorum. Ne kadar çok yarışırsam benim için o kadar iyi. Bu yarışlarda sadece kendimi deniyorum.

Gerçek performansını 23 Şubat'ta İstanbul'da yapılacak Balkan Salon Atletizm Şampiyonası'nda görme fırsatı bulacağını kaydeden Yanıt, Aklımda bu sezona dair bir derece var tabii ki, bu yaptığım antrenmanlara göre belirlediğim bir derece ama şu an bunu söylemek istemiyorum. Bu sezon da elimden gelenin en iyisini yapacağım dedi.

Milli atletin antrenörü Cüneyt Yüksel de, asıl açılışı Balkan Şampiyonası'nda yapacaklarını dile getirdi ve şunları söyledi:
Bunlar sadece deneme yarışlarıydı. Sezonun ilk yarışında şanssızlık yaşadık. Bu yarışlarda Nevin'i deneme şansımız oluyor ama asıl durumu Balkan Şampiyonası'nda netleşecek. Avrupa Şampiyonası'nda ise madalyadan başka bir şey düşünmüyoruz.