Olympiakos 82-71 Fenerbahçe Ülker
Fenerbahçe Ülker Basketbol Takımı, THY Avrupa Ligi Top 16 turu 6. hafta maçında deplasmanda Yunanistan temsilcisi Olympiakos'a 82-71 mağlup oldu. Karşılaşmanın ilk yarısnın son dakikalarında birbirine giren ve yumruklaşan Acie Law ile Romain Sato hakemler tarafından oyundan atıldılar.
Pire'deki Barış ve Dostluk Spor Salonu'nda oynanan karşılaşmanın sadece ilk yarısı büyük bir çekişmeye sahne olurken, ikinci periyodun son dakikalarında yaşanan kavga ve Romain Sato'nun oyundan atılmasıyla fark açılmaya başladı. Üçüncü periyotta da çok kötü bir oyun sergileyen Fenerbahçe Ülker, farkın açılmasına engel olamadı. 

OLYMPIACOS 82-71 FENERBAHÇE ÜLKER / WEB TV

Son periyoda 19 sayı önde giren Olympiakos oyunu rolantiye alırken maçı yedekleriyle tamamladı.

Bu sonucun ardından F.Bahçe Ülker 6. maçında 5. mağlubiyetini alırken, Olympiakos ise 3. galibiyetine ulaştı. Grupta önümüzdeki hafta iki temsilcimiz Fenerbahçe Ülker ve Beşiktaş karşı karşıya gelecek.  
Salon: Pire Barış ve Dostluk
Hakemler: Fernando Rocha (Portekiz), Olegs Latisevs (Letonya), Luiz Lopes (Portekiz)
Olympiakos: Spanoulis 15, Papanikolaou 5, Antiç 4, Law 12, Perperoglou 5, Printezis 13, Hines 10, Sloukas 9, Mavroeidis, Geceviçius 1, Shermandini 8, Powell
Fenerbahçe Ülker: McCalebb 20, Bogdanovic 20, Sato, Batiste, Andersen 18, Kaya Peker 2, Oğuz Savaş, Tripkovic 5, Barış Ermiş 4, İlkan Karaman 2, Mehmet Şanlı, Metecan Birsen
1.Periyot: 23-24
Devre: 43-37
3.Periyot: 68-49

MAÇIN AYRINTILARI

Karşılaşma iki takımın karşılıklı basketleriyle başladı. Fenerbahçe Ülker, periyodun bitimine 5 dakika kala McCalebb'in üç sayılık basketiyle farkı 5 sayıya çıkararak skoru 15-10'a getirdi. Başantrenör Bartzokas'un aldığı moladan sonra Olympiacos, 7-0'lık bir seri yakalayarak, periyodun bitimine 2 dakika kala skoru 21-19'a getirdi. Periyot, McCalebb'in basketi ile 24-23 Fenerbahçe Ülker'in üstünlüğüyle sona erdi. İkinci periyot, Printezis'in üç sayılık basketiyle başladı. Her iki takımın karşılıklı basketleriyle devam eden periyotta tempo daha düşüktü. Periyodun bitimine 4 dakika 25 saniye kala Law'un basket faulüle Olympiacos farkı 7 sayıya çıkararak skoru 36-29'a getirdi. Devre, Olympiakos'un 43-37 üstünlüğüyle tamamlandı.

Üçüncü periyot Sloukas'ın basket faulüyle başladı. Yüksek tempoyla devam eden periyot, bitime 6 dakika 14 saniye kala Shermandini'nin basketiyle fark maçta ilk defa 12 sayıya çıkarak 53-41 Olympiakos lehine oldu. Sarı-lacivertlilerin hücümda sayı üretememesi nedeniyle fark giderek açıldı ve periyodun bitimine 2 dakika 30 saniye kala 20 sayıya çıktı: 63-43 Bu periyot da 68-49 Olympiakos'un üstünlüğüyle bitti. 

Dördüncü periyotta tempo skordaki fark nedeniyle düşüktü. Olympiakos periyot boyunca farkı koruyup maçı 82-71 kazandı.