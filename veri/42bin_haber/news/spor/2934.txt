Şampiyonun buluşması
Olimpiyat şampiyonu milli atlet Aslı Çakır Alptekin, ilkokul öğrencileriyle bir araya geldi.Merter Fatih Koleji'ne eşi ve aynı zamanda antrenörü İhsan Alptekin ile birlikte gelen Aslı Çakır Alptekin, burada minik öğrencileri tarafından çiçeklerle karşılandı.

Kendisi için hazırlanan videoyu izlerken göz yaşlarına hakim olamayan milli atlet, öğrencilere Hepinizin bir hedefi olsun. İnsanoğlunun isteyince yapamayacağı hiçbir şey yok. Hayallerinizin peşinden koşun diyerek tavsiyelerde bulundu.

Merter Fatih Koleji tarafından, Yılın sporcusu seçilen ve plaketini okul müdürü Cafer Coşkun'un elinden alan başarılı sporcu, daha sonra Fatih Kolejleri arasında düzenlenen atletizm yarışmasında birinci olan öğrencilerle spor salonunda kısa bir koşu yaptı.

Aslı Çakır Alptekin basın mensuplarına yaptığı açıklamada, aldığı olimpiyat şampiyonluğundan sonra Türkiye'de atletizmde bir patlama yaşandığını vurgulayarak, hedefinin 2013 Akdeniz Oyunları'nda ve ardından düzenlenecek dünya şampiyonasında madalya almak olduğunu kaydetti.