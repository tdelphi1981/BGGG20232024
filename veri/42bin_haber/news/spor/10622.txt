Gakgoşlar küme düşme hattından kurtulmak istiyor
Spor Toto Süper Lig'in 3. haftasından itibaren küme düşme potasında yer alan Sanica Boru Elazığspor, hafta sonu sahasında konuk edeceği Orduspor'u yenerek sıralamada tehlikeli bölgenin üstüne çıkmayı hedefliyor.
8 sezon aradan sonra Süper Lig'e yükselen Elazığspor, bu sezon bir türlü istediği sonuçları elde edemedi. Lige Fenerbahçe ile 1-1 berabere kalarak başlayan Elazığ ekibi, ilk haftayı 1 puanla 10. sırada tamamladı.

İkinci haftada deplasmanda Trabzonspor'a 2-0 yenilerek 15. sıraya gerileyen Elazığ temsilcisi, 1 Eylül 2012'de Kasımpaşa'ya 3-0 mağlup olarak ligde 3. hafta sonunda 1 puanla son sırada kaldı.

Üst üste 11 hafta adeta ligin dibine demir atan Elazığspor, 14. haftada Kardemir Karabükspor'u deplasmanda 1-0 yenerek 17'nci sırada yer buldu, 15. haftada ise Mersin İdmanyurdu'nu iç sahada 1-0 mağlup ederek 16. sıraya yükseldi.

Ligin ilk yarısını 16 puanla 16'ncı sırada tamamlayan Elazığ ekibi, 15. haftadan bu yana 16. sıradan bir türlü kurtulamadı. Ligde 24. hafta sonunda 27 puanla 16. sırada yer alan Sanica Boru Elazığspor, 29 puanla 11. sırada bulunan Orduspor ile hafta sonu sahasında yapacağı maçı kazanarak ligde kalma yolunda önemli bir adım atmayı hedefliyor.

Geride kalan 24 haftanın 22'sini son 3 sırada bitiren Gakgoşlar, Orduspor maçından galip ayrılarak 189 gün aradan sonra puan cetvelinde küme düşme hattının üzerinde yer almak istiyor.

İki takım arasında ligin 8. haftasında Ordu'da oynanan maç 2-2'lik skorla sona ermişti.

-Genel menajer Öztürk-

Sanica Boru Elazığspor Kulübü Genel Menajeri Özgür Öztürk, AA muhabirine yaptığı açıklamada, Orduspor'a karşı çok önemli bir maça çıkacaklarını söyledi.

İki takımın da bu maçı çok dikkate aldığını belirten Öztürk, Orduspor'u mağlup edebilecek güçte olduklarını kaydetti.

Maçı kazanmaları halinde 16. sıradan üste çıkacaklarını vurgulayan Öztürk, camianın puan cetvelinde küme düşme potasının üzerinde yer almanın özlemini duyduğunu belirterek, 'Son 3 sıradan çıkabileceğimiz bir şans var elimizde' dedi.

Son haftalarda kazandıkları puanlarla, rakipleriyle aralarındaki puan farkını azalttıklarını belirten Öztürk, 'İçerisi, dışarısı fark etmez, oynayıp, kazanabiliriz. Son iki haftada aldığımız galibiyetlerle bunu gösterdik. Dolayısıyla herkes sıkıldı bu durumdan. Şehir, hoca, oyuncu, biz de son üçte olma durumunu kabullenmiyoruz' diye konuştu.