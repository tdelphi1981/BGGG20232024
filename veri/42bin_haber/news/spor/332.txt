"Gakgoşlar" 181 gün sonra 3 puanla tanıştı
Spor Toto Süper Lig'in yeni ekiplerinden Sanica Boru Elazığspor, deplasmanda karşılaştığı Gençlerbirliği'ni 2-1 mağlup ederek, taraftarına 181 gün aradan sonra 3 puan armağan etti.En son galibiyetini teknik direktör Bülent Uygun yönetiminde geçen sezon PTT 1. Ligi'nin (o dönem ki ismi Bank Asya 1. Ligi) 33. haftasında 6 Mayıs'ta sahasında Bucaspor karşısında 2-1'lik skorla elde eden Elazığspor, Süper Lige çıkmayı garantilediği bu maçın ardından 3 puana hasret kaldı.

Ligde yaptığı 10 maçta (1'i geçen sezon, 9'u bu sezon) galibiyet sevinci yaşayamayan Elazığ ekibi, 181 günlük galibiyet hasretini dün Gençlerbirliği deplasmanında noktaladı. Başkent ekibini 2-1 yenerek 6 ay sonra taraftarına 3 puan armağan eden Gakgoşlar, puanını 8'e yükseltti.
Elazığspor'da, ligde uzun bir aradan sonra gelen galibiyetin sevinci yaşanıyor.

-Yılmaz Vural yönetimindeki ilk galibiyet-

Bülent Uygun ile yolları ayrıldıktan sonra teknik direktör Yılmaz Vural'la anlaşan Elazığspor, Gençlerbirliği'ni yenerek bu sezon ligdeki ilk galibiyetine imza attı. 

Yılmaz Vural yönetiminde ligdeki 3. maçına çıkan Elazığspor, Gençlerbirliği karşılaşması öncesinde Vural yönetiminde 2 maçtan da beraberlikle ayrılmıştı.

Ligde yaptığı 10 maçın 1'inden galibiyetle, 5'inden beraberlikle ve 4'ünden mağlubiyetle ayrılan Elazığ ekibi, 11. haftada Kayserispor'u konuk edecek.

-Galibiyet serisi yakalamayı hedefliyoruz-

Kulübün genel menajeri Özgür Öztürk, yaptığı açıklamada, uzun bir aradan sonra gelen galibiyetin çok anlamlı olduğunu belirterek, doğru zamanda 3 puan kazandıklarını söyledi.

Süper Lig'deki puan tablosuna bakıldığı zaman, henüz bir şey kaybetmediklerini ve her takımın kendine göre şansı olduğunu vurgulayan Öztürk, Bu 3 puanın değerli olması için diğer maçları da kazanmamız lazım. Elazığspor olarak hafta sonu yapacağımız Kayserispor maçını da kazanarak galibiyet serisi yakalamayı hedefliyoruz dedi.

Gençlerbirliği galibiyetini, zor günlerinde hep yanlarında olan taraftarlara hediye ettiklerini belirten Öztürk, taraftarlardan Kayserispor maçında tribündeki yerlerini almalarını istedi.