Meilutyte 15 yaşında dünyayı sallıyor
İstanbul'da devam eden 11. Dünya Kısa Kulvar Yüzme Şampiyonası'nın kadınlar 50 metre kurbağalama finalinde 15 yaşındaki olimpiyat şampiyonu Litvanyalı Ruta Meilutyte altın madalya kazandı. 
Sinan Erdem Spor Salonu'nda gerçekleştirilen şampiyonanın ikinci gün akşam seansında kadınlar 50 metre kurbağalama finalinde Meilutyte, 29.44'lük derecesiyle şampiyona rekoru kırdı ve birinci oldu. Litvanyalı genç sporcu, ilk gün seçmelerde (29.56) ve yarı finalde de (29.51) şampiyona rekoru kırmıştı.

Kadınlar 50 metre kurbağalamada Jamaikalı Alia Atkinson 29.67'lik derecesiyle gümüş, Avustralyalı Sarah Katsoulis de 29.94'lük derecesiyle bronz madalya aldı.