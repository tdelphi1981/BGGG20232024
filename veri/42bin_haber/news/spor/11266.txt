Ankaragücü galibiyete prim verdi
PTT 1. Lig takımlarından Ankaragücü'nde yönetim, 3-2 kazanılan 1461 Trabzon maçı galibiyetini primsiz bırakmadı.Alınan bilgiye göre, Ligin son sırasında yer alan ve düşme hattından kurtulabilmek için büyük çaba harcayan sarı-lacivertlilerde, alınan galibiyetle moralleri yerine gelen futbolcular, yönetim kurulundan gelen prim haberiyle sevindi. 1461 Trabzon maçı sonrasında soyunma odasına gelen Kulüp Başkanı Mehmet Yiğiner, galibiyet primi vereceğini açıklamıştı. Yönetim, bugün maç primi olan 6'şar bin lirayı futbolcuların hesabına yatırdı.

Ankaragücü Teknik Direktörü Mustafa Kaplan, Başkanımız ve ekibi, göreve geldiği günden itibaren maddi ve manevi her konuda yanımızda oldu. Her zaman bizlere inandılar ve destek verdiler. Biz de bu desteği karşılıksız bırakmamak için çabalıyoruz. Başta Mehmet Yiğiner olmak üzere tüm yönetim kurulu üyelerine teşekkür ediyorum dedi.