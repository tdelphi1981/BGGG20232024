Mercedes-Benz Ege Kupası Manisa'da
Mercedes-Benz Ege Kupası 21-26 Ocak tarihleri arasında Manisa'da yapılacak.Türkiye Futbol Federasyonu (TFF) tarafından bu yıl 14. kez düzenlenecek Mercedes-Benz Ege Kupası, 21-26 Ocak tarihleri arasında Manisa'da yapılacak.

TFF'den yapılan açıklamaya göre, turnuvaya bu yıl Türkiye 16 Yaş Altı Milli Futbol Takımı'nın yanı sıra, Yunanistan, Norveç, Danimarka, Fransa, Belçika, Ukrayna ve Çek Cumhuriyeti takımları katılacak.

İlk kez 1999'da üç takımın katılımıyla Bora Öztürk Turnuvası adıyla düzenlenen, 2005'te ise gerçekleştirilmeyen kupada Türkiye 6 kez birinci oldu. Son 4 yılın şampiyonu Fransa'nın 5 kez ilk sırayı aldığı organizasyonda Ukrayna ve Rusya da 1'er kez şampiyonluk elde etti.

2002'den itibaren Ege Kupası adıyla düzenlenmeye başlanan turnuvaya şimdiye kadar 19 farklı ülkenin genç milli takımları katıldı. Belçika 10, Romanya, Yunanistan ve Ukrayna da 9'ar kez katılarak turnuvada en fazla yer alan ekipler oldu.

Türkiye'nin ev sahibi sıfatıyla tüm turnuvalarda yer aldığı organizasyonda ay-yıldızlılar bugüne kadar 50 maç oynadı. Bu maçlarda 32 galibiyet elde eden Türkiye, 12 beraberlik, 6 da yenilgi aldı. Türkiye, bu karşılaşmalarda 108 gol atarken, 48 golü de kalesinde gördü.