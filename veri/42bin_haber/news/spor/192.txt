Beni Türk yapın
Cristian Baroni Yıldırım'dan böyle bir istekte bulundu
 AZİZ YILDIRIM: Cristian geçen gün bana geldi, 'Türk vatandaşı olmak istiyorum. Başkan beni Türk yapın' dedi
 Cristian Baroni: Ailece buradayız, mutuyuz. Neden olmasın. Zaten kayınpederim de altyapıda görev yapıyor
 Alaattin METİN
 F.Bahçe'de Alex gittikten sonra saha içi liderliğine Cristian Baroni soyundu. Aykut Kocaman'ın verdiği görevi hakkıyla yerine getirip güvenini boşa çıkarmayan Brezilyalı futbolcu, UEFA Avrupa Ligi'nde deplasmanda oynanan son iki maça damgasını vurdu. 4-2 kazanılan Borussia Mönchengladbach maçında fileleri 2 kez havalandırıp, ülke puanı açısından son derece kritik AEL karşılaşmasında Egemen'in golünün asistini yapan sambacı, futbolu dışında yaşantısıyla da artık bizden biri oldu çıktı.
 BAŞKAN'LA KONUŞMUŞ
 BİR ara ayrılığın eşiğine geldiği F.Bahçe'ye sıkıca bağlanan Baroni'yle AEL Limassol maçı dönüşü karşılaştık. Daha önce yöneticilere Türkçe öğrenmek istediğini söylemiş, hoca tutmalarını istemişti. Başkana sordum, şöyle anlattı: 'Cristian geçen gün bana geldi. Sohbet ederken, Türk vatandaşı olmak istediğini söyledi. 'Başkan, beni Türk yapın' dedi.'
 KAYINPEDERİ ALTYAPIDA
 ŞAŞIRDIM, benim bildiğim Brezilyalı futbolcular çifte vatandaşlık konusuna pek sıcak bakmıyor. Gerçi içlerinden Türk vatandaşı olanlar var. Ancak, bu durumda Brezilya vatandaşlığı haklarında kısıtlama oluyormuş. Cristian'a sordum: 'Türk vatandaşı olmak istiyormuşsun.' Doğruladı ve şunları söyledi: 'Ben Türkleri çok seviyorum. Kayınpederim de F.Bahçe alt yapısında görevli. Ailece buradayız, mutluyuz. Neden olmasın.'
 ALEX DE İŞLEM BAŞLATMIŞTI
 F.BAHÇE'DE daha önce de Alex için Türk vatandaşlığı başvurusu yapılmıştı. Ancak bürokratik engeller yüzünden iş uzamış ve Başbakan Recep Tayyip Erdoğan, tecrübeli yıldızın kendisini ziyareti sırasında, 'Ne oldu senin bu vatandaşlık işin?' diye sormuştu.
 Mayıs'ta masaya geliyor
 F.BAHÇE, Cristian'dan, Cristian da F.Bahçe'den memnun. Bu yüzden sezon başında sözleşmesindeki opsiyon maddesi yürürlüğe girmiş ve 2015'e kadar uzatılmıştı. Daha önce 1.3 milyon euro alan Cristan, şu anda 1.8 milyon euro kazanıyor. Tüm maçlarda oynarsa 400 bin euro da bonus... Ancak o sözleşmesinde yazılı olan rakamın yükseltilmesini istiyor. Bu yüzden tarafların Mayıs ayında masaya oturacakları öğrenildi.
 Ailesi de çok mutlu
 21 Temmuz 2009'da  Andre Santos'la birlkte F.Bahçe'ye gelen Cristian Baroni, Sarı-Lacivertli kulüple olan sözleşmesini de uzattı. Brezilyalı futbolcunun yanı sıra ailesi de Türkiye'yi çok seviyor.