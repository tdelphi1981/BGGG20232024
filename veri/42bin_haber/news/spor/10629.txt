İlk 'büyük' galibiyetinin peşinde
Spor Toto Süper Lig'de yarın sahasında Beşiktaş'ı konuk edecek Trabzonspor, bu sezon üç büyük rakibi karşısındaki ilk galibiyetini hedefliyor.
Ligin 5'inci haftasında deplasmanda Fenerbahçe ile 0-0, ligin 8'inci haftasında deplasmanda Beşiktaş ile 1-1, ilk yarının son haftasında ise sahasında Galatasaray ile 0-0 berabere kalan bordo-mavililer, ligin 22. haftasında sahasında sarı-lacivertli takıma 3-0 mağlup olarak İstanbul'un üç büyük takımına karşı galip gelemedi. Bu maçlarda 3 beraberlik, 1 mağlubiyet alan Karadeniz ekibi, Beşiktaş'ı mağlup ederek bu kez söz konusu rakipleriyle oynadığı maçlardaki ilk galibiyetini almak istiyor.

FIRTINA GÖRÜŞME ODASINDA 
Kafkas'ın ikinci büyük maçı
Trabzonspor'da Teknik Direktör Şenol Güneş'in takımdan ayrılmasının ardından göreve gelen Tolunay Kafkas, bordo-mavili takımın başında ikinci büyük maçına çıkacak. Kafkas ile ligin 22. haftasında çıktığı Fenerbahçe maçında 3-0 mağlup olan bordo-mavililer, Beşiktaş karşısında galip gelmeye çalışacak.

Yener: İnşallah istediğimiz gibi olur
Kulüp Genel Sekreteri Hasan Yener ise yaptığı açıklamada, bordo-mavili takımın bu sezon üç büyük rakibi karşısında maç kazanamamasına ilişkin olarak, İnşallah bu kez istediğimiz gibi olur. Ama bunu gerçekleştirecek olan bu maçta mücadele edecek futbolcular ve bunu yönlendirecek teknik kadromuzdur. Onlar da bu işin bilincinde. Onlar da bu sonuçları kendilerine yakıştırmıyorlar. Umarım hepimizin istediği olur dedi.

Puan cetvelindeki yerlerine bakılmaksızın Trabzonspor-Beşiktaş maçlarının ligde en zor maçlardan biri olduğunu ifade eden Yener, şunları söyledi: Bu maçlar çok kaliteli, zevkli, çekişmeli geçmesi beklenen maçlardan biridir. Futbol Şube Sorumlumuz Yılmaz Büyükaydın, futbolcu arkadaşlarla sürekli görüşüyor, sorunlarını dinliyor. Motivasyon açısından Tolunay Hoca ile hareket ediyor. Umuyorum futbolcular biraz daha maçın önemini kavrayacaklardır, bu şekilde daha iyi motive olacaklardır. Bizim futbolcu kalitemizden bir endişemiz yok. Ama Trabzonspor futbolcu kalitesinin çok çok altında oynuyor, bu da işin bir gerçeği. Beşiktaş maçında kalitelerini sahaya yansıtacaklardır.