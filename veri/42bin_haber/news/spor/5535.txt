Messi: Ben kimim ki?
2012 FIFA Ballon d'Or'unun sahibi Arjantinli yıldız, kendisini Michael Jordan, Muhammed Ali ve Husain Bolt gibi spor efsaneleriyle kıyaslamanın delilik olduğunu söyledi.
Futbolun yıldızı Lionel Messi, kendisinin Muhammed Ali, Michael Jordan ve Husain Bolt gibi farklı sporların efsaneleriyle kıyaslanmayı rahatsız edici bulduğunu söyledi.

Son zamanlarda futbolun efsaneleriyle kıyaslanmaktan dünya sporlarının efsaneleriyle kıyaslanmaya başlayan gol makinesi, bu tip karşılaştırmaların delice olduğunu ve kendisini de rahatsız ettiğini söyledi. Son senelerde oyunuyla futbolu domine eden yıldız, aktif futbol hayatını sona erdirene kadar da bu tip konular hakkında konuşmak istemediğini söyledi.

El Periodico de Catalunya'nın yazdığına göre Arjantinli golcü, "Kıyaslanmayı hiç sevmiyorum, ben kimim ki kendimi bir başkasıyla kıyaslayayım? Ben sadece işimi yapıyorum ve futbol hayatım bittiğinde işimi ne kadar iyi yapıp yapmadığımı göreceğiz." şeklinde konuştu.

Kendisine karşı en sert eleştirileri gene kendisinin yaptığını belirten ve kolay kolay tatmin olmadığının altını çizen Leo Messi, "Messi'nin en büyük eleştirmeni gene Messi. Bir şeyi doğru ya da yanlış yaptığımda bunu en iyi ben biliyorum. Ben kendimin bir numaralı eleştirmeniyim." ifadelerini kullandı.

25 yaşındaki yıldız, bu sezon çıktığı 20 La Liga maçında fileleri 29 kez havalandırmayı başardı.