Fikret Orman şampiyonluğun formülünü verdi
Beşiktaş Kulübü Başkanı Fikret Orman, UEFA Şampiyonlar Ligi'nde Almanya temsilcisi Schalke 04'ü yenerek çeyrek finale yükselen Galatasaray'ı tebrik etti.
Fikret Orman, Avea ile yapılan sponsorluk anlaşmasının tanıtımı için düzenlenen toplantının ardından basın mensuplarının gündeme ilişkin sorularını yanıtladı.

Galatasaray'ın çeyrek finale yükselmesine sevindiğini kaydeden Orman, 'Galatasaray camiasını ve Galatasaraylıları tebrik ediyorum. Rakiplerimizin yenilmesiyle sevinen başkan modeli değilim. İkisinin de (Galatasaray ve Fenerbahçe) kazanmasından bir Türk vatandaşı olarak keyif alıyorum. Dün de maçı keyifli bir şekilde seyrettim. Son dakikada atılan gol de mutluluk verdi. Rakiplerimizi tebrik ediyorum. Seneye darısı başımıza inşallah' diye konuştu.

-'23 puan alırsak'-

Fikret Orman, ligde geride 9 maç kaldığının hatırlatılıp, şampiyonluk için kaç puan alınması gerektiğinin sorulması üzerine de, '23 veya 27 puan arası olabilir. 23 puan alırsak şampiyonluk için yeterli olur diye düşünüyorum' şeklinde konuştu.

Şampiyonluk mücadelesi yaptıkları rakipleriyle maçlarının kalmadığını anlatan başkan Orman, 'Fenerbahçe ve Galatasaray ile derbi maçlarını oynadık. Artık biz kendi işlerimize bakıp, kendi maçlarımızı kazanmaya gayret edeceğiz' ifadelerini kullandı.

-'Milli maç arası avantaj'-

Önümüzdeki hafta milli maçlar nedeniyle lige ara verileceğini hatırlatan başkan Orman sözlerini şöyle sürdürdü:

'Bu ara özellikle sakatlarımızın geri dönmesi açısından avantaj getirecektir. Almeida bu hafta dönüyor, Dentinho başladı, Mustafa Pektemek döndü, Veli'de bir sıkıntı yok. Beşiktaş'ın en büyük sıkıntılarından biri sakatlıktı. İki haftalık ara olacak, bunun da bizim için avantaj olacağını düşünüyorum.'

-'Duygusal bir açıklama'-

Demirören Ailesi'nin, 'Artık Beşiktaş'ın ismini duymak istemiyoruz' açıklamasında bulunduğunun belirtilmesi üzerine de Fikret Orman, 'Duygusal bir açıklama. Demirören Ailesi; Erdoğan Bey, Yıldırım Bey, Beşiktaş'la özdeşleşmiş kişiler. Duygusal bir açıklama olarak diye nitelendiriyorum, daha fazla bir yorum da yapamayacağım' şeklinde konuştu.

-Aziz Yıldırım'ın PFDK'ya sevki-

Fikret Orman, basın mensuplarının, Fenerbahçe Kulübü Başkanı Aziz Yıldırım'ın Bursaspor maçında soyunma odası koridorunda hakeme yönelik söylemleri nedeniyle PFDK'ya sevk edildiğini belirtip, bu konuda ne düşündüğünü sorması üzerine de, 'Herkesin bir tarzı var. Bizim yönetim tarzımız bu tarzda değil. İlk günden beri de bunlara riayet etmeye çalışıyoruz. Dost camianın başkanının yapmış olduğu hareketle ilgili yorum yapmak benim açımdan doğru değil. Onların bileceği, kamuoyunun değerlendirebileceği bir iş' diyerek sözlerini tamamladı.