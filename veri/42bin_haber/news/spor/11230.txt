Selçuk Şahin: Bizim için, Türk futbolu için...
Fenerbahçeli futbolcu Selçuk Şahin, UEFA Avrupa Ligi 3. tur rövanşında yarın Çek Cumhuriyeti temsilcisi Viktoria Plzen ile karşılaşacakları maçın çok zor geçeceğini söyledi.
Fenerbahçe Şükrü Saracoğlu Stadı'nda düzenlenen basın toplantısında konuşan Selçuk, yarın hem kendileri hem de Türk futbolu için çok önemli bir maça çıkacaklarını belirtti. Tecrübeli futbolcu, ilk maçta deplasmanda elde ettikleri 1-0'lık skor avantajlarının olduğunu hatırlatarak, şöyle konuştu:

'Bizim için, camia için ve Türk futbolu için çok önemli bir maç oynayacağız. İlk maçta avantaj elde ettik ama sonuçta daha turu geçmedik. Bir maç daha var. Belki rakip ilk maçtan sonra kamuoyunda güçsüz olarak gösterildi. Biz rakibimizin gücünü biliyoruz. Hocamızda bunu bize söylüyor. Aynı ciddiyetle oynayacağız. Hiç kolay olmayacak. Bazı insanlar kolay olacağını düşünebilir, ama biz öyle düşünmüyoruz.'

-'Gidebildiğimiz yere kadar gitmek istiyoruz'-

Karşılaşmanın, Fenerbahçe'nin cezası nedeniyle seyircisiz oynanacak olmasının kendilerini olumsuz etkileyeceğini de vurgulayan Selçuk Şahin, 'UEFA Avrupa Ligi'nde çeyrek final oynamak ve gidebileceğimiz yere kadar gitmek istiyoruz. Bunun bilincindeyiz. Yarın da Plzen'deki gibi mücadele edip, turu geçen taraf olmak istiyoruz' ifadelerini kullandı.

Selçuk Şahin, bir basın mensubunun 'İlk yarının ardından takımdaki pozitif değişimi neye bağlıyorsun?' sorusuna, şu cevabı vererek sözlerini tamamladı:

'Ligin ilk yarısı bizim için olumsuz geçti. Sonra kendi aramızda toplandığımızda, özellikle Antalya kampında hocamızla yaptığımız görüşmelerde yanlışların farkına vardık. Herkes eteğindeki taşları döktü. Sonra hem oyun hem de güven anlamında üste çıktık. Önemli maçlar oynadık ve çoğundan başarıyla ayrıldık. İlk yarıya göre daha başarılıyız. Devre arasında aramıza katılan arkadaşlarımızın da bunda etkisi var. Güçlü olan takımımıza güç kattılar. Konuştuğumuz şeylerin arkasında durmak adına, mağlup duruma düşsek bile maçı çevirmek adına elimizden geleni yapıyoruz. Bu havayla gidersek 3 kulvarda da ilerleyebiliriz. İnşallah başarılı olan taraf biz oluruz.'