Simeone'den Emre'ye övgü
Atletico Madrid Teknik Direktörü Diego Simeone, Emre Belözoğlu'na övgüler yağdırdı. 
Atletico Madrid Takımı Teknik Direktörü Diego Simeone, ara transfer döneminde Fenerbahçe'ye giden Emre Belözoğlu için "Ayrılırken kulübe teşekkür etmesi ve takıma karşı olan tavrı, onu takım içinde daha fazla yüceltiyor" dedi.

Simeone bugün düzenlediği basın toplantısında, yaklaşık 6 ay Atletico Madrid forması giyen Emre ile çok sık konuşmalar yaptığını belirterek, "Onunla her zaman konuştuk. Çok tecrübeli, hiyerarşi kişiliği olan biri. Çalışmak için çok büyük heyecanla buraya geldi" değerlendirmesini yaptı.

Öte yandan Simeone, geçen hafta oynanan maçta Real Betisli Antonio Amaya'nın, Diego Costa'ya tükürdüğü pozisyon hakkında görüşlerinin sorulması üzerine "Sahada olan sahada kalır" dedi.

Simeone, "Televizyon kameraları saha içinde ne var ne yok her şeyi gösterebiliyor. Futbol oynayan bizler biliyoruz ki maç içinde bazı anlar ve durumlar yaşanabiliyor ama sonrasında unutuluyor. Çünkü orada kalıyor" açıklamasını yaptı.