Kadın Futbolu Çalışma Grubu toplantısı
Kadın Futbolu Çalışma Grubu toplantısı İstanbul'da yapıldı.
Türkiye Futbol Federasyonu'ndan (TFF) alınan bilgiye göre, Kadın Futbolu Çalışma Grubu toplantılarının ilki Radisson Blu Hotel'de gerçekleştirildi.

İki gün süren toplantıya; TFF Kadın Futbolu Müdürü Erden Or, 17 Yaş Altı Kız Milli Takım Teknik Direktörü Talat Tuncel ve TFF Antrenör eğitimcileri Rasim Kara, Ömer Kaner, Müjdat Yetkiner ile Kadınlar 1. Lig'de yer alan 10 kulübün antrenörünün katıldığı kaydedildi. Hem teorik hem de pratik eğitimlerin verildiği organizasyonun saha çalışmalarında Ataşehir Belediyespor Kulübü'nün oyuncularının yer aldığı, toplantıya katılan antrenörlerin ayrıca (A) Milli Takım'ın Danimarka ile Türk Telekom Arena'da oynadığı tarihindeki 500. maçı da izlediği ifade edildi.

UEFA Study Group Scheme çalışmalarından esinlenerek hayata geçirilen bu projenin, Kadınlar 1. Lig'deki kulüplerin antrenörlerinin eğitimine odaklanma ve hem onların hem kadın futbolunun gelişimini sağlama amaçlarını taşıdığı açıklandı. 
Bu arada, Kadın Futbolu Çalışma Grubu toplantıları sezon içinde farklı illerde devam edecek.