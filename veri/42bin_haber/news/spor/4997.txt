'F.Bahçe'ye bir şok da biz yaşatacağız'
Sanica Boru Elazığspor Futbol Şube Sorumlusu Yüksel Aydın, Fenerbahçe ile oynayacakları lig maçı öncesinde iddialı açıklamalarda bulundu.
 2 Ocak'tan bu yana Antalya'da kampta bulunduklarını, yaşadıkları sıkıntılara rağmen kampın iyi geçtiğini söyleyen Elazığspor Futbol Şube Sorumlusu Yüksel Aydın, "Takımdan ayrılan ve yeni gelen arkadaşlarımız oldu. Hocamız yeni gelenleri maça en iyi şekilde hazırlamaya hazırlanıyor. Fenerbahçe'nin ligdeki durumu, özellikle son maçtaki Karabükspor yenilgisi bizleri ilgilendirmiyor. İnşallah sahada en iyi şekilde mücadele edeceğiz. Fenerbahçe'yi bir şok da biz yaşatacağız. Bu kadar iddialı konuşuyorum. Fenerbahçe'yi yenip geleceğiz" dedi.
 VURAL MADALYA TAKIP, KUPA VERDİ
 Bu arada, Elazığspor Teknik Direktörü Yılmaz Vural, Antalya'da özel bir turnuvanın ödül törenine katıldı. Park Antalya Spor Tesisleri'nde düzenlenen ve içinde Rusya'nın Rostov Takımı'nın alt yapısından gelen çocukların da bulunduğu küçük futbolculara madalya takıp, kupa verdi. Böyle bir turnuvaya davet edilmekten dolayı onur duyduğunu belirten Yılmaz Vural, "Yurt dışından gelen kardeşlerimle olmak hoş bir duygu. İnşallah buradaki çocuklardan ileride çok iyi oyuncular çıkacak" dedi. Küçük futbolculara madalya takarken espriler de yapan Vural, "Biz de çocuktuk. Çocuk sevindirmek güzel bir bir şey" diye konuştu. (DHA)