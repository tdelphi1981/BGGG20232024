Wenger'in prensi Kartal'ı uçuruyor
Sene başında Beşiktaş'a transfer olan 20 yaşındaki Oğuzhan Özyakup gösterdiği performansla büyük beğeni topluyor. Futbol dünyasına yön veren İngiliz Arsenal takımının teknik direktörü Arsene Wenger'in eski öğrencisi Oğuzhan kıvrak stili, oyun zekası ve hırsı ile siyah beyazlılara umut veren oyuncuların başında geliyor... 
 CEM KERPİÇÇİLER
  
 cem.kerpicciler@posta.com.tr
  
 Doğum Yeri: Hollanda
 Doğum Tarihi: 23.09.1992
 Boy: 1.78 cm
 Kilo: 68
  
 Beşiktaş’ta sezon öncesinde kısa bir süre yönetime giren İbrahim Altınsay’ın emaneti o. Beşiktaş’ın son dönemde umutlarını bağladığı, İnönü’de seyredenleri büyüleyen Oğuzhan Özyakup, 23 Eylül 1992’de Hollanda’nın Zaandam kentinde dünyaya geldi. Hellas Sport takımında futbola başlayan Oğuzhan Özyakup, 2002’de Hollanda futbolunun önemli takımlarından biri olan AZ Alkmaar’ın alt yapısına geçti. AZ Alkmaar’ın B1 ve A1 takımlarında forma giyen Oğuzhan Özyakup, Arsenal’in yetenek avcılarının ağına takıldı. ‘Avcılar’ Oğuzhan’ı uzun süre takip edip olumlu referans verdi. 
 Yaşıtları rüyasında görürken! 
  
 1 Eylül 2008’de Oğuzhan birçok yaşıtının yalnızca rüyasında görebileceği Arsenal’in altyapısında idmana çıkıyordu. 2011’de 17 yaşındayken A takım formasını giymeye başlayan Oğuzhan Özyakup, dünyaca ünlü yıldızlar Robin Van Persie ve Cesc Fabregas ile birlikte idmana çıkma şansı buldu. 2010-2011 sezonunda 51 numaralı formayı giyen Oğuzhan Özyakup, kadroda yer almasına rağmen sahaya çıkma fırsatı bulamadı. 2011-2012 sezonunda Manchester United deplasmanında ilk kez Premier Lig kadrosuna girdi ama maçı yedek kulübesinde tamamladı. Oğuzhan Özyakup, Arsenal formasıyla ilk profesyonel maçına 19 Eylül 2011’de çıktı. Bir İngiltere Lig Kupası maçında Shrewsbury Town takımı karşısına... 
 Van Persie’den hayat dersi 
  
 Yetenekleriyle göz dolduran ve gelecek vaat eden Oğuz Özyakup’a en fazla Robin Van Persie ilgi gösteriyordu. Oğuzhan, Robin Van Persie’nin kendisine nasıl yardımcı olup yol gösterdiğini şu sözlerle anlatıyordu: “Arsenal’da bir antrenmandan sonra ben tesislere girerken Robin Van Persie ‘Nereye gidiyorsun? Antrenmandan sonra özel çalışma yapman lazım, ben bile çalışıyorum. Sen neden çalışmayacaksın’ dedi.” Hollanda U-17 Milli Takımı’yla 2009 yılında Avrupa Şampiyonası’nda final oynayan Oğuzhan Özyakup’a ‘Yeni Cesc Fabregas’ yakıştırması yapılıyordu. 
 Arsene Wenger destek oldu
  
 İstikrar abidesi Arsene Wenger, Oğuzhan’a, “Sen geleceğin büyük bir futbolcusu olabilirsin. Onun için senin yanındayım. Sana çok güveniyorum. Ama unutma ki başarılı olman için çok çalışmalısın’ diyerek destek veriyordu. Önünde Wilshere, Cazorla, Frimpong, Ramsey, Arteta ve Diaby gibi isimler olunca kadroya giremeyen Oğuzhan Özyakup, Robin Van Persie’nin “Kendini gösterebileceğin bir takıma git” önerisini dinleyip bu sezon başında Beşiktaş’a transfer oldu. 
 ‘Oz Büyücüsü’ mutluluk saçıyor 
  
 Beşiktaş zor bir dönemden geçerken teknik direktörü Samet Aybaba’nın verdiği forma şansını iyi değerlendiren Oğuzhan Özyakup gösterdiği performansla hem arkadaşlarını, hem taraftarları hem de hocasını büyüledi. Takım arkadaşlarının ‘Oz Büyücüsü’ lakabını taktığı Oğuzhan Özyakup, Manuel Fernandes ile birlikte Beşiktaş’ın en önemli kozlarından biri haline geldi. Beşiktaş’ta oynamaktan büyük mutluluk duyduğunu söyleyen Oğuzhan Özyakup’un şu sözleri aynı performansı gösterdiği takdirde ‘Feda Kuşağı’nın en önemli evlatlarından biri olacağının en büyük göstergesi: “Beşiktaş’a gelirken maddi olarak hiçbir şey düşünmedim. Yaşanan sorunlar beni etkilemiyor. Sadece futbolu düşünüyorum. Beşiktaş için elimden gelen her şeyi yapıyorum.” 
 ZiDANE’A HAYRAN!
  
 “Benim için dünyanın gelmiş geçmiş en iyi oyuncusu Zinedine Zidane. Arsenal’de oynarken Cesc Fabregas’ı örnek almaya başladım. Herkesten iki hamle öncesini düşünüyor. Top kendisine gelmeden nereye pas vereceğine çoktan karar vermiş oluyor. Onunla beraber antrenman yapma şansına da sahip oldum. Kendisinden çok şey öğrendim. Çok çalışan iyi bir oyuncu. Robin Van Persie’nin disiplinine, oyun anlayışına ve tarzına hayranım. Bana çok katkısı oldu.” 
 Takımdaki en iyi arkadaşları: Mehmet Akgün, Ersan Gülüm, Olcay Şahan ve Veli Kavlak 
 En sevdiği yıldızlar: Eva Mendes, Will Smith 
 En sevdiği filmler: Scarface, Blood in Blood out 
 En sevdiği yemek: Makarna, pilav, tavuk. 
 (09.12.2012 tarihli Posta Karnaval'dan alınmıştır.)