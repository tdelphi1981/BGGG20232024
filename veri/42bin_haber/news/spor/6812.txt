'Yuvama döndüğüm için çok mutluyum'
Atletico Madrid’den transfer edilen yıldız oyuncu Emre Belözoğlu, yeniden Fenerbahçe’ye geldiği için mutlu olduğunu belirterek, Fenerbahçe’nin öz evladı olarak buraya geldiğini de sözlerine ekledi.
 Akşam saatlerinde Madrid’den özel uçakla saat 23.30 sularında, Sabiha Gökçen Havalimanı’na inen Emre Belözoğlu, FB TV’nin sorularını yanıtladıktan sonra, havaalanı çıkışında taraftarları selamlayarak, Sabiha Gökçen Havalimanı’ndan ayrıldı.
 "Şimdi birbirimize sarılmanın tam zamanı"
 Sabiha Gökçen Havalimanı’na iner inmez FB TV’nin sorularını yanıtlayan Emre Belözoğlu, sözlerine Fenerbahçe’ye geri döndüğü için çok mutlu ve gururlu olduğunu dile getirerek başladı ve ekledi:
 "Öncelikle çok mutluyum. Kısa bir ayrılık oldu ama buraya yepyeni duygularla gelmek benim ve ailem için iyi oldu. Her zaman çocukluğumun hayali olan yerde olmak gurur verici ve bunu ilk geldiğim 2008’de yılında da söylemiştim. Hem benim adıma, hem de Kulübüm adına bir ayrılık oldu ama çok güzel günler olacak. Bunu istiyorum. Bu transferde emeği geçen herkese teşekkürler. Başta Sayın Ali Yıldırım’a, Aykut Hocama ve Menajerime teşekkür ederim. Fenerbahçe’nin öz evladı olarak buraya gelmek çok güzel. Burada taraftar da karşıladı, bu büyük bir gurur. Benden beklenileni, yapacağım. Bundan önce de nasıl mücadele ettiysem bundan sonra daha fazlasını yapacağım. Şimdi birbirimize sarılmanın tam zamanı."
 "Kendimi buraya ait hissediyorum"
 Kısa bir ayrılık yaşanmasına rağmen kendini her zaman Fenerbahçe camiasına ait hissettiğini de dile getiren Belözoğlu,"Kısa bir ayrılık yaşadık ama gönlüm her zaman buradaydı. Fenerbahçe’nin başarılarıyla seviniyorduk, üzüntüleriyle üzülüyorduk. Burada yaşanılan duygular çok yüksek seviyede. Buraya kendimizi ait hissediyoruz. Takım 3 kulvarda da iyi. Ben de üstüme düşeni yapacağım" şeklinde konuştu.
 "3 kulvarda da başarılıyız"
 Sarı-lacivertli takımın 3 kulvarda da mücadele ettiğine ilişkin soruya ise, "Aslında bizim yaşadığımız süreç kolay değildi. Türk futbolunda böyle bir şeyi bizler yaşadık.  Hiç kimse yaşamadı. Bundan hepimiz alnımızın akıyla çıktık. Takım iyi gidiyor. Her şey yolunda. Avrupa Kupası’nda, Türkiye Kupası’nda ve Ligde de iyi durumdayız. Takım, taraftarın istediği futbolu oynuyor. Biraz daha ileriye götürmek için çalışacağım" şeklinde cevap verdi.
 "Bu taraftar önünde, bu şanlı formayı giymek gurur verici"
 Son olarak Fenerbahçe taraftarının kendisine göstermiş olduğu sevgiden söz eden başarılı oyuncu, "Taraftara çağrım, çok büyük bir camiaya geldim. Kapıları tekrar açtılar. Herkes bana sevgi gösterdi. Herkese teşekkürler. Pazar günü itibariyle bu büyük taraftarın önüne çıkmak ve şanlı formayı giymek gurur verici olacak" diyerek sözlerini noktaladı.
 Tuğba Belözoğlu: "Çok mutluyuz"
 Emre Belözoğlu’nun ardından söz alan Eşi Tuğba Belözoğlu da, yuvaya döndükleri için çok mutlu olduğunu söyleyerek, eşinin yeniden Fenerbahçe forması giyeceği için de gururlu olduğunu dile getirdi.