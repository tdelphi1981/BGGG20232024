Albayrak devre arasında uyardı!
Galatasaray'ın Cluj ile oynadığı karşılaşmanın devre arasında sarı-kırmızılı Abdurrahim Albayrak zeminde biriken yağmur suyunu temizleyen görevlileri uyardı.
 Türk Telekom Arena'da Galatasaray'ın Cluj ile oynadığı Şampiyonlar Ligi maçına şiddetli yağan yağmur damga vurdu. İlk 45 dakikada zemindeki su birikintileri nedeniyle futbolcular birçok kez topu kontrol etmekte zorlandı.
 Atak bir futbol sergileyen Galatasaray'ın Cluj kalesini baskı altına aldığı dakikalarda ise top zaman zaman suya takılarak sarı-kırmızılı futbolcuların pozisyon üretmesini zorlaştırdı.
 Karşılaşmanın devre arasında görevliler iki ceza sahası içindeki su birikintilerini temizlemek için çaba sarfetti. Galatasaray Kulübü Yönetim Kurulu Üyesi Abdurrahim Albayrak bu sırada görevlileri uyararak Fernando Muslera'nın koruyacağı kale önüne müdahele edilmemesini istedi.
 Albayrak'ın bu uyarısının ardından yalnızca Galatasaray'ın atak yapacağı ceza sahası içindeki su birikintileri temizlendi. (sporx)