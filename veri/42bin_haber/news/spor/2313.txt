Otopark krizi Ibra'yı PSG'den koparabilir
Haftasonu Lyon ile karşılaşacak PSG'de Ibrahimovic'in bugün yapılan antrenmana katılmaması spekülasyonlara neden oldu. Günün ilginç haberi...
 Fransa Ligi Ligue 1'de pazar akşamı Lider Lyon, kendisini 3 puan geriden takip eden Paris Saint-Germain'e konuk olacak.
 Fransızlar bu maça kilitlenmişken, Paris'ten gelen bir haber gündeme bomba gibi düştü.
 Paris Saint-Germain'in bugün yaptığı antrenmanda Zlatan Ibrahimovic'in olmaması kafalarda soru işaretleri oluşmasına neden olurken Fransızların ünlü gazetesi L'Equipe, İsveçli golcünün tek başına salonda çalıştığını yazdı. Diğer basın organları ise oyuncunun çalışmaya katılmamasını geçtiğimiz günlerde yaşanan bir olaya bağladı.
 ARABASINI GİRİŞE KOYDU
 İddialara göre geçtiğimiz günlerde antrenmana gelen Ibrahimovic arabasını teknik ekibe ait bölüme bırakmak istedi ancak bu park görevlisi tarafından red cevabı aldı. Bunun üzerine sinirlenen golcü oyuncu arabasını herkesin giriş ve çıkışını engelleyecek bir yere koydu.
 Fransa'da çıkan haberlerde Ibrahimovic ile Paris Saint-Germain arasındaki ilişkilerin oldukça yıprandığı ve kopma noktasına geldiği yazıldı.
 Pazar akşamı oynanacak kritik Lyon maçı öncesi bu durum Kulübün sahibi Nasser Al-Khelafi'yi tedirgin etti.
 Tüm bu olayları fırsat bilen İngiliz basını ise İsveçli yıldız takımdan ayrılabileceğini ve İki Premier League devi Chelsea ile Manchester City'nin bu durumu fırsat bilip, İsveçli golcüyü kadrolarına katmak için harekete geçeceğini iddia etti.
  