"Galibiyet serimiz sürecek"
Beko Basketbol Ligi takımlarından Royal Halı Gaziantep Büyükşehir Belediyesi, yakaladığı galibiyet serisini sürdürmek istiyor.Deplasmanda Mersin Büyükşehir Belediyesi, sahasında ligin güçlü ekiplerinden Beşiktaş ve son olarak deplasmanda Pınar Karşıyaka'yı yenerek üst üste üçüncü maçını kazanan Royal Halı Gaziantep Büyükşehir Belediyesi, hafta sonu sahasında yapacağı TOFAŞ maçında da galibiyeti hedefliyor.

Genel menajer Boray Dai yaptığı açıklamada, son 3 haftada yaptıkları zorlu mücadeleleri kayıpsız atlattıklarını belirtti. Özellikle Pınar Karşıyaka gibi sahasında tek yenilgisi bulunan Pınar Karşıyaka karşısında alınan galibiyetin önemine değinen Dai, hafta sonu da ligin tecrübeli ekiplerinden TOFAŞ ile karşılaşacaklarını ifade etti.

TOFAŞ'ın da Fenerbahçe Ülker karşısında önemli bir galibiyet aldığına işaret eden Dai, şunları kaydetti: Rakibimiz bizimle yapacağı mücadeleye bu maçın morali ile hazırlanacak. Biz de aynı yüksek moralle çalışmalarımızı sürdürüyoruz. Dolasıyla mücadele gücü yüksek, haftanın en zevkli karşılaşmalarından biri olacak. Ancak taraftarımızın da desteğiyle galibiyet serimizin süreceğine inanıyoruz.