Kütüphaneden Lance Armstrong şakası
 
 Avustralya’nın Sydney şehrinde bir kütüphane çalışanının yazdığı duyuru internette hızla yayıldı.
 
 ABD'li bisikletçi Lance Armstrong’un doping itirafından sonra bir kütüphaneci, “Lance Armstrong’la ilgili biyografik kitaplar en kısa sürede kurmaca bölümüne kaldırılacaktır” duyurusunu kütüphaneye astı.
 
 Armstrong'un hayatını anlatan biyografik kitapların, kurmaca romanların bulunduğu bölüme kaldırılacağını belirten duyuru, fotoğrafıyla birlikte sosyal haber paylaşım sitesi Reddit’te paylaşılınca kısa sürede tüm dünyaya yayıldı. 
 
 The Telegraph gazetesinin haberine göre, duyuruyu kütüphanede yarı zamanlı çalışan öğrencinin yazdığı ortaya çıktı. Sydney Morning Herald gazetesinin ulaştığı kütüphane yetkilisi Wendy Ford ise öğrencinin komik bir şaka yaptığını, kütüphane çalışlanlarının bu komik olayın Twitter, ABD ve Avrupa basınında yer alacağını tahmin etmediklerini söyledi.
 
 Ford, kitapların bölüm değiştirebilmesi için Avustralya Kütüphaneler Müdürlüğü’nden bildiri gelmesi gerektiğini de belirtti.
 
 Amerikalı bisikletçi Lance Armstrong, Oprah Winfrey’e verdiği röportajda, 1999-2005 yılları arasında doping kullandığını itiraf etmişti. Armstrong, Fransa Bisiklet Turu'ndaki yedi şampiyonluğunda da performans artırıcı ilaçlar aldığını doğruladı.
 
 FİLMİ YOLDA
 
 Geçtiğimiz Cuma günü yapılan açıklamaya göre, New York Times muhabiri Juliet Macur’un 'Cycle of Lies: The Fall of Lance Armstrong' kitabı beyazperdeye uyarlanıyor. JJ Abrams’ın yapımcılığını üstlendiği filmde, Jake Gyllenhaal'un Armstrong’u canlandıracağı söyleniyor. 
 
 ntvmsnbc
  