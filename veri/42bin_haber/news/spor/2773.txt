Potada dev derbi
Fenerbahçe ile Galatasaray, yeşil sahalardan sonra kozlarını bu kez parke üzerinde paylaşacak.Fenerbahçe Ülker ile Galatasaray Medical Park, Beko Basketbol Ligi'nin 11. haftasında yarın saat 20.30'da Ülker Sports Arena'da karşı karşıya gelecek.

Geride kalan 10 haftada 9'ar galibiyet ve 1'er mağlubiyet alan Galatasaray Medical Park ve Fenerbahçe Ülker, 19'ar puanla ligde ilk iki sırayı paylaştı. Sarı-kırmızılılar averajla lider, sarı-lacivertliler ise ikinci sırada yer alıyor.

Ülker Sports Arena'da oynanacak karşılaşmayı kazanan takım, 11. hafta sonunda puan farkıyla liderlik koltuğuna oturacak.

Tek mağlubiyetler Pınar Karşıyaka'dan
Fenerbahçe Ülker ve Galatasaray Medical Park, bu sezon tek yenilgilerini Pınar Karşıyaka karşısında aldı.

Sarı-kırmızılılar İzmir deplasmanında 72-69, sarı lacivertliler ise 72-66 mağlup ayrıldı. İki takım, bu yenilgiler dışında ligdeki tüm maçlarını kazandı.