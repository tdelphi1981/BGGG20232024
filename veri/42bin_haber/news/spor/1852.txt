'Pazara kadar değil mezara kadar'
Galatasaray Yönetim Kurulu Üyesi Abdurrahim Albayrak önemli açıklamalarda bulundu.
 Galatasaray Yönetim Kurulu Üyesi Abdurrahim Albayrak TRT Spor'a röportaj verdi. Manchester United karşılaşmasının son dakikalarında yaşadığı heyecanı paylaşan Albayrak, Burak Yılmaz hakkında da konuştu.
 İngiliz deviyle oynadıkları maçın son anlarında heyecanın kesilmediğini aktaran Albayrak, "Son 9-10 dakika bitmek bilmedi. Saati elime aldım ve zaman zaman ona bakıyordum. Ama  Galatasaray takım olarak iyi hazırlanmıştı. Manchester'daki maçta da mağlubiyeti hak etmemiştik. Bunu ben söylemedim. Başındaki Fergusun söyledi." dedi.
 "TRABZONSPOR MEZARA KADAR DOSTUMUZ"
 Burak Yılmaz için çıkan transfer dedikodularına değinerek oyuncunun eski kulübü Trabzonspor'dan bahseden deneyimli idareci, "Teklif olsa da Burak bizimdir, bizim olacak. Şu anda öyle bir teklif yok ama hocamız Burak'ı izliyordu. Çok sıkıntılı dönemler oldu. Biz bir ara ondan vazgeçtik. Trabzonspor bizim pazara kadar değil mezara kadar dostumuzdu. Bir futbolcudan dolayı aramızın açılmasını kesinlikle istemedik." sözlerini kullandı.
 "GALATASARAY ÇOK CANLAR YAKACAK"
 Galatasaray'da işlerin yolunda gittiğini belirten Abdurrahim Albayrak, "Şu anda her şey istediğimiz gibi. Ligde birkaç mağlubiyet aldık. Bunu eleştirenler var. Eleştirmeye hakları vardır ama biz geçen senenin gerisinde değiliz. Puan olarak da gerisinde değiliz. Bu arada Şampiyonlar Ligi'ni de götürüyoruz. Galatasaray'da yakalanan bu enerji, güven ve güçle birlikte hem ligde hem de Avrupa'da çok canlar yakacak" şeklinde konuştu.
 "BİZDE BİLE REHAVET YOK"
 Albayrak ayrıca 'Rehavet var mı?' şeklinde sorulan soruya şu şekilde cevap verdi;
 "Fatih hocanın olduğu yerde rehavet olabilir mi? Değil futbolcular bizde bile olmuyor."