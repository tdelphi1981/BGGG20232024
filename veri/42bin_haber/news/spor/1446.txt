Avcı: "Gençleri denedik"
(A) Milli Futbol Takımı Teknik Direktörü Abdullah Avcı, Danimarka ile yaptıkları maçta genç oyuncuların neler yapabileceğini gördüklerini söyledi. 
Avcı, maç sonrası düzenlenen basın toplantısında, Danimarka ile iki perdeli bir maç yaptıklarını belirterek, "İlk yarı istediklerimizi ve çalıştıklarımızı yapamadığımız özellikteydi. Rakibe müdahale edemedik. İkinci yarı orta sahaya biraz daha müdahale ederek, oyunun kontrolünü aldık. İştahlı oynadık. 500. maçta berabere kaldık. Bugünün konu başlıklarından biri genç oyuncuların neler yapabileceğini görmekti" dedi.

Genç oyuncuların neler yapabileceğini görmek açısından mücadelenin iyi geçtiğini kaydeden tecrübeli teknik adam, "İyi bir takımla hazırlık maçı yaptık. Güzel bir test oldu" diye konuştu.

Abdullah Avcı, Avrupa kupalarında mücadele eden Galatasaray ve Fenerbahçe'nin teknik adamlarıyla maç öncesi görüşme yapılıp yapılmadığı yönündeki soruyu ise "Hocalarla görüşmem olmadı. Zaten genel anlamda görüşmelerimiz oluyor. Kadroyu açıklarken hangi takımda olduğu önemli değil. Oyunu planlarken üç gün sonra hangi maçı oynayacağını düşünmeden planlama yapıyoruz. Mehmet Topal ile Selçuk İnan değişikliğini daha önce konuşmuştuk. Ona göre bu değişikliği yaptık. Diğer değişiklikler ise duruma göre oldu" diye yanıtladı.

-Kerim Frei Koyunlu'nun performansı-

Abdullah Avcı, bugün (A) Milli formayı ilk kez giyen Kerim Frei Koyunlu'nun performansı konusunda ise şunları söyledi:

"Kerim Frei'yi bir sene önce Okan hocanın bilgisiyle izlemeye aldık. Videodan izlediğimiz gibi canlı olarak da takip ettik. Maçları izlememizin ardından ertesi gün biletleri alıp ailesiyle görüştük. 1993 doğumlu, 2 senedir Premier Lig'de oynuyor. Bugün iyi bir resim ortaya koydu. Takımda genç oyuncular var. Kerim Frei'in babası Türk."

Avcı, Beşiktaş Teknik Direktörü Samet Aybaba'nın, Necip Uysal'ın kadroya alınmaması nedeniyle siteminin hatırlatılması üzerine "Samet hoca ile telefonda görüşüyorum. Kendisi ağabeyimiz. Necip, Slovakya maçında çağırdığım oyuncudur. Şu an aynı mevkide oynayan Mehmet Topal ve Selçuk İnan var. Necip A2 Milli Takımı'nda ve Beşiktaş'ta iyi gidiyor. Takip ettiğimiz ve her an olabilecek bir oyuncu. Samet hocanın görüşlerine saygı duyuyorum. Onu da zaman içinde en iyi şekilde değerlendireceğiz" şeklinde konuştu.