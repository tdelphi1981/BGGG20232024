Vizeni al başına çal
İngilizler, Nuri'nin B.Dortmund'a döndüğü gün 5 ay oyaladığı babasına vize verdi
 SIDDIK TURGUT
 İngilizler'in vize ayıbı sınır tanımıyor... Nuri Şahin'in kiralık gittiği Liverpool'dan ayrılıp B.Dortmund'la anlaştığı gün İngilizler, 5 ay oyaladıkları milli futbolcunun babasına vize verdi. 
 AKŞAM'ın 25 Kasım'da 'Yalnız Yürüyen Liverpool'lu' başlığıyla manşete taşıdığı haberin dünkü yansımaları trajikomikti... 
 ŞANS bulamadığı Liverpool'dan umudunu kesen Nuri Şahin, kendisine kucak açan B.Dortmund'un çağrısına kayıtsız kalmadı. Taraflar dün akşam saatlerinde kiralık olarak 1.5 yıllığına anlaşmaya vardıklarını duyurdular. 
 TAPUSU REAL'DE
 REAL Madrid'le 2017 yılına kadar sözleşmesi olan Nuri Şahin'i 1.5 yıllığına kiralayan B.Dortmund, 24 yaşındaki milli futbolcuyu kadrosunda tutmak isterse İspanyol devine 10 milyon euro bonservis bedeli ödeyecek. Nuri, kendisini yıldız yapan Jurgen Klopp'la yeniden çalışacak olmanın mutluluğunu yaşadığını söylerken Alman teknik adam, 'Nuri Liverpool'da doğru yerde oynatılmadı. Dortmund'da gerçek kimliğini bulacak' dedi.
 NEYE YARAR
 NURİ'NİN dönüş kararı aldığı gün İngiltere vizesi çıkan baba Savaş Şahin, AKŞAM'ın 'Yine de gidecek misin?' sorusuna, 'İngiltere'yi görmeye hevesli değilim. Bundan sonra çıkan vizeyi ben ne yapayım! Beş aydır beni beklettiler. Torunum için gidecektim. Artık onlar yanıma gelecek. Gitmeme de hiç gerek kalmadı' karşılığını verdi.
 18 numara onun
 2 yıl sonra Dortmund'a dönen Nuri Şahin'in 18 numaralı formayı giyeceği açıklandı. Sadece 3 saat uyuduğunu belirten Nuri, 'Evime döndüğüm için çok mutluyum' dedi.