1 yersek 2 atarız
F.Bahçe'yi Akhisar maçında Kaptanlar'ın takımdaşlık motivasyonu galibiyete taşıdı
 90 dakika öncesi Aykut Kocaman, 'Kazanmadan bu stattan çıkış yok' dedi. Yeni liderler Kuyt, Volkan Demirel ve Selçuk Şahin arkadaşlarını maçı özetlercesine motive etti:
 F.Bahçe'de takımdaşlık ruhu sevindiriyor. Ligde kritik süreçten geçen Sarı-Lacivertli takımda Kaptanlar ve diğer oyuncuların 'Galibiyet parolası' Akhisar deplasmanında meyvesini verdi. Aykut Kocaman, son dönemde futbolcuları da maç toplantı ve taktiklerinde söz sahibi yaparken, bunun ilk olumlu sonucu 2-1'lik galibiyetle geldi. 
 MANİSA'DA ligin genç ve dinamik takımlarından Akhisar Belediyesi'ne konuk olan Kanarya'da maç öncesi çarpıcı konuşmalar oldu. Sözü ilk alan Aykut Kocaman'dı. Zor günler geçiren Aykut Hoca, takıma 'Benim için önemli olan takımdaşlık. Siz her hafta bunu sergiliyorsunuz. Bunu bugün sahada da gösterin, galibiyet gelecektir. Hepiniz biriniz, biriniz hepiniz için' şeklinde konuştu.
 İLETİŞİM BAĞLARI SÜPER 
 ARDINDAN sözü Kuyt, Volkan ve Selçuk Şahin gibi takımın lider oyuncuları aldı. Alex'siz dönemde iletişimi kuran arkasından takımda yeni görev üstlenen Kuyt arkadaşlarına, 'Futbol sürprize açık. Antalya'dan evimizde gol yedik. Aynı şekilde Aksihar'dan da gol de yiyebiliriz. Gol yiyince dağılmamamız, psikolojimizin bozulmaması lazım. Maç 90 dakika. Bu nedenle asla pes etmek yok' şeklinde ifadeler kullandı.
 YİNE Volkan ve Selçuk ise, 'Beyler; biz F.Bahçe'yiz. 1 gol yersek 2 atalım. 2 yersek 3 atalım. 3 yersek 4 atalım. Bunu başaracak gücümüz var. Akhisar'a karşı dikkatli olalım. Maçın içinde gel-gitler olabilir' diyerek soyunma odasında takımı maça hazırladı.
 SENARYOYU BİZ YAZALIM
 LİDER oyuncular ve Kocaman'ın taktiği sonrasında Akhisar önünde tıpkı konuşulduğu gibi 1-0 geriye düşen takım bu kez ayağa kalkmasını bildi ve 1-0'dan skoru 2-1'e çevirerek yeni bir akımın ilk ışığını yaktı. Futbolcular maçtan sonra da, 'Dediğimiz gibi oldu. Gol yedik ama bunu çıkartmasını da bildik. Bundan sonra her maçın senaryosunu biz yazalım, hep kazanalım' şeklinde yorumlarda bulundu. Böylece Kasımpaşa maçı sonrası 'Takımı biz bu hale düşürdük biz çıkartacağız' diyen oyuncular verdikleri sözü tutmanın sevincini yaşadı.