Bazen birinci ben oluyorum, bazen de kardeşim
Babalarının doğum günlerinde hediye ettiği motosikletlerle yarış pistlerinde mücadeleye başlayan çift yumurta ikizleri, kariyerlerine 44 kupa sığdırdı.Çift yumurta ikizleri 9 yaşındaki Can ve Deniz Öncü kardeşler, babalarının 4. yaş günlerinde hediye ettiği motosikletlerle pistlerle tanıştı. Motosiklet kullanmayı öğrenen ve yarışlara katılan ikizler, kendilerinden büyük yaştaki rakipleri karşısında başarıdan başarıya koşuyor.

Avrupa, Balkan ve Türkiye şampiyonluklarını elinde bulunduran ikizler, 2 yıllık spor kariyerlerine 44 kupa sığdırmayı başardı. Başarılarından dolayı Dünya Racing Şampiyonası'na davet edilen ancak yaşları küçük olduğu için katılamayan Öncü kardeşlerin en büyük hedefi ise Türkiye'ye yeni dünya şampiyonlukları kazandırmak.

Can Öncü, AA muhabirine kariyerinin başında olmasına rağmen önemli başarılar elde ettiklerini belirterek, babasının hediye ettiği motosikleti piknikte kullanırken, yarışçı olmaya karar verdiklerini söyledi.
Avrupa, Balkan ve Türkiye Süpermoto şampiyonuyum diyen Öncü, motokros şampiyonluklarının da bulunduğunu anlattı.

Yakın zamanda racing yarışlarına başlayacaklarını, dünya şampiyonu olmak istediğini vurgulayan Öncü, En büyük hedefim, Dünya Racing Şampiyonu olmak, bunun için çok çalışıyorum. Babam yeni bir motor alacak ve orada da çalışmalara başlayacağım. Umarım iyi bir şampiyon olurum şeklinde konuştu.

İyi bir motosiklet kullanıcısı olmasına rağmen trafikte motosiklet kullanmadığını belirten Öncü, sadece yarışlarda ve antrenmanlarda motosiklet kullandığını sözlerine ekledi.

Birincilik ve ikincilik dereceleri bizim

Avrupa Süpermoto ikincisi Deniz Öncü ise erken yaşta başladığı motosiklet kariyerine önemli başarılar sığdırdığını bildirdi.

Yarışlara katılan arkadaşının davetiyle ilk yarışına çıktığını kaydeden Öncü, Şu ana kadar çok sayıda yarışa katıldık. Girdiğimiz tüm yarışlarda birincilik ve ikincilik dereceleri bizim oldu. Motosiklet bozulmadığı sürece bu dereceleri başkalarına kaptırmadık. Bazen birinci ben oluyorum, bazen de kardeşim ancak motosikletimiz bozulursa başkaları bizi geçebilir diye konuştu.

Öncü, dünya şampiyonu olmak istediğini vurgulayarak, Çok çalışıyoruz, babamız da bizi çok destekliyor. Onun destekleri sayesinde zaten yarışlara katılıyoruz. Şimdi yeni bir hedefimiz var. Kardeşimle beraber Dünya Racing Şampiyonası'na katılacağız. Kardeşimle Dünya Racing Şampiyonluğu'nda da başarılı olmak istiyorum ifadelerini kullandı.

Maşallah şampiyonluklara ambargo koydular

Baba Önder Öncü ise kendisinin de eski bir motosiklet kullanıcısı olduğunu ancak çocuklarının hızına yetişemediğini dile getirdi.

Çocuklarının 2 yıldır yarıştığını vurgulayan Öncü, Maşallah şampiyonluklara ambargo koydular. İlk başladıkları günden itibaren tüm yarışlardaki dereceleri evimize götürdük. Avrupa, Balkan ve Türkiye şampiyonu oldu oğullarım. İnşallah bu başarılar devam edecek diye belirtti.

Öncü, yaşlarının küçük olmasına rağmen çocuklarının dünya şampiyonasına davet edilmesinin gurur verici olduğunu aktararak, Çocuklarımın Kenan Sofuoğlu gibi olmasını çok istiyorum dedi.
Öncü, sözlerini şöyle tamamladı:
Önümüzdeki yıl Dünya Şampiyonası'na katılacağız ve şampiyon olarak döneceğiz. Çocuklarımın Sofuoğlu gibi şampiyon olmasını çok istiyorum. O, çocuklarım için çok büyük bir örnek. Motosiklet konusunda iyi oğullarım, antrenmanlara başlayacağız. Yaşımız küçük ama biz antrenmanlara devam edeceğiz.