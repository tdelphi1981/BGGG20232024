Premier Lig'de 28. haftanın değerlendirmesi
İngiltere Premier League'in 28. haftasında Norwich City'yi 4-0 yenen Manchester United, en yakın takipçisi Manchester City ile puan farkını 15'e çıkardı. 
Avrupa Şampiyonlar Ligi'nde Real Madrid ile karşılaşacak olan Manchester United, ligin ilk yarısında deplasmanda 1-0 yenildiği Norwich City'yi ağırladı.

 Sezon öncesinde Almanya'nın Borussia Dortmund takımından transfer edilen Shinji Kagawa'nın hat-trick yaptığı maçta, "Kırmızı Şeytanlar"ın son golünü Wayne Rooney attı. 23 yaşındaki Japon futbolcu Kagawa, Premier League tarihinde hat-trick yapan ilk Asyalı futbolcu olarak tarihe geçti.

 Ligde üst üste yaşadığı puan kayıplarının ardından önceki hafta Swansea City'yi 5-0 yenen Liverpool, bu hafta da Wigan Athletic'i 4-0 mağlup etti.

Downing'in perdeyi açtığı maçta "Kırmızılar"a farkı getiren golleri 18, 34 ve 49'uncu dakikalarda Suarez kaydetti.

 Taraftarlarla menajer Rafael Benitez arasındaki sürtüşmeyle gündeme gelen Chelsea, sahasında West Bromwich'i ara transferde kadrosuna kattığı Demba Ba'nın 28. dakikadaki golüyle 1-0 yendi. Gelecek sezon Şampiyonlar Ligi'ne katılma mücadelesi veren Londra ekibinde, İspanyol menajer Benitez, Mayıs ayında takımdan ayrılacağını açıkladı.

 Kuzey Londra derbisinde Tottenham Hotspur, sahasında Arsenal ile karşılaştı. Ligin ilk yarısındaki maçı 5-2 kaybeden Tottenham, Bale ve Lennon'ın golleriyle bu kez sahadan 2-1 galip ayrıldı. Arsenal'ın tek golünü Mertesacker attı.

 Şampiyonluk yarışında ezeli rakibi Manchester United'ın 15 puan gerisinde kalan Manchester City, bu akşam TSİ 22.00'de düşme potasından uzaklaşmak isteyen Aston Villa ile deplasmanda karşılaşacak.

 Wigan Athletic karşısında hat-trick yapan Liverpool'un Uruguaylı futbolcusu Luis Suarez, 21 golle krallık yarışında ilk sırada yer alıyor. Bu oyuncuyu 19 golle Robin van Persie (Manchester United), 16 golle Gareth Bale (Tottenham Hotspur) ve 15 golle Demba Ba (Chelsea) ile Michu (Swansea City) izliyor.

 Bu hafta ligde diğer maçlarda alınan sonuçlar şöyle:

 Everton-Reading : 3-1
 Southampton-Queens Park Rangers : 1-2
 Stoke City-West Ham United : 0-1
 Sunderland-Fulham : 2-2
 Swansea City-Newcastle United : 1-0

 -29. Hafta-

 Premier League ekiplerinden Manchester United, Chelsea, Manchester City, Everton ve Wigan, bu hafta sonu Federasyon Kupası'nda çeyrek final maçlarına
çıkacak.

 Kupada cumartesi günü Everton-Wigan, Manchester City-Barnsley, pazar günü de Manchester United-Chelsea maçları oynayacak.

 Ligde 29. haftanın programı şöyle:

 9 Mart Cumartesi: Norwich-Southampton, QPR-Sunderland, Reading-Aston Villa, West Bromwich-Swansea,
 10 Mart Pazar: Newcastle-Stoke, Liverpool-Tottenham,