Sneijder ve Drogba etkilemedi!
Uluslararası 20 bahis firması üzerinde yapılan incelemeye göre, Sneijder ve Drogba'yı transfer eden Galatasaray'ın Schalke karşısındaki tur şansı 'oransal' olarak oldukça düşük...
 Wesley Sneijder ve Didier Drogba transferleriyle sadece Türkiye'de değil Avrupa'da da ses getiren Galatasaray, lig kadar Şampiyonlar Ligi'ne de büyük önem veriyor. Ligde 19. hafta itibariyle ezeli rakipleri Fenerbahçe ve Beşiktaş'ın 5'er puan önünde lider durumda bulunan Galatasaray, uluslararası bahis büroları tarafından şampiyonluğun da en ağır favorisi gösterildi.
 ŞAMPİYONLUK DA 'AĞIR' FAVORİ...
 Sneijder ve Drogba transferlerinden önce Galatasaray'ın Türkiye ligi şampiyonluğuna 1.55 seviyesinde oranlar veren bahis büroları, iki dünya yıldızının sarı-kırmızılı formayı giyecek olmasının ardından bu oranı 1.33 seviyesine kadar indirdi. Galatasaray'a 1.33 'şampiyonluk' oranı açıklayan bahis büroları, Fenerbahçe'ye 1'e 6, Beşiktaş'a ise 1'e 8 şeklinde oran belirledi. Sezon başında Galatasaray'ın şampiyonluk oranı 2.75, Fenerbahçe'nin ise 3.25 olarak değerlendirilmişti.
 ŞAMPİYONLAR LİGİ: 1'E 150
 İngiliz, İspanyol ve Alman 20 uluslararası bahis bürosu üzerinde yapılan incelemede Galatasaray, Türkiye ligi şampiyonluğunda büyük bir favori olarak gösterilirken; Şampiyonlar Ligi için belirlenen oranlarda ise Sneijder ve Drogba transferlerinin etkisi hissedilmedi. Galatasaray'ın Şampiyonlar Ligi şampiyonluğuna 1'e 150 ile 225 arasında bir oran belirleyen bahis büroları, sarı-kırmızılı takımın rakibi Schalke'ye ise 1'e 50 ile 60 arasında bir oran açıkladı.
 TUR BAHİSİ: SCHALKE MUTLAK FAVORİ
 Bahis bürolarının tamamı, Sneijder ve Drogba transferlerine rağmen iki hafta önce açıkladıkları 'tur atlama' oranlarında bir değişiklik yapmazken; Galatasaray - Schalke eşleşmesinde mutlak favori olarak Alman temsilcisini gösterdi. Galatasaray'ın Şampiyonlar Ligi'nde bir üst tura yükselmesine 20 bahis bürosu 2.70 ile 2.50 arasında bir oran belirlerken; bu oran Schalke incelendiği zaman 1.27 ile 1.50 arasında değişkenlik gösterdiği görüldü.
 BURAK YILMAZ'A 1'E 17 VERDİLER
 Galatasaray'a Şampiyonlar Ligi'nde tur atlama ve şampiyon olma gibi alternatif seçeneklerde 'oransal' anlamda şans tanımayan uluslararası bahis büroları, 'Gol Kralı kim olur?" seçeneklerinde ise Burak Yılmaz'a ise Messi, Ronaldo ve van Persi'den sonra en düşük oranı verdiler.
 Şampiyonlar Ligi'nin Gol Kralı bahisi için Messi (5 gol) 2.15, Ronaldo (6 gol) 2.75, van Persie için 1'e 15 oran belirleyen bürolar, Burak Yılmaz'a (6 gol) ise 1'e 17 verdi. Burak Yılmaz'ı takip eden diğer adaylar ise, Lewandowski (4 gol) 1'e 18, Benzema (3 gol) 1'e 22 ve 1'e 25'lik oranlarıyla Soldado (4 gol), Ibrahimovic (2 gol) ve Huntelaar (4 gol) takip etti. (sporx)