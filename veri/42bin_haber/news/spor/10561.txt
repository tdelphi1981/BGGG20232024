Viktoria Plzen kaptanından mesaj var
Fenerbahçe'nin rakibi Viktoria Plzen'in kaptanı Pavel Horvath, kulübün resmi internet sitesine yaptığı açıklamayla, maç öncesindeki son durumu ve takımının turu geçme olasılığı hakkında bilgi verdi.
Viktoria Plzen'in Çek Cumhuriyeti Ligi'nde Banik Ostrava'ya karşı oynadığı maçta hastalığı nedeniyle dinlendirilen takım kaptanı Pavel Horvath, Fenerbahçe maçında sahada olmak için sabırsızlandığını belirtti.

Maç öncesinde kulübün resmi internet sitesine verdiği röportajda, hafif şiddette geçirdiği gribin etkisinden kurtulduğunu ifade eden Horvath, Fenerbahçe'ye karşı takımının tur şansını da değerlendirdi. İşte Viktoria Plzen Kaptanı'nın açıklamaları:

"Açıkçası daha iyiyim. Maçta oynama ihtimalim tedavi sürecimi hızlandırdı. Belki de eskisinden daha iyi oldum. En iyi performansımı sergilemeye hazırım. Tur için kağıt üstünde avantajlı takım Fenerbahçe olabilir ama yine bir sürpriz yapabiliriz. Elbette en iyimizi sahaya yansıtıp, turu geçmek için elimizden geleni yapacağız. Rövanş maçı öncesinde avantajlı bir skor elde etmenin bilinciyle oynamamız gerekli."

Viktoria Plzen Teknik Direktörü Pavel Vrba'nın da basın toplantısında yaptığı açıklamada onay vermesi üzerine Fenerbahçe karşısında oynamasına kesin gözüyle bakılan Horvath, antrenörünün tecrübeli oyunculara güven duymasının kendisini rahatlattığını da sözlerine ekledi.

(Sporx)