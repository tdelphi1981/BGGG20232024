"2016 olimpiyat planlaması şimdiden başladı"
Gençlik ve Spor Bakanı Suat Kılıç, CHP Zonguldak Milletvekili Ali İhsan Köktürk'ün soru önergesine verdiği cevapta, 2012 Londra Olimpiyat ve Paralimpik Oyunları'nda başarısızlıktan söz edilemeyeceğini söyledi.Bakan Kılıç, 2016 Olimpiyat planlaması çalışmalarının da şimdiden başladığını kaydetti. 

2012 Londra Olimpiyatları'nda Türkiye'nin hezimete uğradığını savunan CHP'li Ali İhsan Köktürk'ün, başarısızlığın nedenlerini sorguladığı soru önergesine Gençlik ve Spor Bakanı Suat Kılıç cevap verdi. 2012 Londra Olimpiyat ve Paralimpik Oyunları'nda başarısızlıktan söz edilemeyeceğini ifade eden Bakan Kılıç, şöyle dedi: 
"2012 Londra Olimpiyat Oyunları, olimpiyat serüvenimiz boyunca en fazla sporcu ile en fazla branşta katıldığımız olimpiyatlar olmuştur. Bugüne kadar, Olimpiyat Oyunları'na en fazla 12 branşta 68 sporcu ile katılmışken, Londra Olimpiyat Oyunları'na 16 branşta 114 sporcu ile rekor sayıda katılım sağlanmıştır. Bayanlar Voleybol ve Basketbol Milli Takımlarımız ilk kez takım oyunlarında katılım hakkı elde etmiş ve gösterdikleri performansla da büyük bir başarıya imza atmışladır. Atletizmde Aslı Çakır Alptekin'in, olimpiyat tarihinde ülkemize ilk altın madalyasını kazandırması ve Gamze Bulut'la birlikte olimpiyat kürsüsünün ilk iki sırasında yer alarak, İstiklal Marşı'mızın Olimpiyat Stadı'nda ilk defa çalınması gurur vericidir. Ayrıca tekvandoda Servet Tazegül'un altın, Nur Tatar'ın gümüş, güreşte Rıza Kayaalp'in bronz madalya kazanması önemli başarılardır." 

2012 Londra Paralimpik Oyunları'nda da Türk sporcuların hem katılım, hem de kazanılan madalya sayısı bakımından rekorları alt üst ettiklerini belirten Bakan Kılıç, "20 yıllık Paralimpik Oyunları tarihimizde 7 branşta 16 sporcuyla katıldığımız ve toplam 2 madalya kazandığımız Pekin 2008'den sonra, 10 branşta 69 sporcuyla katıldığımız Londra 2012'de, 1 altın, 5 gümüş ve 4 bronzla toplam 10 madalya kazanılarak tarihe geçecek bir başarı elde edilmiştir" dedi. 

GÜREŞ VE HALTER ETKİLEDİ 

Daha önceki olimpiyatlarda madalya deposu olan güreşte 1 madalyada kaldıklarını, halterde ise madalya alamadıklarını hatırlatan Bakan Kılıç, "Bu durum toplam madalya sayısını etkilemiştir. Madalya kazansın kazanmasın, sporcularımızın, gösterdikleri mücadele azmi ile gelecek olimpiyatlar için sporcu adaylarına örnek olması ve ülkemizi temsil etmeleri, 2016 Olimpiyatları için umut kaynağı olmuştur. Bu çerçevede, ilk kez bir sonraki olimpiyatların hazırlıklarına 4 yıl öncesinden başlamak üzere Gençlik ve Spor Bakanlığı'nca, 2012 Londra Olimpiyat Oyunları Değerlendirme ve 2016 Olimpiyat Planlaması çalışmaları başlatılmıştır" diye konuştu. 

Bakan Kılıç, yine Ali İhsan Köktürk'ün sorusu üzerine Gençlik ve Spor Bakanlığı ile Bakanlığa bağlı Spor Genel Müdürlüğü'nün her kademedeki personel atamasının ilgili mevzuat hükümleri doğrultusunda yapıldığını, ehliyet ve liyakat unsurlarının temel kriterler olarak dikkate alındığını kaydetti. 

Bakan Kılıç, "Londra 2012 Olimpiyatları'na ayrılan bütçe ne kadardır?" şeklindeki soruya ise "Yıllık yatırım bütçemizin tamamı sporcu yetiştirmeye yönelik tesislerin inşasına aktarılırken, ayrıca her yıl ortalama 300 milyon lira nakit kaynak Türk sporunun desteklenmesi amacıyla federasyonlar ile spor kulüplerine aktarılmaktadır" dedi.