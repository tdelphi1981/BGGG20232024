TT Arena'da zirve mücadelesi
Spor Toto Süper Lig lideri Galatasaray ile en yakın takipçisi Medical Park Antalyaspor yarın İstanbul'da karşı karşıya gelecek.
Türk Telekom Arena'da saat 20.00'de başlayacak karşılaşmayı hakem Barış Şimşek yönetecek.

Ligde 37 puanla zirvede yer alan sarı-kırmızılı takım, 33 puanla ikinci sırada yer alan Akdeniz temsilcisi karşısında sahadan galibiyetle ayrılarak, aradaki puan farkını açmayı hedefliyor.

İkinci yarıda oynadığı 3 maçta 1 galibiyet, 1 beraberlik ve 1 mağlubiyet alarak istikrarsız bir görüntü sergileyen 'Cim Bom', Medical Park Antalyaspor karsında çıkış yakalamayı amaçlıyor.

Galatasaray'ın Afrika Uluslar Kupası'nda mücadele eden Fildişi Sahilli oyuncusu Emmanuel Eboue takıma katılırken, adalesindeki hafif sakatlığı geçen Johan Elmander ise dün takımla çalıştı.

-'Cim Bom' sahasında bir kez yenildi-
Galatasaray, Spor Toto Süper Lig'de bu sezon sahasında sadece bir maç kaybetti.

Türk Telekom Arena'da oynadığı 9 maçta 6 galibiyet, 2 beraberlik ve 1 mağlubiyet gören sarı-kırmızılı takım, 20 puan topladı. Bu maçlarda rakip fileleri 18 kez havalandıran 'Cim Bom', ağlarında ise 10 gol gördü.

Medical Park Antalyaspor, ligde bu sezon deplasman maçlarında 12 puan çıkardı. Deplasmanda 10 karşılaşma yapan Akdeniz temsilcisi, 3 galibiyet, 3 beraberlik ve 4 mağlubiyet aldı.

-Hamit dönüyor, Melo cezalı-
Sarı-kırmızılı takımda sarı kart cezası nedeniyle Bursaspor maçında forma giyemeyen Hamit Altıntop, Medical Park Antalyaspor karşılaşmasının kadrosunda yer alacak.

Profesyonel Futbol Disiplin Kurulu'nun (PFDK) 4 maç ceza verdiği, Galatasaray'ın itirazına rağmen Tahkim Kurulu'nun cezasını onadığı Felipe Melo ise, Akdeniz temsilcisi karşısında forma giyemeyecek.

-Drogba izleyecek-
Galatasaray'ın renklerine kattığı dünyaca ünlü Fildişi Sahilli oyuncu Didier Yves Drogba, statta Medical Park Antalyaspor maçını izleyecek.

Deneyimli oyuncu, bu karşılaşmayla Türk Telekom Arena'da ilk kez sarı-kırmızılı taraftarlarla bir araya gelecek.