2012-2013 Dream Team
AKŞAM, ligin ilk yarısını mercek altına aldı
 Süper Lig'de ilk devre çok zevkli ve olaylı karşılaşmalara sahne oldu. Seyirciler mest oldu
 TANER AYYILDIZ
 20 en iyi transfer
 Diarra&Aissati&Ömer (Antalyaspor)
 Sezonun en büyük çıkışını yapan Antalya, bunu isabetli transferlerine borçlu. Ajax'tan 600 bin euroya alınan Aissati, Amrabat'ın tavsiyesiyle geldiği ülkemizde 15 maçta 3 gol, 6 asistlik performansıyla lige damga vurdu. Kızılyıldız'dan gelen Diarra da 7 gol, 6 asist ile dikkat çekti. Transferin bitimine saatler kala Kayseri'den kiralanan Ömer ise ligde 5, kupada 6 gol attı.
 Kuyt-Meireles (Fenerbahçe)
 LİVERPOOL'DAN 1 milyon euro karşılığında alınan Kuyt, sahadaki futboluyla yaşı ile ilgili spekülasyonları da susturmayı başardı. Toplamda 29 maçta 12 gol atan Hollandalı, takıma liderlik de yaptı. Tükürük olayını bir kenara bırakırsak Chelsea'den 8 milyon euroya gelen Meireles, Fener'e direnç kazandırdı.
 Bobo&Mouche(Kayserispor)
 BEŞİKTAŞ'IN yanlış transfer politikaları nedeniyle elinden kaçırdığı Bobo, Kayseri formasıyla tekrar Türkiye döndü. Sambacı, 16 maçta 9 gol, 2 asistlik performansıyla kalitesinden bir şey kaybetmediğini ispatladı. Boca'dan 2.5 milyon euroya kadroya dahil edilen Arjantinli Mouche de 3 gol 4 asistle ikinci yarı öncesi umut verdi.
 K.Uche&Djalma&Özer (Kasımpaşa)
 Espanyol'dan 1.5 milyon euroya alınan Kalu Uche, 17 maçta 9 gole imza attı. Porto'dan kiralanan Djalma, 1 gol 8 asistlik performansıyla Paşa'nın sağ kanadına hareketlilik kazandırdı. F.Bahçe'de Alex'in gölgesinden kurtulamayan Özer de lacivert-beyazlı forma altında 5 gol atarak kendini buldu.
 Burak&Umut(Galatasaray)
 Sezon başında Lokomotiv Moskova'nın elinden son anda kapılan Trabzonlu Burak ile Toulouse'tan kiralanan Umut ikilisi, ligde 20 gole imza attı. Burak, Şampiyonlar Ligi'nde kaydettiği 6 golle de dikkat çekti. Hava toplarındaki etkisizliği ile eleştirilen Burak, bu yıl o yönünü de geliştirince durdurulması zor bir forvete dönüştü.
 Oğuzhan&Olcay(Beşiktaş)
 SİYAH-Beyazlılar, kemerleri sıktıkları transfer döneminde ucuz ama kaliteli isimlere yöneldi. Arsenal Rezerv takımından Oğuzhan 500 bin euroya, Olcay'ı ise Kaiserslautern'den 800 bin euroya aldı. Oğuzhan, Fernandes ile iyi bir ikili oluştururken Olcay da Kartal'ın kanatlarına dinamizm getiren isim oldu.
 Jimmy&Tosic (G.Birliği)
 Malmö'den 580 bin euroya alınan Jimmy Durmaz, 14 maçta 3 gol, 1 asistle oynadı. Tosic için Kızılyıldız'a  600 bin euro ödeyen Alkaralılar, bunun karşılığını aldı. Sol bek oynamasına rağmen 1 gol atıp, 4 asist yapan Sırp futbolcu, hücuma verdiği destekle göz doldurdu.
 Eduardo(İstanbul BB)
 İtalyan Genoa'dan kiralanan Eduardo, özellikle 3 hafta üst üste kurtardığı penaltılarla göz doldurdu. Sürekli oyun içinde olan 30 yaşındaki deneyimli eldiven, yeri geldiği zaman bir libero gibi çıkarak kalesinde doğabilecek tehlikeleri de önceden önlüyor.
 Aatif (Sivas)
 Türk takımları Bulgar pazarını iyi kullanmaya başladı. Faslı yıldızı Chernomorets Bourgas'tan 800 bin euroya kadrosuna katan Sivas, hedefi 12'den vurdu. Fransız pasaportu da taşıyan Aatıf, 14 maçta 4 gol, 2 asistlik performansıyla göz doldurdu. Atıf, kanatları da çok etkili kullandı.
 LuaLua&A.İlhan (Karabük)
 KARABÜK Beşiktaş'ın da istediği Ahmet İlhan'ı Manisa'dan 3 milyon liraya aldı. Türkiye'nin en süratli kanat oyuncularından biri... 3 gol attı... Blackpool'dan gelen 32'lik LuaLua da Türkiye'de 2. baharını yaşıyor. Ligde 5 gol atarken, 4 de asist yaptı.
 10 FiYASKO TRANSFER
 - Krasic (F.Bahçe): Juventus'tan 7 milyon euro alındı.
  9 lig maçında golü yok. CSKA'daki günlerini mumla aratıyor. 
 - CRİS (G.Saray): Brezilyalı stoper, G.Saray'daki performansıyla büyük hayal kırıklığı yaşattı. Lyon'dan bedelsiz olarak kadroya katılan 35'lik Cris, Cim-Bom'da ikinci Frank de Boer vakası olarak kayıtlara geçti. 10 lig maçında 1 gol kaydetti. 
 - ESCUDE-BATUHAN (Beşiktaş): Sevilla'dan bedelsiz alınan Fransız defans Escude, 3 lig maçında yaptığı hatalarla ön plana çıktı. Eskişehir'den 250 bin euroya kiralanan Batuhan ligde golle tanışamadı. 
 - FORSELL (Bursa): Finlandiya ekibi Mariehamn'dan 500 bin euroya transfer edildi. Ülkesinde 18 maçta 9 gol atan 22 yaşındaki Petteri, ligde forma şansı bulamadı. Türkiye Ligi'nde oynayamaz. 
 - Santiaga Garcia (K.paşa): Uruguay U20'deki golleriyle tanındı. 1.6 milyon euroya A. Paranense'den geldi. Yaşadığı sakatlıkların etkisiyle de kadroya girmedi. 
 - Yattara (MİY): Attığı inanılmaz çalımlarla göz boyayan Gineli'nin 2. Türkiye macerası hüsran oldu. Al-Shabab'tan bedelsiz olarak geldi, 4 lig maçında oynadı. 
 - Malecki (Eskişehir): Wisla'dan 700 bin euroya kiralandı. 5 maçta 1 gol, 1 asistlik performansıyla Türkiye'den ayrıldı. 
 - Amr Zaki (Elazığ): Zamalek'ten 200 bin euroya alındı. Mısır'daki parlak kariyerini Wigan dışında Avrupa'ya taşıyamadı. 8 maçta 1 asist yapabildi. Elazığ'dan da gönderildi. 
 - Turgay (İBB): Bursa'dan 1 milyon euro karşılığında Belediye'ye geldi. Yeşil-Beyazlı ekipte kaçırdığı gollerle saç baş yolduran Turgay, son vuruş eksikliğini İstanbul ekibinde de sürdürüyor. 8 karşılaşmada sadece 1 gol atabildi.
 YILIN 10 OLAYI
 - Meireles olayı: G.Saray-F.Bahçe maçında Meireles, Halis Özkahya'ya 'Gay hareketi' yaptı. Özkahya, raporunda Meireles'in tükürdüğünü yazdı. Raul, 12 maç ceza aldı. Ceza 5 maça indi.  
 - Skandal Atama: 22 Aralık. Kasımpaşa-İstanbul BB. Büyükşehir Belediyesi kadrosunda görevli olan hakem Volkan Bayarslan, bu maça atandı. Belediye, haksız bir penaltıyla maçı 2-0 kazandı. 
 - Panter Melo: 24 Kasım 2012. G.Saray, Elazığ'da 
 1-0 önde. 87'de Muslera oyundan atıldı. Kaleye Melo geçti. Sambacı, Göksu'nun penaltısını kurtardı. 
 - Antalya-Karabük: Antalya, 29 Ekim'de Kadıköy'de F.Bahçe'yi 3-1 yenerek rakibinin iç sahadaki 47 maçlık yenilmezlik serisini bitirdi. Karabük ise G.Saray ve F.Bahçe'yi İstanbul'da 3-1 mağlup etti.
 - Heyecan kasırgası: 9 Kasım Beşiktaş-Bursa (3-3). 18 Kasım Antalya-Beşiktaş (3-5). Heyecan dolu maçlarda tempo hiç düşmedi. İngiltere ligi gibiydi. 
 - Fransız öpücüğü: 9 Aralık (F.Bahçe-İstanbul BB 2-1)  Bekir, 78'de takımını öne geçirdi.  Tribünlere koşan Bekir'i bir taraftar heyecanla dudağından öptü. 
 - Alex veda etti: 29 Eylül Kasımpaşa-F.Bahçe. Alex, son kez Sarı-Lacivertli formayı giydi. Görkemli bir törenle gitti.
 - Taraftar tepkisi: 26 Kasım Trabzon-Eskişehir (0-3).  Taraftar, Başkan Sadri Şener'e saldırdı. 23 Aralık Trabzon-G.Saray (0-0). Burak Yılmaz'a tepki gösterildi.
 - Yakışmadı: 11 Kasım MİY-G.Saray (1-1). Fatih Terim, basına 'Onu çekme bunu çek' diyerek cinsel organını gösterdi. 
 - Hakem kararları: Eskişehir-F.Bahçe maçında Caner'in oyundan atılması ve Beşiktaş-G.Saray maçında Burak'a verilen penaltı çok tartışıldı.