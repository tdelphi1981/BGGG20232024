Hamza Yerlikaya'dan güreş kararına sert tepki
Güreş Federasyonu Başkanı Hamza Yerlikaya, Uluslararası Olimpiyat Komitesi (IOC) İcra Kurulu'nun 2020 olimpiyatları programında yer alacak 25 temel spor dalını belirlerken, güreşi listeden çıkarmasına tepki gösterdi.
Yerlikaya, AA muhabirine yaptığı açıklamada, mayıs ayındaki toplantıda güreşin 2020 olimpiyatlarında yer alıp, almayacağının belli olacağını kaydederek, 'Şu anda 'kesin' diye bir şey yok. Ancak bunun konuşulması bile hoş değil' dedi.

Güreşin olimpiyatların ana branşı olduğunu vurgulayan Yerlikaya, 'Güreş, olimpiyatın ana damarı, ilk branşı. İnsanlıkla birlikte var olan bir branş. Sen vücuttan omurgayı çıkarıyorsun, vücut omurgasız ayakta durabilir mi? Zaman içinde bu tarz tartışmalar yapılıyordu' diye konuştu.

-Kayaalp: 'Olimpiyat ruhuna aykırı'-

2012 Olimpiyat Oyunları'nda grekoromen stilde 120 kiloda üçüncü olan ve Türkiye'ye güreşte son madalyasını kazandıran Rıza Kayaalp, güreşin ilk zamanlardan beri olimpiyatın içinde yer aldığını vurgulayarak, 'Güreşsiz olimpiyat olmaz. Çünkü olimpiyat ruhuna aykırı' ifadelerini kullandı.

Eskiden beri güreşin olimpiyatlardan çıkarılacağı şeklinde iddialar olduğunu anlatan Kayaalp, şunları söyledi:

'Spora başladığımdan beri güreşin olimpiyatlardan çıkarılacağı konuşuluyor. Biz, 'Güreşi olimpiyatlardan çıkaracaklar' haberleriyle büyüdük. Daha önce de '2004'te güreş olmayacak' deniyordu. Ancak güçleri yetmedi. İnşallah yine güreş olacak, 2020'de de yer alacak. Olimpiyatlara alınması söz konusu olan diğer sporlara bakarsak, güreş o sporlardan en iyisi. O sporlara göre güreş en mantıklısı olacaktır. Güreşsiz bir olimpiyat olmaz.'