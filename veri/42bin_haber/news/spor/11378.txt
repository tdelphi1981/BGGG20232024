Seyircisiz maçta sürpriz tezahürat
Viktoria Plzen'in yöneticileri, karşılaşma sırasında tezahüratlarla takımlarına destek verdi.
Viktoria Plzen Kulübünün delegasyonu içerisinde yer alarak maçı protokol tribününün alt bölümündeki tribünden izleyenler, karşılaşma sırasında tezahüratlarla takımlarına destek verdi.

Çek ekibin delegasyonunun tezahüratlarının sürmesi üzerine, Fenerbahçe Kulübü delegasyonu da sarı-lacivertli ekibe ataklarında destek veren tezahüratlar yaptı. İkinci yarıda Fenerbahçe delegasyonu Fener gol gol gol şeklinde tempo tuttu.

Bu arada, Fenerbahçenin Salih Uçan ile 43. dakikada bulduğu golde basın tribününde de büyük bir sevinç yaşandı.

-Kadıköyde 12. seyircisiz maçta 3. beraberlik-

Fenerbahçe Futbol Takımı, Kadıköyde seyircisinden yoksun çıktığı 12. maçta 3. beraberliğini aldı.

Bugüne dek Spor Toto Süper Lig, Avrupa kupaları ve Türkiye Kupasında toplam 12 maçta seyircisinden yoksun kalan sarı-lacivertli ekip, 8 maçı kazanırken, 3 beraberlik aldı, 1 maçta da yenildi.