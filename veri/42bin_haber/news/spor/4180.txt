Fener 3'te 0 çekti
Maccabi'yi ilk iki periyot peşine takan F.Bahçe sonrasında momentumu kaybetti. TOP 16'da umudunu zora soktu
 THY Avrupa Ligi TOP 16 F Grubu sonuncusu F.Bahçe Ülker, İsrail'de de Maccabi'den fark yedi: 91-73. Sarı-Lacivertliler, asistlerde, 21-9 ile 12 fark yediği maçta, ribauntlarda 29-32 ile 3 fark attı. Maccabi'nin 30/44 ile 68'lik ikilik şut yüzdesini engelleyemeyip bu şutlarda 21-42 ile yüzde 50'de kaldı. 
 ÜSTÜNE rakibe çok faul yaptı. İsrailliler, 19/21 ile 90'lık serbest atış yüzdesiyle de Kanarya'yı vurdu. Savunma finalde tamamen yıkılınca, 18 fark geldi. Devre 36-36 sona erdi. 
 27.41'DE farkı 49-41 ile 8'e yükselten Maccabi Tel-Aviv, 53-48 ile periyodun lideri oldu. Son periyotta, savunmada gardımız iyice düşünce, 35. dakikada fark 72-59 ile 13 sayıya ulaştı. Kalan sürede de taraftar desteğiyle coşan Maccabi, grupta ilk zaferinin altına farklı imza attı.
  