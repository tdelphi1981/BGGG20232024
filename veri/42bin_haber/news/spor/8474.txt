Krasic'i neden kadroya almadı?
 
 Maçtan önce statta antrenman yapamadıklarını belirten Kocaman, "Rakibimiz belli olduğunda daha soğuk bir hava bekliyorduk ama şu an hava daha iyi. Antrenman yapamamış olmamız küçük de olsa bir dezavantaj. Sahaya bakınca beklediğimden daha kötü olmadığını gördüm. Saha fena durmuyor, zemin bizim açımızdan önemli, sahada topu kontrol etmek çok önemli" dedi.
 
 "Evinize uğramadan, Trabzon'a geçeceksiniz. Tercihlerinizi ve takımınızı nasıl etkileyecek?" sorusuna tecrübeli antrenör, "BATE ve Trabzonspor maçlarını beraber düşünüyoruz, kadroyu böyle belirleyeceğiz. Takımın toplam enerjisini maksimumda tutabilmek adına öyle düşüneceğiz. Kadroyla ilgili ufak geçişler olabilir. Önümüzdeki iki maç da eşit önemde. Bize göre her maç ve her kulvar önemli" diye konuştu.
 
 Kocaman son olarak, "Kırılmalarla gelen bir sezon geçirdik ve geçiriyoruz. Lig bizim için hayalkırıklığının biraz daha yüksek olduğu bir kulvar gözüktü. Avrupa Ligi kulvarı da Fenerbahçe'nin henüz ortaya koyamadığı potansiyelin tam menzilindeki yer olarak gözüküyor. Sona doğru giderken birçok parametre var. Sadece şahsım adıma istemiyorum, Fenerbahçelilerin de bir şekilde anlamasını istiyorum. Öyle bir beklentim olsa, kişisel olarak, Borussia Mönchengladbach maçında kesinlikle rekoru düşünürdüm. Kişisel olarak bunu çok isterim ama Fenerbahçe için daha çok istiyorum" diye konuştu.
 
 Fenerbahçe, Kadıköy'deki Borussia Mönchengladbach karşılaşmasına yedek ağırlıklı bir kadro ile çıkmış sahadan 3-0 mağlup ayrlmıştı. Fenerbahçe, 16 puana ulaşarak gruplarda en fazla puan toplayan Türk takımı olma fırsatını değerlendirememişti.
 
 AYKUT KOCAMAN: KRASIC'IN KADRODA OLMAMASI TERCİH MESELESİ 
 Fenerbahçe Teknik Direktörü Aykut Kocaman ve genç kaleci Mert Günok, BATE Borisov maçının oynanacağı Grodna kentine vardıktan sonra basın toplantısı düzenlediler.
 
 Kocaman, basın toplantısına Mert ile çıkmasına rağmen yarınki maçta Volkan'ın oynayacağını söyledi.
 
 Fenerbahçe teknik direktörü, sakatlıkları olan Caner ve Moussa Sow'un da sorunsuz şekilde maç kadrosunda olacaklarını belirtti. Kocaman, saha koşullarının uygun olmadığı söylendiği için sahada çalışma yapamadıklarını ifade ederken "Bizi zor bir karşılaşma bekliyor. Maç iki takım için de zorlu olacak. İki gün sonra da en az bu maç kadar zorlu, lig için belirleyici bir karşılaşma oynayacağız. Bu nedenle kadro yaparken bunu da hesap ediyoruz" dedi.
 Kocaman, Krasİc'in neden kadroda olmadığı sorusuna “tercih meselesi" karşılığını verdi.