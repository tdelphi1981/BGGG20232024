Kuyt: Şampiyonluk için sonuna kadar savaşacağız
Fenerbahçe'nin yıldız futbolcusu Dirk Kuyt, şampiyonluk yarışında sonuna kadar savaşacaklarını söyledi.
Sun Express firması ile yapılan sponsorluk anlaşmasının ardından basın mensuplarına açıklamalarda bulunan Hollandalı futbolcu, Beşiktaş karşısında alınan sonucun herkesi üzdüğünü belirterek, "Bence biz maçı kazanmak için her şeyi yaptık. Mağlubiyeti haketmedik. Galibiyeti hak etmiştik. Adı üzerinde oynanan futboldur. Bundan sonra geri bakmamak gerekiyor. Daha oynayacağımız çok var. Perşembe günü oynayacağımız Plezen maçına konsantre olmamız gerekiyor." diye konuştu.

Bir gazetecinin, "Beşiktaş derbisinde Mete Kalkavan skoru etkiledi mi ?" sorusuna ise yıldız futbolcu, "Hakemlerde insan bir karar vermeleri gerekiyor. Herşeyi de doğru görmek her zaman mümkün olmuyor. Ama bizim attığımız golde ofsayt yoktu. Golü vermeliydi. Biz de oyuncular olarak golün verilmesini bekledik. Takımım adına konuşmak gerekirse biz kendimize bakmalıyız. Çok iyi savaştık ama kaybettik. Öğreneceğimiz daha çok şey var." diye cevapladı.
 
Lider Galatasaray ile aralarındaki puan farkının 7'ye çıktığının belirtilmesi üzerine ise Kuyt, "Diğer takımları düşünmek bizim işimiz değil, biz kendimize bakmamız gerekiyor. Eğer önümüzdeki maçları kazanabilirsek farkı kapatabiliriz. Biz bu işi yapmaya yakınız. Biz maçlarımızı kazanmaya devam edelim, sonuna kadar savaşalım, sonucunu hep birlikte göreceğiz." diye konuştu.
 
Kuyt, Fenerbahçeli taraftarların her zaman desteğine de ihtiyaç duyduklarını ifade etti.