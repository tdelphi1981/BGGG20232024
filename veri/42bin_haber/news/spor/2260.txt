"İlginç bir konu ama öneri yapılmadı"
Avrupa Futbol Federasyonu (UEFA), Bağımsız Devletler Topluluğu (BDT) Futbol Şampiyonası fikrinin ilginç olduğunu ancak böyle bir lig için henüz hiçbir öneri yapılmadığını bildirdi.BDT Futbol Şampiyonası fikri özellikle CSKA Moskova Kulüp Başkanı Yevgeny Giner ve Zenit St. Petersburg Kulübü ve Rus gaz şirketi Gazprom'un Başkanı Aleksey Miller tarafından destekleniyor. Rusya Premier Lig Başkanı Sergey Pryadkin ise BDT Futbol Şampiyonası projesini oluşturma görevini üzerlerine alacaklarını belirtmişti. 

Rus R-Sport'un bir UEFA yetkilisine dayandırarak verdiği haberde yetkilinin, "Fikir ilginç. Bunun üzerinde çalışılması gerekir ve turnuvanın formatının belirlenerek katılımcılar arasında konuşulması gerekiyor. Ancak o zaman UEFA'ya konunun tartışılması için getirilebilir. UEFA Başkanı Michel Platini, yeniliklere açık birisi ve kendisi ile diyalog kurulabilir, eğer o bütün katılımcı ülkelerin böyle bir turnuvaya hazır olduklarını görürse o zaman neden olmasın" dedi. 

Haberde ayrıca böyle bir şampiyonanın oluşturulmasının statlara seyirci çekmesine yardımcı olacağını, şu anda çok düşük olan televizyon yayın hakları ve ilgili ürün ve materyallerin satışının artırmaya yardımcı olacağı belirtildi. 

R-Sport haberde UEFA yetkilisinin, "Turnuvanın formatı liglerin üzerinde, daha güçlü bir hal alabilir. Söylenene göre turnuvanın Eylül (2013 yılı) ayında başlayabilir, bu konuşulabilir, ancak şu an itibari ile UEFA'ya bu konuda yapılmış herhangi bir öneri yok ve bu konuda herhangi bir fikir alışverişinde bulunulmadı" dediğini yazdı. 

Daha önce buna benzer bir turnuva oluşturulmuş; Letonya, Litvanya ve Estonya kulüpleri Baltık Ligi adı altında, Danimarka, Norveç ve İsveç takımları ise Kraliyet Ligi adı altında turnuvalar düzenlemişlerdi. Bu turnuvalar UEFA bilgisi dahilinde yapılmasına rağmen ilgisizlikten dolayı sonlandırılmıştı.