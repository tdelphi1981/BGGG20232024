Fener Caja'ya çarptı!
 
 Fenerbahçe Ülker bu sonuçla "Top 16" turunda yer aldığı grupta 4. maçında 4. yenilgisini aldı. Maça iyi başlayan konuk ekip, hızlı geldiği Fenerbahçe Ülker potasında üst üste sayılar bularak 2. dakikanın son saniyelerinde 6-2’lik üstünlük kurdu. 
 Savunmada çabuk toparlanan sarı-lacivertliler, Bogdanovic ve McCalebb’in ürettiği sayılarla 5. dakika içinde 10-8 öne geçti. Fenerbahçe Ülker, 2 dakikayı aşkın bir süre rakibine pota altında sayı şansı tanımayınca İspanyol ekip dış şutlara yönelerek sarı-lacivertlilere karşılık verdi. Savunma sertliğini sürdüremeyen Fenerbahçe Ülker karşısında 8. dakikada Lampe’nin basketiyle 16-15 öne geçen Caja Laboral, skorun iki takım lehine değiştiği dakikaların ardından 1. periyotu 20-19 önde tamamladı. 
 İkinci çeyreğe daha dirençli başlayan sarı-lacivertli ekip, 11. dakikada Oğuz’un basket faulden kazandırdığı sayılarla 24-20’lık üstünlük yakaladı. Nemanja Bjelica ile bulduğu üçlüklerle etkili olan Caja Laboral, temposu yüksek mücadelede 13. dakikada 28-26 öne geçtiyse de mücadeleyi bırakmayan Fenerbahçe Ülker, aynı dakika içinde skoru 28-28 eşitledi. Ancak aynı tempoyu devam ettiremeyen, sarı-lacivertli ekip, kalan dakikalarda rakibi karşısında varlık gösteremedi ve soyunma odasına 16 sayı farkla (32-48) yenik durumda gitti. 
 Fenerbahçe Ülker, ikinci çeyrekte 28 sayı bulan rakibine sadece 13 sayıyla karşılık verebildi. Sarı-lacivertliler ilk yarıda 14’te 8 üçlük atan rakibi karşısında 7 üçlük denemesinde de başarılı olamadı. Maçın ikinci yarısına seyircisinin desteğiyle başlayan sarı-lacivertli ekip 2. periyota göre skorda daha üretken bir performans ortaya koyarak 23. dakikada Bogdanovic’in basketiyle farkı 8 sayıya (42-50) düşürdüyse de rakibinin temposunu yakalayamadı.İspanyol ekip maçın 3. periyotunu 20 sayı farkla 71-51 önde geçti. Son periyotta karşılıklı basketlerle geçilen mücadeleyi İspanyol ekip 97-75 kazandı. 
 Maçtan notlar
  
 İkinci periyotun son 5 dakikasında ortaya koyduğu performans nedeniyle sarı-lacivertli takıma tribünlerden tepkiler yükselirken, bazı taraftarlar tepkilerini takımı yuhalayarak dile getirdi. Fenerbahçe Ülker’in 20 sayı farklı geriye düştüğü 3. periyotun ardından da tribünlerden ayrılan çok sayıda taraftar oldu. Maçın son çeyreğinde Fenerbahçe seyircisi, rakibin kazandığı sayıları alkışladı. 
 Karşılaşmanın sona ermesiyle birlikte, kötü bir mağlubiyet alan takıma destek verenlerin yanında tepki gösteren çok sayıda taraftar da oldu. Bazı taraftarlar başantrenör Simone Pianigiani için "Go Home" şeklinde tezahürat yaptı. 
 AA