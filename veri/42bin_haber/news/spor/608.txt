Konteynerde toplantıya Karaman'dan tepki
Ziraat Türkiye Kupası 3. turunda Spor Toto 3. Lig takımlarından Arsinspor'u 1-0 yenerek tur atlayan Gaziantepspor'un Teknik Direktörü Hikmet Karaman, maçın ardından basın toplantısı için karşılaşmanın oynandığı Arsin İlçe Stadı'nın kale arkasındaki konteynerde küçük bir odanın ayarlandığını görünce tepki gösterdi.
Karaman, maçın ardından basın toplantısı için doping kontrol odasının da yer aldığı konteynerdeki odaya girince, Ben hayatımda böyle bir şey görmedim. Yani benim futbol anlatmama gerek yok. Şu sorunları anlatalım. Beni konteynerde basın toplantısına getiriyorsunuz. Böyle bir şey dünyanın hiçbir yerinde görülmemiş. O zaman biz buraya niye maç yapmaya geldik kardeşim, yazık dedi. 
İŞTE O ANLAR / FOTO GALERİ

İlçe stadının yanında yeni yapılmış bir spor salonunun olduğunu dile getiren Karaman, Burada bir kere maç oynanmış voleybol ile ilgili. Ondan sonra da hiç kullanılmıyormuş. Bir de bizim soyunma odamıza bak 10 kişi sığmıyor içeri. Bunu bir tek burası, Arsin için söylemiyorum. Türkiye'nin ikinci, üçüncü lig amatör, bütün her yer demek ki böyle. Sonra diyorlar ki gurbetçi çocuklar. Gurbetçi çocukların oynadığı amatör ligdeki soyunma odalarına, sahalarına bakın. Gidin Almanya'da görün diye konuştu.

Takımı taşıyan otobüsün stada zor geldiğini savunan Karaman, İmkan var, koca bina duruyor yanda. Ver Arsinspor'a kullansın, soyunma odaları yapılsın, zor mu. Trabzonlu, Karadenizli bir sürü iyi inşaat ustaları var. Karadeniz Bölgesi inşaat bölgesi. Burada bir soyunma odası yapamıyoruz ifadelerini kullandı..

Karaman, bir gazetecinin maçla ilgili değerlendirme yapacak mısınız sorusu üzerine, Maçla ilgili neyi konuşacağım yanıtını vererek toplantıdan ayrıldı.

Arsinspor cephesi

Arsinspor Teknik Direktörü Ahmet Özen ise zorluk derecesi yüksek bir maç oynadıklarını belirterek, Yeni oluşturduğumuz kadro ile mücadele ediyoruz. Zannediyorum izleyenler, maçın denk geçtiği görüşünde birleşecekler. Gol olabilecek netlikte pozisyonlar bulduk ancak bunları değerlendiremedik. Gaziantepspor ise duran top ile golü bularak kalitesini gösterdi dedi.