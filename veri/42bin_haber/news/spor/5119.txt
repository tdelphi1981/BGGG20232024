"Fransa Turu'nu 7 kez dopingiz kazanmak imkansız"
 
 Daha düne kadar, spor tarihinin en büyük kahramanlarından biri olarak görülen Lance Armstrong, ünlü talk şovcu Oprah Winfrey'ye, kariyeri boyunca doping yaptığını soğukkanlılıkla itiraf etti. "Bugüne kadar hiç yasaklı madde kullandınız mı", "Hiç yasaklı madde içeren kan nakli yaptırdınız mı", "Testestoron, kortizon gibi maddeleri aldınız mı", "Fransa turundaki tüm şampiyonluklarınızda dopingli miydiniz". Lance Armstrong, Oprah Winfrey'nin sorduğu işte tüm bu sorulara, tek kelimelik bir yanıt verdi; "EVET".
 
 Şampiyonlukları üst üste kazandığı dönemde doping yaptığı için pişmanlık duymadığını söyleyen Armstrong, yasaklı madde kullanmadan Fransa turunu art arda 7 kez kazanmanın imkansız olduğunu söyledi. Peki Armstrong neden bu kadar uzun süre sessiz kaldıktan sonra itirafta bulunmaya karar vermişti.
 
 Armstrong, "Buna verecek kapsamlı bir yanıtım yok. İtiraf için çok geç kaldığımın farkındayım. Birçok kez tekrarladığım büyük bir hata yaptım. İnsanlara ihanet ettiğimi biliyorum. Bu yalanı daha fazla sürdüremezdim. Her şey için üzgünüm. Biliyorum hepiniz mucizelere inanmak istiyorsunuz. Ancak bu sporda mucizeye yer yok. Kazanmak için doping yapmak zorundaydım. Ben de yaptım. Hayatımın geri kalanını insanlara kendimi affettirmekle geçireceğim" dedi.
 
 Doping çetesi lideri olduğu suçlamalarını reddeden Armstrong, hiçbir takım arkadaşını dopingli madde almaya zorlamadığını; ancak diğer bisikletçilerin kendisini örnek aldığını söyledi. Takım arkadaşlarının kendisini bir kabadayı olarak gördüklerini de kabul eden Armstrong, "Kusurlu bir karaktere sahibim. Bisikletteki doping kültürünü ben icat etmedim. Ancak engellemeye de çalışmadım" ifadelerini kullandı. Son olarak 2005 yılında doping yaptığını söyleyen Armstrong, 2009'da yeniden bisiklete dönmese, muhtemelen hiçbir zaman yakalanmayacağını da savundu.
 
 Armstrong'un bu çarpıcı açıklamaları sonrası, şimdi, girdiği yüzlerce doping testinin tamamının nasıl olup da negatif çıktığı sorusuna yanıt aranıyor.
 
 NTV Spor