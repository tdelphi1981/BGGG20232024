Türkmen futboluna damga vurdu
Türk futbolunun unutulmaz isimlerinden, Bursaspor, Galatasaray ve Fenerbahçe'de top koşturan Semih Yuvakuran, göreve geldiğinde liderin 12 puan gerisinde bulunan Balkan takımını şampiyon yaparak Türkmenistan'ın da efsaneleri arasına girdi.Yuvakuran, Türkmenistan 1. Ligi Yokary Liga takımlarından Balkan'dan teklif aldığında önce şaşkınlık ve tereddüt yaşadığını, daha sonra bunu, teknik direktörlüğüne farklı bir renk getireceğini düşünerek kabul ettiğini söyledi.

Balkanabat kentindeki Balkan takımının Türkmenistan'ın önemli takımlarından biri olduğunu vurgulayan Yuvakuran, Ben göreve gelmeden önce sıkıntılı bir dönem geçirmişler. Onlar da kan değişikliğinin takıma katkı sağlayacağını düşünerek bana teklifte bulundular dedi.

Yuvakuran, göreve geldiğinde takımın, liderin 12 puan gerisinde bulunduğunu vurgulayarak, ilk işinin oyun sistemini değiştirmek olduğunu, prese dayalı sistemle rakiplerini şaşırttıklarını belirtti.

Oyuncularının da bu sistem değişikliğine müspet yanıt verdiğini ve art arda iyi sonuçlar aldıklarını dile getiren Yuvakuran, daha sonra zirveye ortak olduklarını ve son ana kadar bu yarışın içinde kaldıklarını anlattı.
Yuvakuran, Türkmenistan'ın ilk yabancı teknik direktörü olarak zaman zaman zorlandığını ancak başkan ve yönetimin sürekli arkasında durduğunu ifade ederek, Zaman geçtikçe ben takıma, oyuncularım da bana alıştı. Son maçta rakibimiz Talyp Sporty Ashgabat'ı 1-0 yenik duruma düşmemize rağmen 2-1 yendik ve şampiyon olduk. İlk yurt dışı tecrübemde böylesine önemli bir başarıya imza attığım için mutluyum diye konuştu. Balkan takımında çok güzel günlerinin geçtiğini kaydeden Yuvakuran, şöyle devam etti:

Türkmenistan ligi oldukça zorlu. Ligde 10 takım var ama her takım birbiriyle 4 kez karşı karşıya geliyor. Görev sürem içinde iyi işler yaptığıma inanıyorum. Sonuçta çok arzuladığımız şampiyonluğa ulaştık. Balkan kulübü yönetimi göreve devam etmemi istiyor ama henüz net bir karara varmış değilim. Ama eğer görevime devam edersem Balkan takımı ile çok önemli uluslararası başarılara da imza atacağıma inanıyorum.