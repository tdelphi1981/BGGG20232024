The Marmara Bayk Kış Trofesi Yarışları
The Marmara BAYK Kış Trofesi Yarışları, 53 teknede 360 yarışmacının katılımı ile başladı.
Bodrum'da düzenlenen Tha Marmara BAYK Kış Trofesi Yarışları sırasında bir yarışmacı tekneden düşerek boğulma tehlikesi geçirdi, bir yarışmacı da kırılan tekne direğinin yüzüne çarpması sonucu yaralandı.

The Marmara BAYK Kış Trofesi Yarışları, bugün sabah saatlerinde Bodrum Kalesi açıklarından başladı. Yarışmaya İstanbul, Ankara, Göcek, Bodrum ve Marmaris'ten 53 teknede 360 yarışmacı katıldı.

Yarışmacılar şiddetli rüzgar nedeniyle zor anlar yaşadı, bazı kazalar meydana geldi.

Bodrum açıklarında Uka Uka isimli teknede yarışan Burçin Hazarhan, yarışma sırasında dengesini kaybederek denize düştü. Boğulma tehlikesi geçiren ve arkadaşları tarafından tekneye alınan, kalbi duran Hazarhan'a Deniz Kurtarma ekipleri tarafından kalp masajı yapıldı. Kalbi yeniden çalıştırılan Hazarhan, Sahil Güvenlik botu ile karada bekleyen ambulansa, buradan da Bodrum Devlet Hastanesi'ne götürüldü.

Şiddetli rüzgar sonucu First isimli teknenin yelkeninin kopması sonucu direk, Erman Kırımlı'nın başına çarptı. Teknede ilk müdahalesi arkadaşları tarafından yapılan Kırımlı, Deniz Kurtarma ve Sahil Güvenlik ekipleri tarafından botla alınarak sahil kenarında bekleyen ambulansa götürüldü. Kırımlı, Acıbadem Bodrum'da tedavi altına alındı.

Kara Ada açıklarında ise Santa Klara isimli teknenin yelkenli direği, şiddetli rüzgar sonucu kırıldı. Yan yatan teknedeki 5 yarışmacı, bölgeye yakın olan Deniz Kurtarma ekipleri tarafından botlara alınarak karaya çıkarıldı. Tekne ise limana çekildi.

Öte yandan yarışma sırasında denize düşerek boğulma tehlikesi geçiren Burçin Hazarhan'ın yarışma arkadaşları, Bodrum Devlet Hastanesi'ne gelerek sağlık durumu hakkında bilgi aldı. Hazarhan'ın tedavisinin yoğun bakım ünitesinde sürdüğü, hayati tehlikesinin bulunduğu bildirildi.