Derbide kırık elle 90 dakika oynamış
Beşiktaş'ın Alman futbolcusu Roberto Hilbert, Fenerbahçe ile oynanan derbi maçta sol el 5. tarak kemiğinde oluşan kırık nedeniyle operasyon geçirdi.
Beşiktaş Kulüp Doktoru İsmail Başöz, Roberto Hilbert'in başarılı bir operasyon geçirdiğini kaydetti. Başöz, Hilbert'in sağlık durumu ile ilgili yaptığı açıklamada, 'Fenerbahçe maçının ilk yarısının ortalarında futbolcumuz Roberto Hilbert'in sol el 5. tarak kemiğinde kırık gelişmiştir. Maçın devre arasında tanısı konulan ve gerekli müdahalesi yapılan oyuncumuz maçın geri kalan dakikalarını bu şekilde tamamlamıştır. Roberto Hilbert'e bu sabah Acıbadem Fulya Hastanesi Sporcu Sağlığı Merkezi'nde başarılı bir operasyon yapılmıştır' ifadelerini kullandı.

HILBERT ELİNİN KIRILDIĞINI FARK ETMEDİ

Öte yandan Hilbert'in maç sırasında yaşadığı sakatlığı fark etmediği öğrenildi. Alman oyuncunun, mücadelenin ilk yarısında girdiği bir ikili mücadele sırasında sol el 5. tarak kemiğinde kırık meydana geldiğini, devre arasında yapılan kontrolü sırasında fark ettiği belirtildi. Hilbert'in yaşadığı bu sakatlık sonrası sahalardan uzak kalmayacağı ve takımla birlikte çalışmalara devam edeceği kaydedildi.

Alman futbolcunun, hafta sonundaki Trabzonspor karşılaşmasında takımdaki yerini alıp almayacağının yapılacak kontrollerden sonra netlik kazanacağı bildirildi.