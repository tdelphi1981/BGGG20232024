Emre'nin Zokora şikayetine takipsizlik!
Trabzon Cumhuriyet Savcılığı, Fenerbahçe'nin eski futbolcusu Emre Belözoğlu'nun Trabzonsporlu Didier Zokora'nın kendisine kasten tekme attığı iddiasıyla ilgili şikayet başvurusunda takipsizlik kararı verdi.
NE OLDU
Avni Aker Stadı'nda 6 Mayıs 2012 tarihinde oynanan Trabzonspor-Fenerbahçe müsabakasının 50'nci dakikasında Zokora, Emre Belözoğlu'na tekme atmış, hakem Mustafa Kamil Abitoğlu da bu faulü sarı kartla cezalandırmıştı. Belözoğlu, 6 Haziran tarihinde avukatı Mahir Işıkay aracılığıyla Zokora hakkında, ‘kasten yaralama' suçlamasıyla Trabzon Cumhuriyet Başsavcılığı'na şikayette bulunmuştu.

Bunun üzerine soruşturma başlatan Trabzon Cumhuriyet Başsavcılığı, suç unsurlarının oluşmadığını belirlediği ve takipsizlik kararı verdi.

ZOKORA KABUL ETMEDİ
Zokara ise Emre'nin suç duyurusundan sonra Trabzonspor kulübü avukatlarından Nusret Yılmaz ile Trabzon Adliyesi'nde Cumhuriyet Savcısı'na ifade vermiş, "Maçta pozisyon gereği bir hareketti. Hakemde faul verdi ve sarı kartla cezalandırıldım. O pozisyonda suç olsa, kasıtlı olsa zaten hakem kırmızı kart verirdi. Suçlamayı kabul etmiyorum" demişti.

IRKÇI SÖYLEMLE SUÇLAMIŞTI
İki futbolcu arasındaki tartışmalar, 15 Nisan 2012'de Fenerbahçe ile Trabzonspor arasında İstanbul'da yapılan karşılaşmada başladı. Zokora, maç sırasında tartıştığı milli futbolcu Emre'nin kendisine ırkçı sözler söylediğini iddia ederek hakkında şikayetçi oldu. Kadıköy Cumhuriyet Savcılığı da Emre hakkında, "Hakaret" suçundan açılan soruşturmada, "Takipsizlik kararı" verdi. 6 Mayıs'ta Trabzon'da oynanan Trabzonspor-Fenerbahçe maçında da Zokora, Emre'ye yaptığı faulden sonra sarı kart görmüştü.