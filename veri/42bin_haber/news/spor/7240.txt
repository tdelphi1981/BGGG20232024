A Milli futbolcular '2014' için umutlu
(A) Milli Futbol Takımı'nın forvetleri Burak Yılmaz, Umut Bulut ve Sercan Sararer, Çek Cumhuriyeti ile yapılacak özel maç öncesi 2014 Dünya Kupası elemelerindeki şanslarını değerlendirdiler.
Le Meridian Otel'de Nike'ın yeni kramponu 'Mercurial Vapor IX'un tanıtımına katılan 3 futbolcu, Çek Cumhuriyeti ile 6 Şubat Çarşamba günü Manisa'da oynanacak özel maçı kazanarak, 2014 Dünya Kupası Elemeleri (D) Grubu'ndaki Andorra karşılaşması öncesi moral kazanmak istediklerini ve gruptan çıkma şanslarının bulunduğunu söylediler.

Burak Yılmaz, Çek Cumhuriyeti maçının 2014 Dünya Kupası elemelerindeki Andorra karşılaşması öncesi son prova olduğunu hatırlatarak, 'Takım olarak ne durumda olduğumuzu görme açısından iyi bir prova olacak. Rakibimiz güçlü bir takım. Biz hazırlık ve resmi tüm maçlarımızı kazanmak için sahaya çıkıyoruz' diye konuştu.

2014 Dünya Kupası elemelerine iyi bir başlangıç yapamadıklarını ve 4 maçta sadece 3 puan alabildiklerini dile getiren Burak Yılmaz, şunları söyledi:

'Grup maçları bizim için kötü başladı. Küçük de olsa şansımız var ve bu şansımızın peşinden sonuna kadar gitmek istiyoruz. Nasıl kötü başladıysak, bunu iyiye de çevirebiliriz. Evimizde kaybettiğimiz puanları deplasmanda telafi edebiliriz. Bunu yapabilecek oyuncularız. Şansımızın peşinden koşmak zorundayız. Hepimizin hayalleri ve hedefleri 2014 Dünya Kupası finallerinde olmak. Gerçekçi olmak gerekirse, zor gözüküyor ama pes edemeyiz.'

-Umut: 'Matematiksel olarak şansımız devam ediyor'-
Milli takımın bir diğer önemli gol silahı Umut Bulut, Çek Cumhuriyeti maçının kendilerinin öz güven kazanmaları açısından önemli olacağını kaydetti.

Çek Cumhuriyeti'ni yenip, Andorra maçına bu moralle çıkmak istediklerini vurgulayan Umut, 'Grubumuzda matematiksel olarak şansımız devam ediyor. Kalan maçlarımızı kazandığımız taktirde durum tersine dönecek. Yapmamız gereken maçlarımızı kazanmak ve biz de tüm maçları galip bitirmek istiyoruz. İnşallah Dünya Kupası finallerine giden ülke biz oluruz' şeklinde konuştu.

-Sercan: 'Şansımız olduğuna inanıyorum'-
Gurbetçi oyuncu Sercan Sararer ise, Dünya Kupası yolunda şanslarının sürdüğünü düşündüğünü söyledi.

Basın toplantısında Almanca konuşan Sercan, Çek Cumhuriyeti'nin güçlü olduğunu ve rakiplerini iyi tanıdıklarını, bu hazırlık maçıyla birlikte iyi bir hava yakalamak istediklerini aktararak, 'Performansımızı artırmamız gerekiyor. Dünya Kupası elemelerinde şansımızın olduğuna inanıyorum. Kötü başlangıca rağmen matematiksel olarak bizim için her şey bitmiş değil. Maçlarımızı kazanmak istiyoruz. Açıkçası, Dünya Kupası'na katılmayı hak ettiğimizi düşünüyorum' ifadelerini kullandı.

Futbolcular, toplantının sonunda birlikte medya mensuplarına poz verdiler.