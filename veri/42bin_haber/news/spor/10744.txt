Heat seriye devam dedi
NBA'de gecenin öne çıkan maçında Miami Heat evinde Philadelphia 76'ers'ı 102-93 mağlup etti ve galibiyet serisini 17 maça çıkardı.
Miami Heat takımı iç sahada ağırladığı Philadelphia Sixersı 93-102 skorla mağlup ederken, galibiyet serisini 17 maça çıkardı ve Los Angeles Clippersın bu sezon elde ettiği rekoru egale etmeyi başardı.  
American Airlines Arena'da oynanan mücadeleye iki takım da istekli ve hücumda isabetli atışlarla başladı. Savunmaların fazla sertleşmediği ve karşılaşmanın skor olarak başa baş geçtiği periyodu ev sahibi Miami Heat 28-24 önde tamamladı.İkinci çeyrekte ise konuk takım Philadelphia sazı eline aldı ve rakibini 19 sayıda tutmayı başararak devreyi 51-47 önde tamamladı. İkinci yarıya ise oynadığı son 16 maçı da kazanan Miami Heat daha etkili başladı. Üçüncü çeyrekte rakibi ile arasındaki farkı kapatan ev sahibi, maçın son 12 dakikasında sergilediği performans ile sahadan 102-93'lük galibiyetle ayrıldı. 
Bu sonuçla üst üste 17. galibiyetini alan Miami Heat, bu sezon Los Angeles Clippers'ın yakalamış olduğu seriyi tekrarladı. 
LeBron James 25 sayı, 10 ribaunt ve 5 asistle, Dwyane Wade 22 sayıyla, Chris Bosh ise 16 sayıyla galibiyette önemli rol oynamayı başardı. , 
Kenardan gelen Ray Allen 12 sayıyla, Shane Battier ise 11 sayıyla geceyi noktaladılar.  
Philadelphia Sixers takımında Thaddeus Young 25 sayıyla oynarken, Spencer Hawes 13 sayıyla, Arnett Moultrie 14 sayıyla ve Damien Wilkins ise 12 sayıyla mağlubiyete engel olmayı başaramadı.  
LeBron James, ilk çeyrekte attığı üçlük sonrası kariyerindeki 1000. üç sayılık atışa ulaştı.