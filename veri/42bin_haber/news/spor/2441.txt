Çarşı "Empati Ödülü"nü aldı
"4. Ulusal PDR Uygulamaları Kongresi"nde 2012 Empati ödülü Beşiktaş Çarşı Grubu sözcüsü Alen Markaryan'a verildi. 
Markaryan, Beşiktaş taraftarının okyanusun ortasında bir kibrit çöpü kadar yardımları olduysa çok mutluluk duyacaklarını belirterek, "Bu dünyada empati yapabilmek artık zaruri bir ihtiyaç haline geldi" dedi.

Ödül töreninin açılış konuşmasını yapan Türk Psikolojik Danışma ve Rehberlik Derneği (PDR) Başkanı Prof. Dr. Tuncay Ergene, kongrenin iki yılda bir PDR tarafından düzenlendiğini söyledi.

Ergene, empati gibi bir konuyu topluma mal etme açısından Markaryan'ın da aralarında olmasının çok büyük bir farklılık getirdiğini belirterek, "Biz sadece bir aracıyız. Çabaları görünür kılmak bizim işlevimiz. 2012 yılı içerisinde Van'da yaşadığımız elim bir deprem sonrasında Van çok zor koşullardaydı. Bu konuyla ilgili olarak Beşiktaş-Galatasaray maçının 65. dakikasında Beşiktaş taraftarı üzerindekileri çıkararak 'Van, üşüyor ve yanlarındayız' sloganıyla bir etkinlikte bulundu. Bütün kaşkollarını, şapkalarını, eldivenlerini stada attılar. Beşiktaş Spor Kulübü'nün ve taraftar grubunun organizasyonuyla sonra bunları toplayıp Van'a gönderildi" ifadesini kullandı.

Ergene, empatiyi topluma mal etmek açısından PDR olarak internet sitesinde yapmış oldukları oylama sonucunda 2012 Empati Ödülü'nü Beşiktaş Çarşı Grubu'nun kazandığını söyledi.

-"-Lütfen herkese bir yudum empati"-

Markaryan, Beşiktaş-Fenerbahçe derbisinde maçın 89. dakikasında Van'a yardım için Beşiktaş taraftarı olarak atkılarını sahaya atma kararı aldıklarını belirterek, amaçlarının Van'a yardım konusundaki ilgiyi artırmak olduğunu söyledi. Aylar geçmesine rağmen soğuk havanın devam ettiğini ve insanların giyim ve yiyecek ihtiyaçları olduğunu anımsatan Markaryan, "Dikkati Van'a çekmek için bu dikkatleri tekrardan alevlendirmek istedik. Fakat bu olayı sahaya yabancı madde attığımız söylenerek federasyona maddi olarak ceza verildi" diye konuştu.

Markaryan, tüm Türkiye'yi yasa boğan Van depremi sonrası kurum ve kuruluşların ve bazı yayın organlarının yardım etmeye çalıştıklarını buna rağmen Van'a ilginin azaldığını ve 'hayat devam ediyor' anlayışını dinlemeye başladıklarını savunarak şunları kaydetti:

"Hedefimize ulaşmıştık ama kulüp ceza aldığı için bir arkadaşımız 'Galatasaray maçında 65. dakikada yarı çıplak kalalım. Onlar orada üşüyorsa biz de burada üşüyoruz' önerisinde bulundu. Biz de risk alarak empati yaptık. Böylece birikmekte olan Van yardım paketleri 2 tıra ulaştı. Bir grup arkadaşımız da Van'a gitti. Okyanusun ortasında bir kibrit çöpü kadar yardımımız olduysa ve bunlar makbule geçtiyse ne mutlu bize. Bu dünyada empati yapabilmek artık zaruri bir ihtiyaç haline geldi. Lütfen herkese bir yudum empati."

Markaryan, spor yorumcularını da eleştirdi. Konuşmaların ardından 2012 Empati Ödülü'nü alan Markaryan, PDR Genel Başkanı Ergene'ye de Beşiktaş forması hediye etti.