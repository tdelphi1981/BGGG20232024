Mustafa Kaplan'dan eskilere çağrı
Yaşadığı sıkıntılar nedeniyle PTT 1. Lig'e düşen 103 yıllık Ankaragücü'nde teknik direktör Mustafa Kaplan, eski başkan yönetici ve oyunculara çağrıda bulunarak, kulübe maddi, manevi destek olmalarını istedi.Mustafa Kaplan, takımın desteğe ihtiyacı olduğunu belirtti.

Kaplan, Eski başkan, yönetici ve oyuncuların kulübe maddi manevi destek olması lazım. Burada pırıl pırıl genç çocuklar var. Geçen hafta gittiler Göztepe karşısında yüreklerini ortaya koydular ve puan aldılar. Bu çocuklara imkan sağlandığı sürece sahada yapamayacakları iş yok. Burada çok yetenekli, genç ve giderken kulübe para kazandıracak oyuncular var. Bu nedenle herkesin destek olmasını istiyor ve bekliyoruz diye konuştu.

Takımın en acil ihtiyacının ne olduğu sorusunu ise Kaplan, Şu acil, bu acil diyemem ki, herkes her şeyi biliyor, yani her şey ortada. Şu anda mevcut yönetim ve başkan ellerinden geleni yapıyorlar ama sadece bu yönetim ve başkanla olmaz. O nedenle tekrarlıyorum eski başkan, yönetici ve oyuncuların maddi, manevi destek olması lazım. Kulübün ihtiyacı var ifadeleriyle yanıtladı.

En çok taraftara güvendim

Takımın başında ilk kez geçen hafta Göztepe karşılaşmasında sahaya çıkan Kaplan, göreve gelirken en çok sarı-lacivertli taraftarlara sonsuz güvendiğini söyledi.

İzmir'de oynadıkları Göztepe karşılaşmasının ilk yarısında iyi oynadıklarını ve golü de bulduklarını kaydeden Kaplan, şunları söyledi: Göreve geldikten sonra Göztepe deplasmanına gidene kadar 5 oyuncumuzla hiç çalışamadık. Volkan, Kağan, Mert, Timur ve Enes sakattı ama bunlardan 2-3'ünü mecburiyetten oynattık. Çünkü elimizdeki oyuncu sayısı 18, diğerleri amatör. Göztepe karşısında 65. dakikaya kadar takımdan son derece memnundum. Daha sonra sakatlıklar nüksetmeye başlayınca değişiklikler yapmaya başladık, sonra da ister istemez vücut yorgunluğundan takım geri çekildi. Karambol bir gol sonucu da berabere kaldık. Fakat alınan 1 puan da iyidir diye düşünüyorum.

Ligdeki durumu gereği rakipleri olan Samsunspor ile yarın 19 Mayıs Stadı'nda karşı karşıya geleceklerini hatırlatan Kaplan, Rakibimizin de ligdeki konumu belli. 9 beraberlik, 1 galibiyet almış, 14 gol atmış, 15 yemiş, 2 de mağlubiyet almış. Fakat biz buna bakmayacağız. Biz Ankaragücü'nün büyük taraftarını arkamıza alarak maçı kazanmak için ne gerekiyorsa yapacağız ifadelerini kullandı.

Samsunspor karşılaşması öncesi Volkan, Kağan, Timur ve Serkan'ın sakatlığının bulunduğunu Mert ve Sinan'ın durumlarının ise belirsiz olduğunu dile getiren Kaplan, Doktorumuzdan aldığımız rapora göre bir kadro yapacağız ve sahaya çıkacağız. Ben eminim ki, kim oynarsa oynasın maçı kazanmak için yüreğini ortaya koyacak diyerek, sözlerini tamamladı.