Galatasaray'a gol atacağım
Dentinho İlk maçımda golle başlamak beni mutlu eder. Umarım kazanırız ve liderliği ele geçiririz. Beşiktaş taraftarının iki gündür bana karşı ilgisi süper. Onları çok sevdim dedi.

BEŞİKTAŞ’IN YENİ GOLCÜSÜ AYAĞININ TOZUYLA GÖZÜNÜ DERBİYE ÇEVİRDİ 
ARA transferin suskun takımı Beşiktaş sonunda ilk hamlesini yaptı. Shakhtar Donetsk’ten kiralanan Dentinho dün İstanbul’a geldi. Sabiha Gökçen Havalimanı’na inen Sambacı, ardından sağlık kontrolünden geçirildi. Beşiktaş’ın kendisi için yoğun bir çaba harcadığını ve bu durumun kararı vermesinde etkili olduğunu belirten Dentinho, “Teklif gelince Andre Santos’u arayıp bilgi aldım. Lucescu da bana Türkiye ve Beşiktaş hakkında bilgi verdi. Herkesten olumlu referans aldım” dedi. 
2 yıllık dönemi Rusya’da atlatttım 
Bir futbolcunun oynamadığında mutsuz olduğunu vurgulayan Dentinho, “Brezilya’dan da teklif aldım. Ama ülkeme dönmek için erken diye düşündüm. Avrupa’da parlayan bir kariyer hedefliyorum. Bu nedenle Beşiktaş’ın  teklifini kabul ettim. Lucescu’nun bir sözü vardır. ‘Brezilyalı oyuncular Avrupa’da 2 yıl alışma dönemi geçirir sonra başarılı olur.’ Ben bu iki sezonu Shakhtar’da atlattım” diye konuştu. 
Bu formanın hakkını vereceğim 
Brezilyalı star şöyle devam etti: “Özellikle taraftarların son iki gündür bana olan ilgisinden çok memnun oldum. Onları çok sevdim.Galatasaray derbisinde oynamayı çok arzu ediyorum.  Şansı bulursam golümü atacağıma inanıyorum. Atacağım gollerle takıma katkı yaparım ve sezon sonu şampiyon oluruz. Quaresma’nın formasını giyeceğim. Umarım hakkını veririm. Formaya sıkı sıkı sarılacağım.” 
Quaresma’dan başarılı olacak 
Q7’nin 7 numaralı formasını giyecek Dentinho’yu öven yönetici Kıran, “Taraftarlar onu sevecek” dedi. 
GOL sorununu çözmek için Shakhtar’dan transfer edilen Dentinho’nun kefili Futbol Komitesi Başkanı Tamer Kıran oldu... Siyah-beyazlı takımdan ayrılan Quaresma’nın 7 numaralı formasını giyecek Brezilyalı futbolcunun çok başarılı olacağına inandığını belirten Kıran, “Yeteneği tartışılmaz. Shakhtar’da fazla oynama şansı bulamadığı için futbola aç. Kendisini ispat etmek istiyor. Quaresma’dan daha başarılı olacaktır. Aynı zamanda çok sempatik. Performansı ve sıcakkanlılığıyla kısa sürede Beşiktaşlı taraftarların gözbebeği olacaktır. Kiraladık ama uzun yıllar takımımızda görev alacağına inanıyorum” dedi. Dentinho bugün tesislerde 15.00’te mukavele imzalayacak. 
Çalımcı dişlek 
Tekniği yüksek olan ve çok rahat adam eksiltip etkili vuruşlar yapan Dentinho ‘Dişlek’ lakabı ile tanınıyor. 
24 yaşındaki, 1.75’lik Dentinho tekniği yüksek bir futbolcu. Çok rahat rakip eksiltebilen, dar alanda yaptığı çalımlarla rakiplerinden sıyrılıp kendine boş alan yaratan Brezilyalı futbolcu kaleye her yerden etkili şutlar çekebilen bir oyuncu. Corinthians’ta Brezilya’nın efsane isimlerinden Ronaldo ile birlikte futbol oynadı. Alt yapısından yetiştiği bu kulüpte ön dişlerinin büyük olması nedeniyle arkadaşları kendisine “Küçük diş” anlamına gelen “Dentinho” lakabını taktı. Alt yapıdan gelen bir diğer lakabı da “Dişlek”. 
1.5 yıllık maliyeti 3.5 milyon € 
Beşiktaş Kulübü, Dentinho ile 1.5 yıllığına kiralık anlaşması yapıldığını KAP’a bildirdi. Açıklamada futbolcunun maliyeti de duyuruldu. Buna göre Siyah-Beyazlılar Brezilyalı oyuncuyu 1.5 yıllığına kiraladı. Shakhtar Donetsk’e kiralama bedeli olarak 1 Ocak 2014 tarihine kadar 1 milyon euro 4 taksit halinde ödenecek. Kulüpler anlaşırsa kiralama 6 ay uzayacak ve 700 bin lira daha 3 taksitte verilecek. Futbolcu ise bu sezon sonuna kadar 600 bin euro garanti para alacak. Gelecek sezon ise 1 milyon 200 bin euro 10 taksitte ödenecek. Eğer taraflar anlaşamaz ve seneye devre arasında yollar ayrılırsa son 5 taksit ödenmeyecek. Bonservisi 9 milyon euro’ya almak hakkı ise Beşiktaş’ta olacak.