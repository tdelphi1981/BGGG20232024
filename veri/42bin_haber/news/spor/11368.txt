Tadını çıkaralım
Aykut Kocaman, Rakip genelde medyada çok küçümsendi. Ama karşımızda mükemmele yakın bir takım vardı. Turu geçtik, tadını çıkaralım. Oyuncularımı tebrik ediyorum. Pazartesi oynamak için TFFye başvurduk, reddedildik dedi.

FENERBAHÇE TEKNİK DİREKTÖRÜ, UEFA’DA ÇEYREK FİNALİ BÖYLE YORUMLADI 
FENERBAHÇE’DE Aykut Kocaman, Viktoria Plzen ile oynanan maç sonunda ortaya çıkan sonuçtan memnundu. Maçın zor geçeceğini bildiklerini belirten Kocaman, “2. golü bulmak çok önemliydi. Fırsat yakaladık. Oyuncularım gereken her şeyi yaptı ama son vuruşlarda şanssızdık. Rakip kaleci de iyi günündeydi. 1-1’den sonra en kötü senaryo başladı. Her şey psikolojik olarak terse döner. Oyuncular geri çekilir, rakip atağa kalkar” dedi. 
Değersizleştirme çabası var  
Maç öncesinde medyada bir değersizleştirme yaşandığını vurgulayan tecrübeli hoca, “Rakip hep küçümseniyor. Bu doğru değil. Oyuncularım özverili davrandılar. Ama maçın böyle olması normal ve doğru oldu. Kim tersini bekliyordu, bilemem. Turu geçtik, tadını çıkaralım. Oyuncularımı kutlarım. Plzen takımı mükemmele yakın bir takım. Onları da tebrik ediyorum. Şu an muhtemel rakipleri düşünmüyorum” ifadelerini kullandı. 
Pazartesi talebini TFF reddetti 
Kocaman, “Yabancı oyuncularım milli takım için izin alabileceklerini söylediler. Biz yerliler için federasyona pazartesi oynamak için başvurduk. Ama kabul edilmedi” dedi. Federasyonun Fener’e, “Abdullah Avcı izin verirse maçın pazartesi oynanmasını sağlarız” diye yazılı cevap verdiği; Avcı’nın “Programı bozamam, izin vermiyorum” dediği için bu istek geri çevrildiği öğrenildi. Böylece yabancı oyuncular için alınan izin, TFF’den alınamamış oldu.