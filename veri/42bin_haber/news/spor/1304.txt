Belediyespor'da hedef 12'de 12 yapmak
Spor Toto 3. Lig 1. Grup'ta mücadele eden Diyarbakır Büyükşehir Belediyespor, deplasmanda oynayacağı Beşikdüzüspor maçından da galibiyetle ayrılmayı hedefliyor.Grubunda bugüne kadar oynadığı Kayseri Şekerspor, Gölcükspor, Siirtspor, Orhangazispor, Tekirovaspor, Kastamonuspor, Anadolu Üsküdar 1908 Spor, Ankara Demirspor, Belediye Vanspor, Çorumspor ve Sandıklıspor maçlarının tamamından 3 puanla ayrılarak, Süper Lig, PTT 1. Lig, Spor Toto 2. Lig ve Spor Toto 3. Lig takımları arasında tüm maçlarını kazanan tek takım olma başarısı gösteren Diyarbakır Büyükşehir Belediyespor, pazar günü oynayacağı Beşikdüzüspor maçını da kazanmak istiyor.

Basın Sözcüsü Şeyda Arslantaş, genç oyunculardan oluşan takımının başarılı grafiğini ligin başlangıcından bu yana sürdürdüğünü belirterek, takımının 11'de 11 yaparak, bütün dikkatleri üzerine çektiğini söyledi.

Pazar günü deplasmandan oynayacakları Beşikdüzüspor maçı hazırlıklarını Teknik Direktör Turhan Özyazanlar nezaretinde sürdürdüklerini ifade eden Arslantaş, şöyle konuştu: Çalışmalarımızı yarın yapacağımız son antrenmanla tamamlayacağız. Ligde oynadığımız tüm maçları kazandığımız için rakiplerimiz bizimle oynayacakları karşılaşmaya daha motive oluyorlar. Ancak biz iyi bir ekip kurduk. Yönetim, teknik heyet ve oyuncuların birlikteliği de maçların skoruna yansıyor. Hepimiz görevimizi en iyi şekilde yapmak için çaba sarf ediyoruz. Galibiyet zincirimizin bir yerde sona ereceğini biliyoruz. Çünkü sezon sonuna kadar tüm maçları kazanmak mümkün değil. Ama serinin uzamasını da istiyoruz. Biz ligde şampiyonluğu hedefledik. Hedefimize ulaşmak için bu galibiyetlere ihtiyaç var. Beşikdüzü takımı iyi bir ekip, işimiz kolay olmayacak. Ama kazanmak için maça çıkıyoruz. Galibiyet serimizi sürdüreceğiz.

12'de 12 yapmak istiyoruz

Futbol Şube Sorumlusu Cemal Doğrul ise Beşikdüzüspor'un gençlerden kurulu iyi bir ekip olduğunu belirterek, Beşikdüzüspor bugüne kadar ligde oynadığı maçlarda istediği puanı toplayamadığı için lig sıralamasında alt sıralarda yer alıyor. Oysa ligdeki bu yeri hak etmiyorlar. Zaten geçen hafta güçlü rakiplerini deplasmanda 3-0 yenme başarısını gösterdiler. Bu nedenle maç çok zorlu geçecek ancak 12'de 12 yapmak istiyoruz. Çünkü biz her maçımıza galibiyet için çıkıyoruz. Bunu başaracağımıza inanıyoruz. Çünkü çok iyi bir ekip oluşturduk dedi.
Doğrul, takımında sakat Hakan dışında eksik oyuncunun bulunmadığını da sözlerine ekledi.