Divan-ı Kıraç Harb-i Öztürk
Kıraç, 'Aysal'dan desteğini çekti' iddiasına 'Arkasındayız' yanıtını verip kurumsallaşma çalışmalarına vurgu yapacak. Öztürk, başta Taner Aşkın, eski yönetimi bombalayıp istifa ve başkanlıkla ilgili spekülasyonlara son noktayı koyacak
 KENAN KARCI
 G.Saray'da muhalefete ateş etme günü... Sarı-Kırmızılı kulübün Divan Kurulu alışılmışın dışında bugün saat 12.00'de geniş bir katılımla Dedeman Otel'de yapılacak. Kulüpten toplantı ile ilgili şu resmi açıklama yapılmıştı: 
 'ESKİ Yönetim Kurulu üyesi Sn. Mustafa Sarıgül'ün davetiyle Gayrettepe Dedeman Oteli Pınar Salonu'nda yemekli olarak gerçekleştirilecektir. Sayın üyelerimizin teşriflerini rica eder, bu vesile ile iyi ve sağlıklı günler dilerim.'
 AYSAL'A TAM DESTEK
 PEKİ Divan'da neler olacak? Anlatalım;
 BİRİNCİSİ Divan'a 'Derin G.Saray' olarak bilinen İnan Kıraç uzun bir aradan sonra katılacak. Kıraç'ın katılması çok önemli bir mesaj da içeriyor. O da Adnan Polat dönemi yöneticilerinden Taner Aşkın'ın iddiasını tamamen çürütmek. Aşkın, 'İnan Kıraç, Ünal Aysal'dan desteğini çekti. Adnan Öztürk'ü başkanlığa hazırlıyor' şeklinde çok iddialı bir açıklamada bulunmuştu. 
 KIRAÇ sadece katılmakla yetinmeyecek önemli açıklamalarda da bulunacak. Kaynaklar İnan Kıraç'ın Ünal Aysal'a destek verip '15 Mayıs 2011'de göreve gelen Ünal Aysal yönetiminin arkasındayız. Kurumsallaşma çalışmaları son sürat devam etmekte. Aysal son derece başarılı. Kulübü aldığı nokta ile getirdiği noktaya bakın. Borçların azalması bile birçok şeyin göstergesi' şeklinde mesajlar vermesi bekleniyor. 
 POLAT VE AŞKIN'A SİTEM
 BİR başka çıkışı ve daha sert olanını ise Adnan Öztürk gösterecek. Önce borsa spekülasyonları ile ilgili açıklama yapanlara Öztürk tarafından sert yanıtlar verilecek. Yine Taner Aşkın'ın 'Adnan Öztürk başkanlığa hazırlanıyor, onun için 'TT Arena konusunda yönetim kurulu suçludur' dedi. Ali Dürüst'ü yıpratmaya çalışıyor' şeklindeki sözlerini yanıtlayacak olan Adnan Öztürk, gündem yaratacak açıklamalarda bulunacak.
 ÖZTÜRK'ün radyolara bağlanan birçok yönetici ile daha önce yaşadığı sıkıntıyı da dile getireceği, hatta bir açıklamasında 'Adnan Öztürk eğer başkan olmak için çalışıyorsa görevinden istifa etsin' diyen Divan Kurulu Başkanı İrfan Aktar'a da çıkışta bulunacağı konuşuluyor. Özetle son yılların en sert Divan toplantısı bugün gerçekleşecek ve eski Başkan Adnan Polat'ın da tüm bu olaylardan nasibini alması bekleniyor.
  