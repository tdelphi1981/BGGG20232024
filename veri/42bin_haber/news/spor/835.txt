Alman Ümit Milli Takımı'nda bir Türk daha
Türkiye'ye karşı 14 Kasım'da hazırlık maçı oynayacak Alman Ümit Milli Takımı'nın kadrosuna Hamburg'da forma giyen Tolgay Arslan da alındı.Alman Futbol Federasyonu (DFB) tarafından yapılan açıklamada, İsrail'de düzenlenecek 2013 Avrupa Şampiyonası'na hazırlanan Alman Ümit Milli Takımı'nın Türkiye ile oynayacağı karşılaşma için ilk kez Tolgay Arslan ve Stuttgart'tan Antonio Rüdiger'in de kadroya alındığı belirtildi.

Alman Ümit Milli Takımı Teknik Direktörü Rainer Adrion, Tolgay ve Rüdiger'in 20 Yaşaltı takımında da forma giydikleri ve genç olmalarına rağmen Bundesliga tecrübesine sahip olduklarını ifade etti.

Adrion, Alman Ümit Milli Takımı'nın play-off karşılaşmalarında uluslararası düzeyde en yüksek seviyede oynayabildiğini gösterdiğini, bundan sonra yapacakları karşılaşmaları diğer yetenekli oyuncuları test etmek için kullanacaklarını kaydetti.

Türkiye Ümit Milli Takımı'nın grubunda İtalya'nın ardından ikinci sırada kaldığını ve play-off'lara katılmayı kaçırdığını hatırlatan Adrion, ancak geçmişte teknik olarak göze hoş gelen bir futbol tarzı oynadığını gösterdiğini ve bir çok taraftar tarafından desteklendiğini ifade etti.

Almanya ile Türkiye Ümit Milli Takımları, 14 Kasım'da yerel saatle 18.00'de Bochum'daki Rewirpower Stadı'nda karşı karşıya gelecek.