G.Saray, Sneijder'i 'bağlamış!'
Galatasaray'ın transferi için yoğun çaba harcadığı Wesley Sneijder konusunda ilginç bir ayrıntı ortaya çıktı.
 Türk futbol tarihinin en görkemli transferlerinden birine imza atmak üzere olan G.Saray'ın Inter Kulübü ile ön protokol imzalayarak Hollandalı yıldız Wesley Sneijder'i resmen "bağladığı" ortaya çıktı...
 Bizzat başkan Ünal Aysal'ın yürüttüğü tarihi transfer konusunda işini sağlama alan ve Inter kulübü ile 7.5 milyon euro bonservis bedeli karşılığı el sıkışan sarı-kırmızılıların İtalyan kulübü ile "15 Ocak 2013 tarihine kadar G.Saray'ın isteği olmadan futbolcu başka bir kulübe satılamaz veya kiraya verilemez" şeklinde bir hafta süreli bir ön protokol imzaladığı öğrenildi.
 Sarı-kırmızılıların ayrıca bu ön protokole cezai şart olarak 5 milyon euroluk tazminat maddesi koydurttuğu belirtilirken, futbolcunun G.Saray'dan 12 Ocak akşamına kadar süre aldığı ifade edildi.
 12 milyon eurodan kapı açan Inter Kulübü Başkanı Moratti'yi 1.5 yılda ödeme koşulu ile 7.5 milyon euroya ikna eden G.Saray'ın oyuncuya da garanti para olarak yıllık 4.2 milyon euro verecek. Futbolcunun tüm maçlarda oynaması halinde yıllık alacağı para maç başılarla yaklaşık 5.3 milyon euroyu bulacak. (sporx)