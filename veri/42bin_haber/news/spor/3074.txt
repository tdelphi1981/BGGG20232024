"Kick boks'ta sakatlanma riski daha az"
Türkiye Kick Boks Federasyonu Başkanı Salim Kayıcı, kick boksun şiddet sporu olarak algılanmasının yanlış olduğunu belirterek, 100 farklı branş içinde sakatlanma oranı açısından kick boks 96-97. sırada geliyor dedi.Kayıcı, AA muhabirine yaptığı açıklamada, bu yıl Minikler ve Yıldızlar Türkiye Şampiyonası'nı ilk kez gençler ve büyüklerden ayırarak tek başına yapmaya başladıklarını, bu organizasyonun ilkini de Aksaray'da düzenlediklerini ifade etti.
Kayıcı, bu yıl Kırşehir, Trabzon ve Aksaray'da Türkiye Şampiyonası düzenlediklerini ve ilk defa Dünya Kick Boks Organizasyonları Birliği Avrupa Kick Boks Şampiyonası'na ev sahipliği yaptıklarını kaydetti.
36 ülkenin katıldığı bu organizasyonda Türk kick boks tarihinde ilk defa takım halinde Avrupa ikincisi olduklarını vurgulayan Kayıcı, şöyle devam etti:
81 ilde kick boks yapılıyor. Halk eğitim merkezlerinde ücretsiz olarak kick boks eğitimi veriliyor. Kick boks camiası büyüyor. Olimpik sporlar da dahil olmak üzere bütün federasyonlar içinde olimpik olan-olmayan tüm branşları dahil edersek, lisanslı sporcu sayısı açısından 5 veya 6. sırada geliyoruz. Bu da bu sporun ülkemizde geldiği noktayı gösteriyor. Milli takımımızı oluşturan sporcuların yüzde 90'ı ya üniversite mezunu ya da üniversiteye devam ediyor. Eğitim seviyesi de sürekli artıyor. Erzurum Pasinler'den tutun Şırnak'a kadar her yerde kick boks yapılıyor. Her ilde sporcularımız var. Aksaray'da yaptığımız organizasyona bin 200 sporcunun katılması da bunun bir göstergesi.

Sakatlanma oranı en düşük sporlar arasında
Bilmeyen insanların kick boksu şiddet sporu olarak düşündüklerini, bunun yanlış olduğunu özellikle vurgulamak istediğini dile getiren Kayıcı, şöyle devam etti:
Amatör ve profesyonel olarak iki şubemiz var. Amatörler belli noktaya geldikten sonra profesyonel müsabakalara çıkabiliyor. Televizyonlarda yayınlanan bazı karşılaşmalar vurdulu kırdılı gibi gözükebilir. Ama amatörler böyle değildir. Değme ile vurulan müsabakalardan tutun hafif temaslı müsabakalara kadar hepsi var. Zaten amatör müsabakalarda sporcularımızın tüm koruyucu malzemeleri var
İstatistiklere göre sakatlanma oranı en az branşlardan birisinin kick boks olduğunu aktaran Kayıcı, 100 farklı branş içinde sakatlanma oranına göre kick boks 96-97. sırada yer alıyor. Sporcularımız koruyucu malzeme kullanıyor. Bizde Uzakdoğu felsefesi vardır. Hoca-öğrenci ilişkisi vardır. Bizde her şeyin temeli saygıdır. Bu da camiamızın başarısını oluşturuyor diye konuştu.
Kayıcı, kick boksa bayanların ilgisinin de az olmadığını belirterek, 90 bini aşkın lisanslı sporcularının yaklaşık 5'te 1'ini bayan sporcuların oluşturduğunu, birçok branştan daha çok bayan sporcuya sahip olduklarını vurguladı.
-Dünya Şampiyonası Antalya'da yapılacak-

Önümüzdeki yıl Büyükler Dünya Kick Boks Şampiyonası'nı Antalya'da gerçekleştireceklerini ifade eden Kayıcı, bu yıl Ankara'da yaptıkları Avrupa Şampiyonası'nın gelecek yıl düzenleyecekleri Dünya Şampiyonası için bir prova olduğuna işaret etti.
Bu organizasyona katılımın 2 bin civarında olacağını anlatan Kayıcı, şunları kaydetti:
Artık bu tür organizasyonlarla ilgili tecrübe kazandık. Sayın Bakanımız da bize her türlü desteği verdi ve Avrupa Şampiyonası'nda takım halinde ikinci olduk. İnşallah seneye Dünya Şampiyonası'nda da başarılı olmak istiyoruz. Bu yıl uluslararası müsabakalarda 75 madalya aldık. Takım halinde Avrupa ikincisi olduk. Seneye madalya sayımızı artıracağız. Geçen yılı aşacağız. Bunun hazırlıklarını yapıyoruz. Seneye ilk milli takım kampımızı da Aksaray'da yapacağız. İnşallah Aksaray bize uğur getirecektir. Buradan Avrupa ve Dünya şampiyonalarına katılacağız. Madalya sayımızı 80-85'e çıkaracağımızı düşünüyorum.