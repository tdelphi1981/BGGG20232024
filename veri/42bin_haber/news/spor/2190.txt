Aslan'ı bekleyen tehlike!
Sivasspor - Galatasaray maçının oynanacağı 4 Eylül Stadı'nın zemini karşılaşmaya hazır hale getiriliyor. Protokol tribünü önüne denk gelen saha zeminin ise buzlu olması dikkat çekiyor 
 Spor Toto Süper Lig'in 15'inci haftasında yarın Sivasspor-Galatasaray maçının oynanacağı 4 Eylül Stadı'nın maça hazır hale getirilmesi için büyük çaba gösteriliyor. Stat Müdürü Fatih Şimşek, saha zeminine hiç dokunmadıklarını, alttan ısıtmalı sistemle karların kendiliğinden eridiğini, tribünlerde ise kar yağışı bekledikleri için maç günü çalışma yapacaklarını söyledi. Çalışmalar sonucu sahanın Galatasaray maçına hazır hale geleceğini ifade eden Şimşek, "Şu anda ısıtmalarımız açık olduğu için saha zeminine her hangi bir müdahalemiz yok. Sahaya aşırı bir kar yağışı olmadığı sürece de zemine her hangi bir müdahalede bulunmayacağız. Şuanda zemin ısısı 15 dereceye ayarlanmış durumda. Altan ısıtma sistemlerimiz şuan için çalışıyor. Herhangi bir sıkıntı da gözükmüyor. Kar yağışı beklediğimiz için tribünlere bir şey yapamıyoruz. Maç günü kar yağışı gözükmüyor. Tribünleri maç günü temizleyeceğiz" diye konuştu.
 
 Havaların soğuması ve kar yağışının başlaması ile birlikte hafta başında ısıtma sistemlerini devreye aldıklarını söyleyen Şimşek, "3-4 gün önce ısıtma sistemlerimizi çalıştırdık. İlimiz kış memleketi olduğu için hava tahmin raporlarını yakından takip ediyoruz. 3-4 gün önceden ısıtmaları çalıştırdık. Değerleri tam yerini bulsun, donma olayı olmasın, arıza olan yerlere zamanında müdahale edelim diye. Şu anda ise çalışıyor. Bir sıkıntı gözükmüyor" dedi.
 
 Sahanın zemininde bazı bölgelerin buzlu olduğunu söyleyen Fatih Şimşek, "Protokol tribünü önünde bulunan zemine gölge düşüyor. Güneşi az gördüğü için eriyen karlar burada buzlanma yapıyor. Ama inşallah maç saatine kadar buzlanmalarda ortadan kalkar" ifadelerini kullandı.
 
 DHA