Aziz Yener'den hakemliğin incelikleri
Türkiye'nin uluslararası voleybol hakemliğindeki deneyimli isimlerinden Aziz Yener, Uluslararası bir hakem iyi derecede İngilizce bilmeli, sağlam bir kişiliğe sahip ve özellikle de sosyal olmalı dedi.Aziz Yener, yaptığı açıklamada, 1987 yılında hakemliğe başladığını, 1998 yılında da uluslararası hakem olduğunu ve bugüne kadar yurtdışında 200'ün üzerinde maç yönettiğini söyledi.

Tecrübe kazanmak için, çok maç yönetmenin yetmeyeceğini, aynı zamanda çok da maç izlemek gerektiğini vurgulayan Yener, Türk hakemlere yurtdışında verilen maç sayısı her geçen gün artıyor. Bizden evvel Avrupa'da maç yöneten Akın İra, Ümit Sokullu, Nihat Ermihan, Kadir İlbeyli gibi usta hakemlerimiz var. Bu isimlerin şanı Avrupa'da hala yürüyor. Bu iyi imajdan dolayı Türk hakemler Avrupa'da ilgi görüyor diye konuştu.

Ligimizin zorlu olması büyük avantaj

Türk voleybol liglerinin zorlu olmasının çok büyük avantaj olduğunu dile getiren Yener, şöyle devam etti: Hakem ne kadar zor bir ligde tecrübe kazanırsa o kadar iyi olur. Bizim ligimiz dünyaca tanınmış oyuncu ve antrenörlerin görev aldığı, yurtdışında yakından takip edilen bir lig. Ayrıca federasyonların Avrupa'daki konumları, gücü çok önemli. Avrupa Voleybol Konfederasyonu'nun (CEV) komisyonlarında ne kadar çok adamınız olursa, maç alma sıklığınız da ona göre olur.

Aziz Yener, CEV Hakem Kurulu'nun, her yıl ülke federasyonlarının hakem komitelerinden bir sıralama istediğini kaydederek, şunları söyledi: "Sizden uluslararası hakemlerinizi başarı sırasına göre yazmanızı isterler. Örneğin bizim hakem kurulumuz bizi Türkiye'de yönettiğimiz maçlara göre sıralar ve CEV'e gönderir. Maç dağıtırken bu sıralamayı dikkate alırlar, ancak CEV, hakemleri tek tek bilir. Siz adil bir sıralama yapmadıysanız bunu fark eder. Listenin en üst sıralarındaki isimler şampiyonlar ligi'ne verilir ve bu kupaların önem sırasına göre devam eder.

Avrupa'da ikili ilişkiler çok önemli

Uluslararası bir hakemin mutlaka çok iyi derecede İngilizce bilmesi gerektiğini vurgulayan Yener, Zaten uluslararası hakemlik kursunda İngilizce sınavı var, ancak pratiğin iyi olması çok önemli dedi.

İngilizce konuşamayan hakemin ilerlemesi mümkün değil diyen Yener, şunları kaydetti: Avrupa'da ikili ilişkiler çok önemli. Ne kadar sosyal olduğunuza çok bakılıyor. Maç yönetmeye giden ve kendi başına takılıp hiç kimseyle konuşmayanlara sıcak bakılmıyor. Bunun dışında iyi bir kişilik ve iyi iletişim kurma becerileri önem taşıyor. Oyun kurallarını çok iyi bilmelisiniz. Ayrıca oyunculuktan gelmek de büyük avantaj oluyor.

Hatayı kafaya takmayın

Bir hakemin maç sırasında verdiği kararların mutlaka arkasında durması gerektiğini dile getiren Yener, şöyle devam etti: Kararınız hatalı bile olsa geri dönüp kafaya takmayacaksınız, yoksa hata yapmaya devam edersiniz. Kötü niyetli olmayıp kişisel ilişkilerinizi maça taşımayacaksınız. Maç sırasında kibarlık çok önemli. Ne olursa olsun üslubunuz sertleşmeyecek, yumuşak bir ses tonuyla uyarıda bulunacaksınız. Hakemin asla oyuncuya kaba davranma hakkı yok.

Hakemlikle geçinilmez

Hakemliğin genellikle hobi ya da ikinci bir meslek olarak yapıldığını anlatan Aziz Yener, Hakemlikle geçinilmez dedi.

Bir hakeme ayda kaç görev verileceğinin belli olmadığını kaydeden Yener, sözlerini şöyle tamamladı: Koca bir sezon bir maç bile alamayabilirsiniz. Normalde bir hakem haftada en fazla bir maç yönetebilir. Uluslararası bir hakem, Türkiye'de maç başına, başhakemse 198 lira, yardımcı hakemse 158 lira alır. Ulusal bir hakeme, yurtiçinde maç başına başhakemse 158, yardımcı hakemse 138 lira ödenir. Avrupa kupalarında ise tüm hakemlere günlük 75 Avro ödenir.