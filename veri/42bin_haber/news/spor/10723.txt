Webo Bursaspor maçında yok
Fenerbahçe'nin, Viktoria Plzen ile oynadığı maçta sakatlanan Webo, Bursaspor maçında oynayamayacak. Fenerbahçe'nin, UEFA Avrupa Ligi 3. turunda Çek Cumhuriyeti ekibi Viktoria Plzen ile oynadığı ilk maçta adalesinden sakatlanan Kamerunlu futbolcu Pierre Webo'nun, Spor Toto Süper Lig'de 10 Mart Pazar günü oynanacak Bursaspor maçında forma giyemeyeceği bildirildi.

Sarı-lacivertli kulüp, Viktoria Plzen maçında sakatlık geçiren Webo ve Gökhan Gönül'ün durumu hakkında açıklamada bulundu.

Açıklamada iki oyuncunun da bugün MR'ının çekildiği belirtilerek, şöyle denildi:

''Viktoria Plzen maçının son dakikalarında sol hamstring adalesinde batma ve ağrı hisseden oyuncumuz Pierre Webo'nun tedavisine maçın hemen ardından başlanmıştır. Oyuncumuzun bugün yapılan MR sonuçlarında hamstring adalesinde kısmi kas yırtılması ve 10 santimetre kanama tespit edilmiştir. Öte yandan maç sonrasında sol hamstring adalesinde ağrı hisseden Gökhan Gönül'ün de tedavisine maçın ardından başlanmıştır. Bugün yapılan MR sonuçlarında hamstring adale kası zarında kısmi yırtık ve 3 santimetre kanama tespit edilmiştir.''

Sarı-lacivertlilerin golcü futbolcusu Webo'nun ligde Bursaspor ile oynanacak maçta forma giyemeyeceği öğrenildi.