Fenerbahçe Real Madrid'e direnemedi
Basketbolda THY Avrupa Ligi A Grubu'nda Fenerbahçe Ülker, deplasmanda Real Madrid'e 77-61 yenildi. 
Maça iyi bir başlangıç yapan Fenerbahçe Ülker, özellikle Bogdanoviç'in sayıları ile rakibine karşı üstün bir ilk çeyrek geçirdi. Sato'nun 3 faulle çok erken faul problemi yaşaması, sarı-lacivertli takımın şansızlığı olsa da ilk çeyrek 19-16 Fenerbahçe'nin üstünlüğünde geçti.

İkinci çeyreğin başlarında farkı 8 sayıya kadar çıkartan Fenerbahçe, bu üstünlüğünü koruyamadı. Felipe Reyes'in oyuna girmesiyle toparlanan Real Madrid, 15. dakikadan itibaren oyuna dengeyi getirdi. Her iki takımın da 20'şer basket kaydettiği ikinci çeyrek sonunda, Fenerbahçe'nin 3 sayılık üstünlüğünde takımlar soyunma odasına gitti: 36-39.

Üçüncü çeyrekte de oyundaki denge devam ederken, takımlar birbirlerine karşı aradıkları net üstünlüğü kuramadı. Ancak Real Madrid'in aradaki 3 puanlık farkı kapattığı görüldü. Karşılıklı kaçırılan serbest atışlarla 39. dakikada 52-52 olan skoru, Slaughter'in ikilik basketi bozdu ve üçüncü çeyrek ev sahibi takımın üstünlüğüyle sonuçlandı: 54-52.

Son periyotta arka arkaya basketler bulan ve savunmada çok etkili olan Real Madrid, ilk 2 dakika içinde Fenerbahçe'ye sayı attırmayarak, farkı 10'a (62-52) çıkardı. İlerleyen dakikalarda maçın tüm kontrolünü eline alan, basketlerde sarı lacivertliler üzerinde 23'e 9'luk üstünlük kuran Real Madrid, sahadan 77-61 galip ayrıldı.

Karşılaşmanın en skorer oyuncuları, 18'er sayıyla Fenerbahçe Ülker'den Bogdanoviç ve Real Madrid'den Mirotiç oldu.

A Grubu'nda yapılan 8 maçın ardından Real Madrid lider durumda bulunurken, şimdiye kadar 4 galibiyeti ve 4 yenilgisi olan Fenerbahçe Ülker, 4. sırada yer aldı.