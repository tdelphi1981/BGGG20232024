Ahmet İlhan Özek çok pişman
Kardemir Karabüksporlu futbolcu Ahmet İlhan Özek, Bursaspor maçında yaptıkları nedeniyle özür diledi. 
Kardemir Karabüksporlu milli futbolcu Ahmet İlhan Özek, Spor Toto Süper Lig'in 21. haftasında Bursaspor maçında, yan hakemle yaşadığı tartışma sonrası kırmızı kartla oyundan atılmasıyla ilgili hakemlerden, spor kamuoyundan ve Karabük camiasından özür diledi.

Ahmet İlhan Özek, Kardemir Karabükspor'un resmi internet sitesinden yayınladığı mesajında, bunun futbol hayatında gördüğü ilk kırmızı kart olduğunu söyledi.

Maçtan sonra gözüne uyku girmediğini vurgulayan Özek, mesajında şunları ifade etti:

"Bu benim futbol hayatımda gördüğüm ilk kırmızı kart. Hem yapmış olduğum hareket sonrasında saha içinde hem de karşılaşma sonrasında hakem soyunma odasına giderek kendilerinden özür diledim. Hayatımda ilk defa böyle bir şey başıma geliyor. Öyle ki iki gündür psikolojik bir çöküntü içerisindeyim. Benim
kişiliğime ve karakterime hiç yakışmayan bu hareket nedeniyle öncelikle karşılaşmayı yöneten hakemlerimizden, teknik ekibimizden, takım arkadaşlarımdan ve tüm futbol kamuoyundan özür dilerim."