Mersin İdmanyurdu destek bekliyor
Spor Toto Süper Lig'in ilk devresini topladığı 15 puanla 17. sırada tamamlayan Mersin İdmanyurdu, üst sıralara tırmanmak için destek bekliyor.Kulüp Başkanı Ali Kahramanlı, AA muhabirine yaptığı açıklamada, izinli olan takımın 2 Ocak'ta Antalya'nın Belen ilçesinde kampa gireceğini söyledi.

Yeni yılın ilk günlerinde toplanacak takımın kulübü daha iyi yerlere taşıyabilmek için çaba göstereceğini anlatan Kahramanlı, şunları kaydetti: Puan cetvelinde 15 puanımız var. Üstümüzdeki takımların 16, 19 veya 20 puanları var. Hatta biz sonlarda olmamıza rağmen, 5. ile aramızda sadece 9 puan var. Çok kaybedilmiş bir şey yok aslında. Ama hatayı kaldırmayan bir dönemdeyiz. Konunun gereğini transfer komitemiz yapacak. Böyle bir süreçte herkesin takıma katkı sağlaması lazım. Bulunduğumuz yeri hak etmiyoruz. Kötü değil ama sıkıntılı bir yerdeyiz. Sıkıntıdan kurtulmanın yolu birlik ve beraberlikten geçer. Bu anlamda herkesin takıma maddi ve manevi destek vermesi gerek.

Kentteki tüm dinamiklere destek çağrısında bulunan Kahramanlı, Başta belediye başkanlarımız ve iş adamlarımız taşın altına elini sokması lazım. Mersin, 2013 Akdeniz Oyunlarını yapacak. Bu süreçte Mersin İdmanyurdu'nun da daha iyi yerlerde olması lazım. Bu noktada tüm siyasi partilerin de bize yardımcı olması lazım. Bakanımız Zafer Çağlayan bu güne kadar bize çok ciddi destekler sundu. Bundan sonra da aynı desteğini sürdüreceğine inanıyoruz diye konuştu.

Transfer çalışmaları

Kahramanlı, Teknik Direktör Giray Bulak'ın takımla ilgili rapor hazırladığını, raporun 1-2 güne kadar ellerine ulaşacağını söyledi.

Raporda takımdan gönderilmesi gereken isimlerin yer alacağını ve hangi mevkilere kimlerin getirilmesi gerektiği yönünde bilgilerin yer alacağına dikkati çeken Kahramanlı, Ara dönem bizim için önemli. Bunu en iyi şekilde tamamlamak istiyoruz. Hatta transfer defterini en yakın sürede tamamlayıp, takımı bir arada çalıştırmak istiyoruz. Bizim en büyük isteğimiz, ara dönemde nokta transferler yapıp, lig başladığında hızla üst sıralara tırmanmak dedi.

Kahramanlı, Kardemir Karabükspor'un kadro dışı bıraktığı Mehmet Yıldız ve Adana Demirspor'da forma giyen Raheem Lawal ile görüşüldüğü yönündeki iddiaların hatırlatılması üzerine, görüşülen futbolcularla ilgili netleşmeden isim vermelerinin doğru olmayacağını sözlerini ekledi.