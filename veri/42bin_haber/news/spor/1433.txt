F.Bahçe'de Volkan şoku!
Orduspor maçında sakatlanan ve dün Türkiye Milli Takımı kadrosundan çıkartılan Volkan Demirel'de yırtık tespit edildi.
 Sezon başında sağ ve sol omuzundaki çıkık ve kısmi yırtık nedeniyle bir süre forma giyemeyen; doktorların ‘ameliyat’ çağrısına, “Uzun süre oynayamam” diyerek karşı çıkan Volkan Demirel, büyük bir fedakârlık örneği göstermiş ve riske girerek Fenerbahçe kalesini korumaya devam etmişti. Ancak bu fedakârlık, sonunda Milli kaleciyi yıktı. Ani pozisyonlarda hamle yaparken zorlanan, kolay denebilecek bazı durumlarda çekingenliği nedeniyle ıskalar geçen ve her kurtarışı sonrasında yüzündeki acı ifadesi kameralara yansıyan Volkan’a dün apar topar MR çekildi. Tecrübeli kalecide kısmen yırtık tespit edildiği ifade edildi.
 Eldivenler Mert Günok’a
 Orduspor maçından bir gün önce sakatlanan, fakat ısrarla oynamak isteyince sahada yer alan Volkan Demirel, bu kez riske edilmeyecek. Çünkü teknik Sorumlu Aykut Kocaman, Eskişehir’de Mert Günok’u oynatacak, Volkan’ı ya yanında ya da tribünde oturtacak. Ayağındaki ödem dağıldıktan sonra bir kez daha kontrollere sokulacak olan Volkan’ın durumu, bu tahlillerin ardından netlik kazanacak.