Terim'in kafası karışık!
Galatasaray'da Fatih Terim, Fenerbahçe maçının kadrosunu şekillendirdi ancak iki mevki için kafası karışık 
 MELO MU, YEKTA MI?
 
 Sambacı bu sezon Elazığ deplasmanında penaltı kurtarmasının dışında vasatı aşamadı. Yekta ise üst düzey performans sergiledi. Ancak iş derbi tecrübesine gelince, Terim’in karar vermesi zorlaşıyor
 
 Galatasaray geçtiğimiz sezon ligi ve Süper Final’i şampiyon olarak tamamlarken, en büyük katkı Selçuk İnan ve Felipe Melo’dan gelmişti. Terim, sezon başında yönetimin dünya yıldızlarını alternatif olarak sunmasına rağmen Melo’da ısrar etmiş ve Sambacı yeniden kiralanmıştı. Ancak tecrübeli oyuncu, bu sezon büyük bir hayal kırıklığı yaşattı. Akıllarda kalan tek hareketi, Elazığspor deplasmanında kurtardığı son dakika penaltısı oldu. Yekta Kurtuluş ise şans bulduğu maçlarda müthiş bir görüntü çizdi. Geçtiğimiz sezonki Melo’yu hatırlatan bir performans sergiledi. Form durumlarına bakıldığında Fatih Terim’in Yekta’yı tercih etmesi muhtemel. Ancak derbilerin atmosferi düşünüldüğünde, Melo’nun çok daha tecrübeli olduğu kesin. Bu durum, İmparator’u oldukça zorluyor.
 
 HAMİT Mİ, AYDIN MI?
 
 Savunmada daha iyi olsa da hücumda hayal kırıklığı yaşatan Hamit mi? Yoksa süratiyle rakip defansları zorlayan ancak geriye yardım etmeyen Aydın mı? Fatih hoca sağ kanat için de çok kararsız
 
 Yıllardır 3 büyükleri peşinden sürükleyen Hamit Altnıtop, sezon başında Galatasaray’a imza atınca Sarı-Kırmızılılar büyük bir sevinç yaşamıştı. Tecrübeli futbolcu, zaman zaman etkili maçlar oynadı. Müthiş asistlerle takımına katkı sağladı. Ancak genel anlamda henüz beklentileri karşılayamadı. Özellikle son haftalarda yaşadığı düşüşün ardından, tribünlerdeki bazı gruplardan da tepki almaya başladı. Aydın Yılmaz ise Braga maçında attığı golle adeta yeniden doğdu. 25 yaşındaki futbolcu, hücumda fazlasıyla etkili. Oynaması durumunda Hasan Ali Kaldırım’ın ileri çıkışlarda tereddüt etmesini sağlayabilir. Ancak Hamit’in aksine savunmaya yardım etmiyor. Bu nedenle Fatih hoca iki oyuncu arasında bir türlü seçim yapamadı.
  