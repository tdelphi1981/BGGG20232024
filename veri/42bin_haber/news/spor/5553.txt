Samet Aybaba: Fernandes hazır değil
Beşiktaş Teknik Direktörü Samet Aybaba, futbolda sonuçların önceden bilinemeyeceğini söyledi.
Ligde Galatasaray ile oynayacağı derbi maçın hazırlıklarına BJK Nevzat Demir Tesisleri'nde başlayan Beşiktaş'ta teknik direktör Aybaba, basın mensuplarıyla yaptığı sohbet toplantısında derbi maçın sonucunun ne olacağının bilinemeyeceğini belirterek, 'Futbolda maçtan önce sonuçların ne olacağı bilinmez. İki takım da çıkar futbolunu oynar. Oynanacak maçlarda 'şu takım avantajlı', 'bu takım kazanır' demek doğru değil' diye konuştu.

Galatasaray'ın yeni transferi Sneijder'in kendilerine karşı oynayıp oynamayacağı yönündeki soru üzerine tecrübeli teknik adam, 'Profesyonel futbolcu. Mukavele imzaladıktan sonra tabii ki oynayabilir' ifadelerini kullandı.

Ligde ilk maçların her zaman zor olduğunu vurgulayan Samet Aybaba, '1 ay geçtikten sonra futbolcuları konsantre etmek kolay değil. Devam eden bir durumda işler kolaydır' dedi.

Diğer ekiplerin kötü futbol oynadığının belirtilmesi üzerine Aybaba, 'Biz futbolumuza bakıyoruz. Kim kötü oynuyor, kim iyi oynuyor ona bakmıyoruz' ifadelerini kullandı.

Beşiktaş Teknik Direktörü, takımın çok gol yediği konusunda ise bu durumun sezon başından beri devam ettiğini dile getirdi.

Takımın bazı şeyleri iyi yaptığını kaydeden tecrübeli teknik adam, 'Kaleye direkt iyi gidiyoruz. Çok koşuyoruz. Oyuncuların hepsi iyi şeyler yapmak istiyor' diye konuştu.

-'Fernandes hazır değil'-
Samet Aybaba, Portekizli futbolcu Manuel Fernandes'in Galatasaray karşısında oynamasının zor olduğunu söyledi.

Tecrübeli teknik adam, Portekizli futbolcunun sarı-kırmızılı ekip karşısında oynayıp oynamayacağıyla ilgili soru üzerine, 'Fernandes hazır değil. Galatasaray maçında zor oynar. Ancak daha önümüzde 6 gün var' şeklinde yanıt verdi.

-Hakem kararları-
İstanbul Büyükşehir Belediyespor ile oynanan maçta rakip takımın attığı 2. golde Doka'nın topa elle müdahale yaptığı yönündeki iddialar konusunda Aybaba, 'Oyuncularımız 'rakip elle aldı' diye durmuşlardır' derken, hakem kararları konusunda şunları söyledi:

'Hakemler kendi içinde tartışıyor. Hakemlere inanan az bir grup var. Onların da kendilerine çeki düzen vermesi lazım. Yine de bu yönde tepki vermeyi düşünmüyoruz. Sahada herkes eşittir.'

-'Oğuzhan en kötü futbolunu oynadı'-
'Oğuzhan'ı çıkardığınız için pişman mısınız?' sorusu üzerine Aybaba, 'Keşke daha önce çıkarsaydım. Geldiğinden beri en kötü futbolunu oynadı. Performansını daha da yukarı çekmeli' diye konuştu.

Genç oyuncuya her zaman uyarılarda bulunduklarını kaydeden siyah-beyazlı takımın çalıştırıcısı, 'Doğru yerlere gitsin, doğru insanlarla sohbet etsin. Hep bunları söylüyoruz' şeklinde konuştu.

Samet Aybaba, yeni transfer Gökhan Süzen'in de çok çalışması gerektiğini, bu futbolcunun oynayıp oynamayacağına önümüzdeki günlerde bakacaklarını dile getirdi.

Almeida'nın sakatlığının devre arasında çalışma yaptıkları sahalardan kaynaklandığını anlatan tecrübeli çalıştırıcı, 'Kamp yaptığımız yerde sahalar sertti. Milli takım seçmeleri yüzünden zemini sürekli silindirle eziyorlardı. Orada da şikayet oluyordu. Sahaları değiştirme şansımız yoktu. Bel ağrıları o yüzden oluyor' ifadelerini kullandı.

Siyah-beyazlı takımın teknik direktörü, Olcay Şahan'ın ilerde rakip savunmayı çok karıştırdığı sözlerine, 'Dönüşte de bizi karıştırıyor' şeklinde karşılık verdi.

Transfer konusundaki soruları yanıtlayan Samet Aybaba, bu işin kolay olmadığını vurgulayarak, 'PTT 2. Lig'den bir futbolcu istiyorsun maliyeti 3.5 milyon avroya geliyor. 1 milyondan aşağı oyuncu yok' ifadelerini kullandı.

Kulüp başkanı Fikret Orman'ın kendisinden eleman şeklinde söz etmesi halinde ne yapacağı yönündeki soruyu Aybaba, 'Buna yanıt vermeyeyim. Olmayan bir şeye yanıt vermeyeyim' diye cevapladı.

-Bursaspor ile yaşanan gerginlik-
Bursaspor ile yaşanan gerginliğe de değinen Aybaba, 'Türk futbolundaki tüm takımların barış içinde olması gerekiyor. Bu saçma bir konu. Saha içinde sorunumuz yok. Saha dışında çalışma yapmak gerekiyor' şeklinde konuştu.

-McGregor'a İngilizler talip-
İskoç kaleci Allan McGregor'a yönelik eleştirilerin hatırlatılması sonrası Samet Aybaba, bu oyuncuya İngiliz kulüplerin talip olduğunu söyledi.

Bu yönde tekliflerin geldiğini anlatan Aybaba, 'Bütün oyuncularımızı istiyorlar. Mustafa'ya Rusya'dan teklif gelmişti' diye konuştu.

Sezon başında transferi gündeme gelen kaleci Ospina ile ilgili 'Hepimiz istiyoruz' ifadesini kullanan Aybaba, 'Yeni sezonda farklı bir yapılanma olabilir. Bazı şeyleri değiştireceğiz' diyerek sözlerini tamamladı.