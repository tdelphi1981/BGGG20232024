"Bu durumdan hiç hoşnut değiliz"
Beyaz Grup takımlarından Anadolu Selçukluspor Teknik Direktörü Mevlüt Ataseven, kötü gidişe dur demek için önemli mesafeler aldıklarını ama bunun sonuçlarını puan olarak göremediklerini söyledi.Ataseven, yaptığı açıklamada, sezonun ilk yarısını Anadolu Selçukluspor'a yakışmayan bir yerde, beklentilerin altında bitirdiklerini belirtti.

Takımlarda yaşanan kan değişikliklerinin olumlu yansımalarını gördüklerini ancak kendisinin bu konuda talihsiz olduğunu ifade eden Ataseven, Kötü gidişe dur demek için önemli mesafeler aldık ama bunun sonuçlarını puan olarak göremedik. Bu durumdan hiç hoşnut değiliz dedi.

Ataseven, kadro olarak yeterli görünseler de bazı mevkilerde eksikliklerin olduğunu, ne zaman döneceği belli olmayan sakat oyuncuların kendilerini sıkıntıya soktuğunu dile getirdi.

Takıma faydalı olacağına inandıkları takviyeler yapacaklarını anlatan Ataseven, forma şansı bulamayan oyuncuları oynayabilecekleri takımlara gönderebileceklerini sözlerine ekledi.