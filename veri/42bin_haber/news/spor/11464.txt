Nazilli Belediye'ye yeni teknik direktör
Spor Toto 2. Lig Kırmızı Grup'ta mücadele eden Nazilli Belediyespor'da teknik direktörlük görevine eski futbolculardan Akif Kaya getirildi.Nazilli Belediyespor Başkanı Hilmi Volaka, Esat Ergüler Sosyal Tesisleri'nde düzenlediği basın toplantısında Cüneyt Biçer'den boşalan teknik direktörlük görevine Kaya'nın getirildiğini açıkladı. Volaka, Kaya'nın yardımcılıklarını ise Murat Türkar ile Hasan Kanpolat'ın yapacağını belirterek, şunları kaydetti: Teknik direktörümüz Biçer ile karşılıklı konuşarak, anlaşarak dostane bir şekilde ayrıldık. Yönetim kurulu olarak da eski oyuncularımızdan Akif Kaya ile anlaştık. Bu kararı alırken tüm futbolcularımızın görüşlerini aldık. Teknik ekibimiz Nazilli Belediyespor camiası içinde olduğu için takımı tanımak gibi bir sorunlarının olmayacağına inanıyoruz.

Teknik direktörlük görevine getirilen Kaya ise Ben ve 2 arkadaşım bu göreve layık olabilmek için elimizden gelen gayreti göstereceğiz. Nazilli Belediyespor takımı olarak çok yetenekli bir kadroya sahibiz. Zirve yarışında sonuna kadar mücadelemizi sürdüreceğiz diye konuştu.