Kortta engel tanımıyorlar
Tekirdağ'da engelli öğrenciler, Tekirdağ Gençlik Hizmetleri ve Spor İl Müdürlüğü'nün hazırladığı 'Teniste engel yok' projesi kapsamında tenis oynamayı öğrenip, raketleriyle toplara engel tanımadıklarını göstererek vuruyorlar.
Zihinsel Yetersiz Çocukları Yetiştirme ve Koruma Vakfı (ZİÇEV) Özel Makbule Ölçen Rehabilitasyon Merkezi Müdürü Yaşar Güneş, AA muhabirine yaptığı açıklamada, 'Teniste engel yok' projesi kapsamında 10 engelli öğrencinin haftanın 2 günü tenis eğitimi aldıklarını söyledi.

Projenin engellilerin sosyalleşme sürecine katkıda bulunuğunu ifade eden Güneş, 'Çocuklarımıza sosyalleşme sürecinde her türlü imkanı sağlıyoruz. Buraya gelirken vatandaşların engellileri fark etmesi için halk otobüslerini tercih ediyoruz. Vatandaşların bilinçlilik düzeyi geliştirmesini istiyoruz. Önemli olan çocukların ve toplumun kazanması. Tenisi öğrenirken çok eğleniyorlar. Çocuklarla birebir ilgilenen tenis hocalarımıza teşekkür ediyorum' diye konuştu.

Güneş, spor organizasyonları dışında engelli bireylerin sosyal hayata entegrasyonu hedefiyle İŞKUR'la da özel projeler gerçekleştirdiklerini ifade etti.

-'Gözlerindeki mutluluğu görmek bize yetiyor'-
Engelli öğrencilere tenis dersi veren Gençlik Hizmetleri Spor İl Müdürlüğü antrenörlerinden Bayram Kırboğa da el becerilerini geliştirecek programlar hazırladıklarını ifade ederek, 'Engellilerin önündeki sosyal engeller kaldırıldığında pek çok spor dalında başarılı olduklarını biliyoruz' dedi.

Engelli öğrencileri engeli bulunmayan akranlarıyla birlikte antrenmanlara tabi tuttuklarını anlatan Kırboğa, şunları kaydetti:

'Denge, koordinasyon, el becerilerini geliştirecek çalışmalar yapıyoruz. Aslında sporda engel yok. Burada her türlü spor aktivitesinin yapılmaya çalışıldığı bir ortam hazırlıyoruz. Haftanın belirli günleri çocuklarımızı tenis kortuna getirip spora yönlendirmeyi amaçlıyoruz. En önemlisi de vakitlerinin güzel geçmesini sağlamak istiyoruz. Engelli çocuklarımızla diğer çocuklarımızı işin içine katarak entegrasyonunu sağlıyoruz. Çocuklarımızı topluma kazandırmak istiyoruz. Çocuklarımız, tenis kortuna gelebilmeyi iple çekiyor. Bizi gördükleri zaman mutlu oluyorlar. Gözlerindeki mutluluğu görmek bize yetiyor. Spora sınırlama koymadan ay, yıl, gün demeden devam edeceğiz.'