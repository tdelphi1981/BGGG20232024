Barça bayramı
İspanyol ekibi idmanı taraftara açtı. 5 euro olan biletlere büyük ilgi vardı. Çoğu özürlü 4 bin çocuk da Barcelona'nın konuğu oldu
 Türkiye'de 4 büyüklerin dışındaki kulüplerin maçlarda göremediği taraftarı Barcelona idmana topladı. Yılın ilk idmanını taraftarlara açan Barcelona'nın çalışması B takımının maçlarını oynadığı Panoramica del Mini Estadi'nda gerçekleşti.
 14 BİN KİŞİ İZLEDİ
 5 eurodan satılan biletlere taraftarlar hücum etti. 14 bin kişilik stat tamamen doldu. Barça'nın davetlisi olarak çevredeki hastanelerde tedavi gören özürlü çocukların da yer aldığı yaklaşık 4 bin minik taraftar da idmanı izledi. Barcelona televizyonunun canlı olarak yayınlaması da ilgiyi azaltmadı. Çalışma 1 saat 17 dakika sürdü.
 ABİDAL'E DESTEK
 YILDIZLARA sevginin sel olup aktığı çalışmada, kanser tedavisinden sonra yeniden sahalara dönen Abidal'e büyük ilgi vardı. Çocuklar imza için etrafını kuşattı. Tümörden ameliyat olan Teknik Direktör Tito Vilanova'ya da taraftarların destek tezahüratları görülmeye değerdi.
 İdman sonrası hastane
 İDMANDAN sonra yıldızlar, çevredeki hastanelere ziyarete gitti. Yatarak tedavi görmek zorunda olduğu için idmana gelemeyen hastaları ziyaret eden Barçalı oyuncular çocuklara çeşitli hediyeler de verdi. Ziyaret edilen hastaneler arasında Vilanova'nın ameliyat olduğu Vall d'Hebron da vardı. Hastalarla oyuncular arasında duygusal sahneler de yaşandı.
  