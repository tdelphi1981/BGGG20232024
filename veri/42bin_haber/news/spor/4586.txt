Adı değişeli 2 yıl oldu ama...
Türkiye Beyzbol Softbol Korumalı Futbol ve Ragbi Federasyonu, 2 yıl önce Türkiye Ragbi Federasyonu olarak değiştiği halde, eski isim kullanılmaya devam ediliyorTürkiye Beyzbol Softbol Korumalı Futbol ve Ragbi Federasyonu'nun ismi 2 yıl önce, dönemin Spordan Sorumlu Devlet Bakanı Faruk Nafız Özak'ın teklifi ve Başbakan Recep Tayyip Erdoğan'ın oluruyla, Türkiye Ragbi Federasyonu olarak değiştirildi. Ancak buna rağmen Spor Genel Müdürlüğü'nün internet sitesinde, federasyonun eski ismi kullanılmaya devam ediliyor.

Yapılan araştırmaya göre, Uluslararası Olimpiyat Komitesi (IOC), Türkiye Beyzbol Softbol Korumalı Futbol ve Ragbi Federasyonu'na, ragbi branşının bağımsız bir federasyon tarafından temsil edilmesi gerektiğini bildirdi. Bunun üzerine federasyon gerekli işlemleri başlatarak, başvuruyu dönemin Spordan Sorumlu Devlet Bakanı Faruk Nafız Özak'a ulaştırdı.

Federasyonun talebiyle, Bakan Özak'ın 28 Mart 2011 tarihli yazısı Başbakanlık Makamına sunuldu. Eski bakan Özak'ın imzasıyla sunulan yazıda şu ifadelere yer verildi:

3289 sayılı Gençlik ve Spor Genel Müdürlüğünün Teşkilat ve Görevleri Hakkında Kanun uyarınca 4 Ocak 2006 tarihli ve 7 sayılı Başbakanlık oluru ile idari ve mali yönden özerklik verilen Türkiye Beyzbol ve Softbol Federasyonunun ismi 19 Ekim 2007 tarihli ve 233 sayılı Başbakanlık oluru ile Türkiye Beyzbol Softbol Korumalı Futbol ve Ragbi Federasyonu olarak değiştirilmiştir.

Türkiye Milli Olimpiyat Komitesi'nin 17 Mart 2010 tarihli ve 269/2010 sayılı yazısıyla IOC tarafından 2016 yılında yapılacak olan Olimpiyat Oyunları programında ragbi spor dalına yer verildiği ve Türkiye'nin olimpiyatlara katılabilmesi için ragbi spor dalının bağımsız bir federasyon olarak kurulması gerektiği bildirilmiştir. Söz konusu talep federasyonun 1 Aralık 2010 tarihli ve 661 sayılı yazısıyla da uygun bulunmuştur.

Federasyon ve IOC tarafından teklif edilen isim değişikliği, Merkez Danışma Kurulu'nun 3 Şubat 2011 tarihli toplantısında değerlendirilmiş, kurul, anılan federasyonun isminin Türkiye Ragbi Federasyonu olarak değiştirilmesine beyzbol, softbol ve korumalı futbol spor dallarının da federasyon bünyesinde faaliyet göstermesini karar vermiştir.

Makamlarınızca da uygun görüldüğü takdirde, Türkiye Beyzbol Softbol Korumalı Futbol ve Ragbi Federasyonunun isminin Türkiye Ragbi Federasyonu olarak değiştirilmesini tensiplerinize arz ederim.

İsim değişikliği talebi, Başbakan Erdoğan'ın 17 Mart 2011 tarihli olur imzasıyla onaylandı. Değişiklik 14 Nisan 2011 tarihli, 27905 sayılı Resmi Gazete'de de ilan edildi.

Bu gelişmelerin ardından değişikliğin üzerinden 2 yıl geçmesine karşın, eski isim, Spor Genel Müdürlüğü'nün internet sitesinde hala kullanılıyor. Federasyonun faaliyet gösterdiği branşlar hakkında güncel gelişmelerin de duyurulduğu siteden Türkiye Ragbi Federasyonu Başkanı Şahin Kömürcü'nün mesajları da yayımlanmaya devam ediliyor. Türkiye Ragbi Federasyonu'na ait sitede ise sadece ragbiye ilişkin duyurulara yer veriliyor.