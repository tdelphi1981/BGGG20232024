Beşiktaş farklı mağlup oldu
Beşiktaş Erkek Basketbol Takımı, THY Avrupa Ligi Top 16 turu (F) Grubu'ndaki 6. hafta maçında İsrail temsilcisi Maccabi Electra'ya 22 sayı farkla 77-55 mağlup oldu.
Siyah-beyazlı takım, böylece gruptaki 6. maçında da galibiyet ile tanışamadı.

Karşılaşmaya iyi başlayan Maccabi Electra, organize hücumlarla bulduğu basketlerle 4. dakikaya girilirken 10-4 öne geçti. Savunmada dağınık bir görüntü ortaya koyan Beşiktaş, pota altında ürettiği basketlerle oyunda dengeyi sağlamaya çalıştı, ancak İsrail temsilcisi Smith ve Eliyahu ile skor üreterek ilk periyodu 21-12 önde bitirdi.

İkinci periyota kötü başlayan ve yaptığı hücumlardan bir türlü basket çıkartamayan Beşiktaş karşısında rahat bir şekilde skor üreten Maccabi Electra, yakaladığı 16-0'lık seri ile 17. dakikada 37-12 öne geçti. Periyotta 7 dakikayı aşkın bir süre sayı bulamayan Beşiktaş, Ewing'in basketi sonrasında Jerrells-Serhat ikilisiyle hareketlenirken, konuk takım, James ve Medley ile etkili olmaya devam etti ve ilk yarıyı 43-22 önde tamamladı.

Karşılaşmada üçüncü periyodun ilk bölümünde Beşiktaş, boyalı alanda Vidmar ile basketler üretirken, Maccabi Electra, rakibine Ohayon ve Medley ile karşılık verdi ve 26. dakikada 51-30 üstünlüğünü sürdürdü. Sert savunmasıyla farkın kapanmasına izin vermeyen konuk ekip, son periyoda da 57-35 önde girdi.

Son çeyrekte etkili mücadelesini sürdüren Maccabi Electra, Beşiktaş'a şans tanımadı ve kontrolünü elinde bulundurduğu karşılaşmadan 77-55 galip ayrıldı.

Karşılaşmayı Türkiye Basketbol Federasyonu Başkanı Turgay Demirel ile Beşiktaş Kulübü'nün bazı yönetim kurulu üyeleri de takip etti.