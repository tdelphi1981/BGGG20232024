Filede kurallar değişti
Uluslararası Voleybol Federasyonları Birliği (FIVB) oyun kurallarında değişikliğe gitti.Plaj voleybolundaki bağımsız yapıyı bozarak, kural ve hakem komisyonlarını tamamen kendisine bağlayan FIVB, hem plaj hem de salon voleybolu kurallarında yenilikler yaptı.

FIVB Hakem Komisyonu Üyesi Ümit Sokullu, AA muhabirine yaptığı değerlendirmede, plaj voleybolunun olimpiyat oyunlarında gördüğü yoğun ilgiyle birlikte hem seyirci hem de sponsorlarda artış olduğunu belirterek, Bu ilgi artışı nedeniyle FIVB plajı her şeyiyle kendine bağladı. Daha iyi organize olabilmek için böyle bir uygulamaya gitti. Ayrıca plajda filenin hem alt hem üst bandına dokununca hata sayılıyordu. Artık sadece üst bant hata sayılacak diye konuştu.

-Hakem skora etki etmemeli-

Artık oyuncu sarı kart gördüğünde rakip takıma sayı verilmeyeceğini kaydeden Sokullu, şöyle devam etti: "Sporcu sarı kart değil kırmızı kart gördüğünde rakip takım sayı kazanacak. Sarı kart sadece uyarı olacak. Aslında ben bunun tamamen kaldırılması taraftarıyım. Zaten bu önerimi komisyona sunmuştum. Hakemin bir takıma sayı kazandırması fair-play ruhuna aykırı. Hiçbir branşta yok. Hakem skora etki etmemeli, etik değil.

Kartla sayı verilmesi uygulamasının çok can yaktığını dile getiren Sokullu, Son olarak Galatasaray'ın Avrupa kupası maçında 5. sette sarı kartla oyunu bitiren Rus hakem, maçtan sonra çıkan olaylar yüzünden saatlerce ağladı. Maçtan sonra büyük olay çıktı. Hakem de çok üzüldü ama iş işten geçti dedi.

Tek elde hem sarı hem kırmızı kart olduğunda oyuncunun tek setliğine oyundan çıkarılacağını kaydeden Sokullu, Eğer hakemin bir elinde sarı ve diğer elinde kırmızı kart varsa oyuncu diskalifiye edilecek ifadelerini kullandı.

Sokullu, servisten gelen ilk topların parmak pasıyla karşılanmasının zorlaştığını anlatan Sokullu, çift vuruş ve tutulmuş topa izin verilmeyeceğini söyledi. Parmak pasında çift vuruşa müsaade edilmeyeceğini ifade eden Sokullu, Pasın çok temiz olması gerekiyor. Yani artık servisi parmak pasla karşılamak hemen hemen mümkün değil diye konuştu.

-Liberonun önemi-

Uluslararası hakem Erdal Akıncı ise libero uygulamasındaki değişikliğe değinerek, şunları söyledi: Libero son derece önemli bir pozisyon. Mevcut kurallara göre tek liberolu takımlarda, libero diskalifiye olduğunda takım liberosuz kalıyordu. Fakat yeni kurala göre tek liberosu diskalifiye olan bir takım varsa, oyunda olmayan bir yedek oyuncusunu maçın kalan kısmı için libero olarak kullanabilecek. Takımlar artık hiçbir koşulda liberosuz kalmayacak.

Bu arada yeni kuralların gelecek sezondan itibaren uygulamaya konulacağı belirtildi.