Serena çeyrek finalde
Avustralya'nın Brisbane kentinde gerçekleşen WTA turnuvasında boy gösteren Serena Williams, iki maçta yalnızca yedi oyun kaybederek adını çeyrek finale yazdırdı.
14 Ocak'ta başlayacak olan Avustralya Açık öncesi üç farklı adreste hazırlık turnuvaları yapılırken, bunlardan en yüksek profile sahip Brisbane'de çeyrek finalistler bir isim dışında netlik kazandı.

tenisdunyasi.net'in haberine göre; Klasman 12 numarası olarak başladığı bir önceki sezonu 3 numara olarak noktalayan ve aynı zamanda kariyerinin en başarılı sezonluk maç kaydını geliştiren Serena Williams, yeni yılda da hız kesmezken rahat galibiyetlerle çeyrek finale ulaştı.

Açılış karşılaşmasında vatandaşı Varvara Lepçenko'ya üç oyun bırakan Serena, ikinci turu ise Fransız Alize Cornet önünde 6-2, 6-2'lik setlerle aştı. Premier seviye organizasyonun 3 numaralı seribaşı Serena, yarı finale yükselme yolunda şu anda WTA sıralamasında ilk 50 içindeki en genç raket olan 1993 doğumlu Sloane Stephens ile buluşacak.

Dünya 2 numarası Maria Şarapova'nın sakatlığı nedeniyle katılmaktan vazgeçtiği, 7 numaralı seribaşı ev sahibi Samantha Stosur ve 8 numara Caroline Wozniacki'nin ilk turda havlu attığı Brisbane'de iki önemli isim daha turnuvadan elendi. 2012 sezonunun en çok gelişim kaydeden oyuncusu Sara Errani, Slovak Daniela Hantuchova'ya 4-6, 6-1, 7-5 ile boyun eğerken, Petra Kvitova ise Rus Anastasia Pavlyuchenkova'ya 6-4, 7-5'lik setlerle teslim oldu.

Günün ecel terleri döken ismi ise hiç kuşkusuz Angelique Kerber'di. 4 numaralı favori Kerber, PTT Ankara Cup finalinde Ana Savic'e mağlup olarak ikincilikte kalan Porto Rikolu Monica Puig karşısında adeta ipten döndü. Final setinde oyunlarda 4-1'den dönen, tie-break'te ise elemelerden gelen rakibinin 4/0 ve 5/3'lük üstünlüklerini kullanmasına izin vermeyen Kerber, 3-6, 6-4, 7-6(7) ile son sekize kalmayı başardı. 
Brisbane'de çeyrek eşleşmeleri şöyle şekillendi:
Viktoriya Azarenka  Ksenia Pervak
Serena Williams  Sloane Stephens
Anastasia Pavlyuchenkova  Angelique Kerber
Daniela Hantuchova  Lesia Tsurenko