Tribünde omuz omuza
G.Saray ve F.Bahçe, Avrupa kupalarında finale yürüyor. Artık kavgayı bir kenara bırakma vakti. Türk futbolunun iki devi tribünde omuz omuza olmalı. Real Madrid maçında F.Bahçeliler Cim-Boma, Lazio sınavında da G.Saraylılar, ezeli rakibine destek vermeli. İki başkan maçları yan yana izlemeli.

Suat Kılıç (Spor Bakanı): Herkes katkı versin 
G.Saray ve F.Bahçe’nin aynı anda çeyrek finale kalması ile adı en fazla duyulan ülke Türkiye oldu. Bununla gurur duymak lazım. İyi bir ortam var. Bu havayı Türk sporu adına değerlendirmek gerekir. Herkesin bu atmosfere katkı sunması şart. Mutluluklar paylaşıldıkça çoğalır.  
Sedat Doğan (Galatasaray yöneticisi): Fair-Play zamanı 
Gerçek G.Saraylı, Avrupa kupası maçlarında F.Bahçe’yi de destekler, gerçek F.Bahçeli de G.Saray’ın Avrupa maçlarında bizi... İki güzide Türk kulübü o sahada Türkiye’yi temsil etmektedir. Bizler de her zaman ezeli rakibimizin yanında olmalıyız. 
Abdullah Kiğılı (F.Bahçe Başkanvekili): İnşallah gerçekleşir 
Fenerbahçe Kulübü olarak böyle bir çağrıya kulaklarımızı tıkamayız, bu olaya dört elle sarılırız. İnşallah gerçekleşir. Türk futbolu açısından ve verecekleri mesajlar bakımından önemli. İnşallah bu ülkede bir gün iki başkan yan yana oturup maç izler. 
Ziya Şengül: Hepimiz alkışlarız 
Aziz Yıldırım ve Ünal Aysal her iki takımın maçlarını birlikte izleseler Türk futbolu adına olağanüstü bir adım atılmış olur. Rekabetin güzelliğini örneklemiş olurlar. Kavgaya son verirler, el ele kol kola hem Avrupa hem ülke futbolunda bir ilki gerçekleştirmiş olurlar. Bunu herkes alkışlar. 
Aziz Üstel: Aynı uçağa binsinler 
G.Saray ve F.Bahçe Türk futbolunun iki temel direğidir. İki başkanın yan yana maç izlemesi, taraftarlar için de güzel bir örnek oluşturur. Kırgınlıklar ortadan kalkar. Bu da sporumuza huzur getirecektir. İmkan ve şartlar el verse de, başkanlar ve iki takım oyuncuları aynı uçağa binseler. 
Aydın Bayram: Bu fırsat kaçmasın 
Tarihi fırsat ayağımıza geldi. Kavgaya son vermek istiyorsak bu şansı kullanmalıyız. Avrupa kupalarında final kovalıyoruz. Hem iki takımın başkanları, hem de taraftarı tribünde omuz omuza olmalı. Futbolcusu da sahada zaferlere koşmalı. Taraflı taraftarsız herkes de buna destek vermeli.