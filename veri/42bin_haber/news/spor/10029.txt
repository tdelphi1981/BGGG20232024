Galatasaray'ın gözdesinden mesaj var!
Devre arası transfer döneminde ismi Galatasaray ile anılan Aurelien Chedjou, sezon sonunda takımı Lille'den ayrılmak istediğini belirtti.
Galatasaray'ın ara transfer döneminde yapması beklenen stoper takviyesi için en ciddi şekilde konuşulan adaylardan Fransa Ligue 1 ekiplerinden Lille'in stoperi Aurelien Chedjou, sezon sonunda takımdan ayrılmayı düşündüğünü açıkladı.

France Football'a açıklamalar yapan Kamerunlu, geçtiğimiz sezon sonunda kulüple anlaştığını belirtirken, "İyi bir sezon geçirdiğimi düşünüyorum ve beni takip edenler olduğunu da biliyorum. Menajerlerim bu konuda bana bilgi veriyorlar, zaten onların işi de bu. En önemlisi, kulüpte geçirdiğim 6 yıl sonunda, bir sona yaklaştığımı düşünüyorum. Geçen sezon sonunda takımın yöneticileri ile anlaştım. Eğer iyi bir sezon geçirirsem ve kulübe de benim istediğim bir teklif gelirse ayrılabileceğimi belirttiler. Beni takımda kalmak zorunda bırakacaklarını sanmıyorum" ifadelerini kullandı.

İngiltere'ye gidebileceğinin sinyallerini veren 27 yaşındaki savunmacı, "Takımdan ayrılanları görüyorum. Burada artık soyunma odasının mobilyasından farkım yok. Artık tam olarak neye sahip olduğumu görmek istiyorum. İngiltere'deki iyi bir oyuncunun sahip olabileceği fiziksel yapı bende var. Lille'de tecrübe ettiğim gibi, hangi kulüp olursa olsun rekabetten korkmuyorum. Bunu tamamen alçak gönüllülük ile söylüyorum. Büyük Avrupa kulüpleri için kendimi hazır hissediyorum. Gittiğim takımda iyi bir yer kazanacağıma eminim" diye konuştu.

Haberde ayrıca, Lille'in sözleşmesi 2016 yazında sona erecek Kamerunlu oyuncu için 7 milyon euro civarında bir bonservis bedeli talep ettiği bildirilirken, İtalya ve İngiltere'den çeşitli kulüplerin milli takımda da oynayan oyuncu için sıraya geçtiğine vurgu yapıldı.

(Sporx)