Premier Lig'den Bursaspor'a transfer
Bursaspor İngiltere'nin Stoke City takımının formasını giyen ABD'li Maurice Edu'yu Bursa'ya getirdi. Edu'nun sağlık kontrollerinin ardından kendisini yeşil beyazlı renklere bağlayacak sözleşmeyi imzalayacağı öğrenildi.
Alfred N'Diaye'nin İngiltere'nin Sunderland takımına transferinin ardından Bursaspor, takıma takviye yapabilmek için harekete geçti. Teknik direktör Ertuğrul Sağlam'ın verdiği liste doğrultusunda N'Diaye'nin boşluğunu tecrübeli bir isimle doldurmak isteyen yeşil beyazlılar, Stoke City forması giyen 27 yaşındaki Maurice Edu'yu Bursa'ya getirdi. Sabah saatlerinde Özlüce Tesisleri'ne gelen Edu'yu Futbol Şube Sorumlusu Erkan Kamat karşıladı. 

"ALTİDORE'DAN BİLGİ ALDIM"
Bursaspor hakkında bilgiyi bir dönem yeşil beyazlı formayı giyen ABD'li futbolcu JozyAltidore'dan aldığını söyleyen Edu, "Burada olmaktan çok heyecan duyuyorum. Stoke City'de ilk yarı istediğim performansı sağlayamadım. Daha önce burada oynayan arkadaşlarım var. Onlarla görüştüm ve Bursaspor'un iyi bir takım olduğunu söylediler. Burada en iyi şekilde performans göstermek istiyorum. Daha önce Altidore'dan bilgi aldım" diye konuştu

"TARAFTARI ÇOK BÜYÜK"
Bursaspor taraftarını bildiğini ifade eden Edu," Şampiyonlar Ligi'nde Bursaspor ile maç yaptığımız için İskoçya'daki maçta Bursaspor taraftarını orada görünce çok şaşırmıştım. Şu anda da mutluyum. Bursaspor ve taraftarı çok büyük" şeklinde konuştu.

"HAZIRIM"
"Şans gelirse Kayserispor maçında oynayabilir misin?" şeklindeki soruya ise Edu şu yanıtı verdi: 

"Kendimi fiziksel olarak hazır hissediyorum. Kısa sürede maç eksiğimi gidereceğimi düşünüyorum."

Edu konuşmalarının ardından sağlık kontrolünden geçmek üzere Acıbadem Hastanesi'ne geçti. Yetenekli futbolcunun satış opsiyonlu kiralık olarak sezon sonuna kadar sözleşme imzalayacağı öğrenildi.