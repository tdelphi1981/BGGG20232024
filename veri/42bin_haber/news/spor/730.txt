"Sporcular sahipsiz bırakılıyor"
Türkiye İşitme Engelliler Spor Federasyonu başkan adayı işadamı Osman Arslan, Mevcut yönetim 12 yıldır kulüpleri ve sporcuları sahipsiz bırakıyor. Bu durumu ortadan kaldırmak için başkanlık görevine talibim dedi.Federasyonun 10 Kasım Cumartesi günü yapılacak 3. Olağan ve Mali Genel Kurulu'nda başkan adayları arasında yer alan Osman Arslan, düzenlediği basın toplantısında, bir dizi projeler hazırladıklarını söyledi.

Arslan, öncelikle Yalova'da tespit ettikleri bir arazi üzerine federasyona ilk tesis kazandıracaklarını ifade etti.

Federasyonumuzun faal olan liglerini İddaa'ya bağlayacağız diyen Arslan, böylelikle her hafta kulüplere 8-10 bin lira arasında maddi destek sağlayacaklarının sözünü verdi.

Arslan, il temsilciliklerini güçlendireceklerine işaret ederek, Her bir temsilciliğimiz, kendilerine yetecek ve kendi başlarına büyük işler başaracak düzeye gelecek dedi.

İşitme Engelliler Spor Federasyonu'nu Deafolimpik Komite'ye bağlayacaklarını anlatan Arslan, ödül yönetmeliğini değiştireceklerini de sözlerine ekledi.

-Osman Arslan-

11 Kasım 1968 doğumlu Osman Arslan, 1990 yılında Ankara Üniversitesi Siyasal Bilgiler Fakültesi Kamu Yönetimi Bölümü'nden mezun oldu. Evli ve üç çocuk babası Arslan, 2000 yılında ise Hacettepe Üniversitesi Sosyal Bilimler Enstitüsü Sosyoloji Ana Bilim Dalı'nda yüksek lisans eğitimini tamamladı.

Arslan, inşaat sektöründe faaliyet gösteriyor.