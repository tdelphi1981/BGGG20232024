Lugano: Pellegrini için geldim
Malaga'nın Paris Saint Germain'den kadrosuna kattığı Uruguaylı savunma oyuncusu Diego Lugano transferinde Manuel Pellegrini'nin etkili olduğunu söyledi.
Bir dönem Fenerbahçe forması da giyen Uruguaylı yıldız Diego Lugano, Malaga'ya transferinde Manuel Pellegrini'nin önemli rol oynadığını belirtti.

Malaga'ya transferiyle ilgili olarak AS'a açıklamalarda bulunan Lugano teknik direktör Manuel Pellegrini'nin tercihinde etkili olduğunu ifade ederek, "Pellegrini beni Güney Amerika'da oynadığım dönemden beri tanıyor. Kendisi beni takımında görmek istediğini söyledi ve bu beni son derece mutlu etti." şeklinde konuştu.

Lugano ayrıca Paris Saint Germain'de fazla şans bulamamasına karşın fiziksel olarak bir eksiğinin bulunmadığını ve yeni takımıyla mücadeleye hazır olduğunu belirterek, "Fiziksel olarak iyi durumdayım. Uruguay ile maçlara çıktım ancak biraz maç eksiğim olduğunu söyleyebilirim. Takımda şans bulduğum süre içerisinde elimden gelenin en iyisini yapmak için çalışacağım. Uzun yıllar sonra dilini bildiğim bir ülkede futbol oynuyorum ve Baptista, Demischelis ve Santa Cruz gibi tanıdığım isimlerle birlikte aynı formayı giyeceğim." yorumunu yaptı.

Malaga'nın Paris Saint Germain'den sezon sonuna kadar kiraladığı Diego Lugano bu sezon Fransız ekibinde forma giyme şansı bulamadı.

(Goal.com)