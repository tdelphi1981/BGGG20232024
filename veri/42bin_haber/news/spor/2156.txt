Formamız zirveye oynar
Toraman: Geçen sezondan çok farklıyız. Takımda kardeşlik var Beşiktaş her zaman tepede olur. Formamızı koysak zirveye oynar
 SAİM BOZER
 Beşiktaş kaptanı İbrahim Toraman, AKŞAM'A özel açıklamalar yaptı, Siyah-Beyazlı formanın ağırlığını vurguladı: 
 'Diğer sezonlardan bu sezonun farkı kesinlikle takım ruhudur. Takım içindeki arkadaşlığıdır. En önemlisi saha içinde takım oyunu oynamamızdır. Beşiktaş forması her zaman zirveye oynar. Her zaman en tepede olmaktır. Yaparız yapamayız o ayrı bir şey. İdmanlarda çok arzulu bir şekilde oynuyoruz. Hocamız bize çok iyi yaklaşıyor. Bu da bize olumlu yansıma yapıyor. Genç kardeşlerimiz ve tecrübeli arkadaşlarımızla maçlara arzulu bir şekilde hazırlanıyoruz.
 O ZAMAN ANLADIM
 BEN takımın tecrübeli oyuncusuyum. Kampta gördüğüm atmosfer, genç oyuncuların kaynaşması beni o zaman çok umutlandırdı. Beşiktaş camiası ve taraftarının daima şampiyonluk beklentisi vardır. Zor zamanlarda insanlar daha çok kenetleniyor. Beşiktaş taraftarı takımın her zaman yanındadır. Zorlu dönemlerde daha çok yanımızda olur. Daha çok destekler. Tribünlerimiz boş değil. 
 GOLÜ KİM ATTI?
 Ordu maçında sonra soyunma odasında birbirimizi tebrik ettik. Maçı ilk başta orada kutladık. Uçakta zaten yorgun olduğumuz için uyuduk. Ümraniye'ye geldiğimizde hocamız bize menemen ikram etti. 
 Ordu maçındaki golü kimin attığı önemli değil. Topa vurmadan önce benim ayağıma vurdular. Kimin attığını ben de bilmiyorum. Ama galiba topa ben vurdum. Şampiyonluğu kendi içimizde konuşmaya başladık. Ama bunu dışarıya yansıtmak istemiyoruz.'