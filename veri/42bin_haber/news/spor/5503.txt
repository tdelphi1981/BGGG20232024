NBA'de gecenin sonuçları!
Amerikan Ulusal Basketbol Ligi'nde (NBA) 4 maç oynandı.
Günün dikkat çeken maçında, Batı Konferansı'nın 6'ncı basamağındaki Denver Nuggets ile Batı lideri Oklahoma City Thunder karşılaştı. Nuggets, Thunder'ın All-Star guardı Russell Westbrook'un normal sürenin bitimine 23 saniye kala attığı 3'lükle uzatmaya giden maçı, 121-118 kazandı.

Nuggets'da oyuna sonradan giren Corey Brewer attığı 26 sayıyla takımının en skoreri olurken, uzun oyuncular 16 sayı, 10 ribaund, 4 blok ve Kosta Koufos, 10 sayı ve 11 ribaundla 'double double'a imza attı. İtalyan forvet Danilo Gallinari ise 18 sayı, 6 ribaund ve 3 top çalmayla maçı tamamladı.

Yıldızları Kevin Durant, 37 sayı, 7 ribaund ve 8 asist ile Russell Westbrook, 36 sayı, 8 ribaund ve 9 asistle oynamasına karşın birlikte 12 top kaybettiler. Serge Ibaka'nın 16 sayı ve 6 ribaund ürettiği maçta, yedek oyuncu Kevin Martin de 18 sayılık katkı yaptı.

Alman yıldızı Dirk Nowitzki'nin sahalara dönmesiyle toparlanan ve play-off yarışına yeniden dahil olmaya çalışan Dallas Mavericks, Hidayet Türkoğlu'nun takımı Orlando Magic'i deplasmanda 111-105 mağlup etti.

Mavericks'de Shawn Marion, 20 sayı, 10 ribaund ve 3 top çalma kaydederken, O.J. Mayo ve yedek oyuncu Vince Carter'da 15'er sayıyla Marion'a destek oldu. 7 oyuncunun çift haneli skor ürettiği Mavericks'de Dirk Nowitzki ise 12 sayı, 7 ribaund ve 3 blokla geceyi tamamladı.

Glen Davis'in 24 sayı, 6 ribaund ve 6 asist, Jameer Nelson'ın 20 sayı, 6 ribaund ve 5 asistle sırtladığı Magic'de oyuna benchten giren J.J. Redick'in 18 sayısı ve pivot Nikola Vucevic'in 14 sayı ve 11 ribaundu, mağlubiyeti önleyemedi. Kadroda yer alan Hidayet Türkoğlu ise süre alamadı.

-Raptors, Lakers'ı mağlup etti-
Şu ana kadarki performanslarıyla Doğu ve batı konferanslarında play-off resminin dışındaki Toronto Raptor ile Los Angeles Lakers'ın karşılaşmasında ise gülen taraf, evsahibi Raptors oldu.

Raptors'ın 108-103'lük skorla sahadan galip ayrıldığı maçta, İspanyol oyun kurucu 22 sayı ve 9 asistle galibiyetin mimarı oldu. Landry Fields, 18 sayı, 10 ribaund ve 4 top çalma, Ed Davis ise 18 sayı ve 8 ribaundla galibiyette önemli rol oynadı. Alan Anderson da kenardan gelerek, 14 sayı ve 8 asistlik katkı yaptı.

Zorlu bir deplasman serisine başlayacak Lakers'da İspanyol pivot Pau Gasol, 25 sayı ve 5 ribaund ile hücum anlamında sezondaki en iyi maçlarından birini çıkarırken, yalnızca yüzde 31 ile şut kullanan ve 6 top kaybeden Kobe Bryant, 26 sayı ve 5 asistle sahanın en skorer ismi oldu. All-Star uzun Dwight Howard'ın 2 teknik faul alarak, ihraç edildiği karşılaşmada, oyun kurucu Steve Nash'in 16 sayı ve 9 asistlik gayreti de galibiyete yetmedi.

NBA'e 9 maçla devam edilecek.

Toplu sonuçlar şöyle:

Toronto Raptors-Los Angeles Lakers: 108-103
Orlando Magic-Dallas Mavericks: 105-111
Detroit Pistons-Boston Celtics: 103-88
Denver Nuggets-Oklahoma City Thunder: 121-118 (uzatmada)