Ziegler: "Yenilgiyi haketmedik"
Fenerbahçe'nin yeni transferi Reto Ziegler, Sivasspor karşısında aldıkları 2-1'lik yenilgiyi hak etmediklerini ifade etti. 
İsviçreli futbolcu, Sivasspor'a yenildikleri Spor Toto Süper Lig maçının ardından düzenlenen basın toplantısında yaptığı açıklamada, "Böylesine bir mağlubiyetten sonra konuşmak kolay değil. Ama yine de kafamız yukarıda. Bugün mağlubiyeti hak ettiğimizi düşünmüyorum. Maç içinde hatalar yaptık ama rakibimize de saygı duyuyoruz. İlk yarıda bir golle mağlup duruma düşünce işler zora girdi" diye konuştu.

Fenerbahçe taraftarının önüne tekrar çıktığı için mutlu olduğunu ve taraftarın kendisini güzel karşıladığını aktaran Ziegler, "Maçtan sonraki olumsuz havayı da reaksiyonu da iyi anlıyorum. Ben de hep kazanmak isteyen bir oyuncuyum. Ancak şimdi sahada konuşma zamanı, burada da fazla konuşmak istemiyorum. Sahada konuşma, hatalardan ders alma zamanı" dedi.

Transferinin ardından ilk maçta oynamayı bekleyip beklemediği sorulan İsviçreli oyuncu, "Hocamızın kararı. Bana hazır olup olmadığımı sordu, ben de hazır olduğumu söyledim. Ancak çıkmak zorunda kaldım. Kasığımda sorun hissettim. Risk almak istemedim" ifadelerini kullandı.

Takımda daha önceki dönemine göre ne fark gördüğü sorusu üzerine de Ziegler, şunları belirtti:

"Bizim en büyük gücümüz, sahamızda iyi sonuçlar almaktı. Bir yandan da aslında kenetlenme zamanı. İyi de başlamıştık. Maç öncesinde de iyi bir hava vardı. Ama çok açık ki şampiyonluk istiyorsak evimizdeki maçları kazanmamız gerekir. Kafamızı yukarıda tutma ve çalışma zamanı."