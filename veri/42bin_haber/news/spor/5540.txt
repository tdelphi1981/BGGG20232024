TFF eski başkanlarından Faik Gökay vefat etti
Türkiye Futbol Federasyonu eski Başkanı Faik Gökay, Yalova'daki evinde hayatını kaybetti. 1913 yılında doğan ve 100 yaşında hayatını kaybeden merhum Gökay, FIFA kokartlı futbol hakemliğinin yanı sıra 14 yıl da Türkiye Basketbol Federasyonu Başkanlığı yaptı.
1959-1960'da Türkiye Futbol Federasyonu Başkanlığı'nı yürüten merhum Gökay, spor idarecisi olarak verdiği hizmetlerin yanında mezun olduğu Gazi Üniversitesi'nde öğretim görevlisi, spor yazarlığı, Ankara Radyosu'nda spikerlik yaptı.

Merhum Gökay'ın cenazesi, 23 Ocak Çarşamba günü Erenköy Galip Paşa Camii'nde öğle namazına müteakip kılınacak cenaze namazının ardından Tuzla Aydınlıköy Mezarlığı'na defnedilecek.

Türkiye Futbol Federasyonu eski Başkanı Faik Gökay'ın vefatı nedeniyle, bugün oynanacak Spor Toto Süper Lig, PTT 1. Lig ve Spor Toto 3. Lig maçları öncesinde 1 dakikalık saygı duruşunda bulunulacak.