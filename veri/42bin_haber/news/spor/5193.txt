40 yıllık elemana huzur ver
Uğraştığım bu şeylerden sıkıldım, yoruldum... G.Saray'ın 40 yıllık elemanı olarak huzurlu bir ortamda çalışmak istiyorum
 Başkan Ünal Aysal'ın, 'G.Saray'ın bir elemanı' dediği Fatih Terim, dün maçtan sonra 'meydan okuyan' bir cevap verdi. Maçtan sonra yaklaşık 1 saat soyunma odasında kalan Fatih Terim, daha sonra basının karşısına çıktı. Terim, kendisine Başkan'ın açıklamaları konusunda soru sorulacağını bildiği için hazırlıklıydı. 
 ŞİMDİYE kadar sabır gösterip sustuğunu, ancak sustuğu için 'rahat' olmadığını belirten Terim, 8 dakikalık bir yazılı açıklama yaptı. İşte Terim'in o mesajları: 
 SESSİZLİK TAVIRDI
 'SON yaşanan olaylara ilişkin bazı şeyler söylemek istiyorum. Esasında konuşma niyetinde değildim ama başka yerlere çekilebilir ihtimaliyle konuşmak istedim. (Bu sözlerin ardından yazılı metni okumaya başladı) Bildiğiniz gibi ben genel olarak sessiz kaldım. Her zaman sessizlik de iyi bir yanıt bence. Bu çoğu zaman önemli bir tavırdır. Çok önemli konu ve her kelimenin dikkatle seçilmesi gereken ortam olduğu için, titizlikle dikkat ediyorum. Gerekirse okuyarak cevap vereceğim.
 BAŞARIDA DA KARIŞTIK
 SESSİZ kalarak ancak gündemden kopmadan, olayları ve insanları izleyerek, geçirdiğim bu sürede her şeyi daha iyi anladım, çok daha iyi kavradım.
 ÇOK iyi şekilde süzgeçten geçirip, olayları dışarıdan izlemek hakikaten insana çok şey öğretiyormuş. Ben sanıyordum ki, başarısızlık durumlarında futbol camiaları ve kulüpler karışır. Halbuki son 1.5-2 senedir yaşanan ve yaşatılan sürekli başarıya ve alınan puanlara, Avrupa'da ilk 16 sıralamalarına rağmen bir camia durduk yere içerde çözülebiliyor ve karıştırılabiliyormuş.
 BEDEL öDETME NiYETiM YOK
 BEDEL ödetmek gibi bir niyetim de yok. Ya da cezalandıracağımdan değil, geçmişin muhasebesini yapmaya gerek yok bu saatten sonra. Ama ben gelecekle ilgili bir şeyler söylemek istiyorum. Geleceğe bakarken insanların atacağı bir adıma, 10 adım karşılık vermek isterken, önümüze çıkartılan ve uğraşmak zorunda bırakıldığım şeylerden artık çok sıkıldım ve de çok yoruldum. Buradan herkese ama herkese sesleniyorum. Lütfen herkes dikkatli dinlesin. 
 SAHADA KALAYIM
 BİR G.Saray sevdalısı ve aşığı olarak bu kulübe 40 yıl hizmet etmiş, sadece burası değil, divan kurulu üyesi olarak G.Saray'ın bir elemanı olarak tekrar ediyorum, G.Saray'ın bir elemanı olarak, rahat ve huzurlu çalışacağım; kişilerle ve olaylarla değil, sahayla, oyunla, futbolcularla ilgileneceğim ve bir zahmet konsantrasyonumuzun saha dışı olaylarla bölünmediği bir ortam rica ediyorum. Sanıyorum bunu hem ben hem de oyuncularım, hem de gerçek G.Saraylılar istiyor ve de diliyor.'
 KIYAMET KOPACAK!
 G.Saray'da bugünkü dev zirve tehlikeye girdi. Sarı-Kırmızılı camianın iki önemli ismi lisede bir araya gelecekti. 1.5 aydır görüşmedikleri öne sürülen Başkan Aysal ile  Fatih Terim, buluşup aralarında sorun olmadığı mesajı verecekti. Bu buluşmada Kulüp Üyeliği'nde 25. yılını dolduran Fatih Terim'in de aralarında olduğu üyelere Başkan beratlarını verecekti. 
 BUZLAR ERİYECEK Mİ?
 SALI gününden bu yana hasta olan  Aysal'ın, tam iyileşmese de bugünkü törene katılacağı bildirilmişti. Ancak Terim'in dünkü sözlerinden sonra ortam iyice gerildi. Herkes bugün Terim ve Aysal'ın büyük buluşmayı gerçekleştirip aradaki buzları eritip eritmeyeceğini merakla bekliyor.
  