Azarenka ve Williams 2. turda
Avustralya Açık Tenis Turnuvası'nda seribaşı sporculardan Victoria Azarenka ve Serena Williams rakiplerini yenerek bir üst tura çıktı.
Avustralya Açık Tenis Turnuvası'nda Victoria Azarenka, Romen rakibi Monica Niculescu'yi 2-0 yendi.

Rod Laver Arena'da oynanan karşılaşmada Azarenka, rakibi Monica Niculescu'yu setlerde 6-1 ve 6-4'lük üstünlük sağladı. Karşılaşmayı 2-0 kazanan Azarenka'nın, ilk sette rakibi karşısında rahat olduğu gözlendi.

Azarenka, Niculescu'nun 3 kez sevisini kırarak 31 dakika süren seti 6-1 kazandı. ilk sette tutuk bir oyun sergileyen Romen Niculescu, ikinci sette Azarenka'yı zorlamaya başladı, ancak 56 dakika süren seti Azarenka 6-4 almayı başardı.

Seyircinin alkışları arasında Rod Laver Arena'dan ayrılan Azarenka ikinci maçını Perşembe günü oynayacak.

-Serena Williams Romen rakibi Edina Gallovits-Hall'ı 2-0 yendi-
Avustralya Açık Tenis Turnuvası'nda Romen rakibi Edina Gallovits-Hall ile karşılaşan Serena Williams, sol ayak bileğinde sorun yaşamasına rağmen galip ayrılmayı bildi.

Turnuvanın ikinci gününde Hisense Arena'da Williams, ilk sette 4-0 öndeyken sol ayak bileğinde sorun yaşadı. Mola sırasında ayak bileklerine bandaj uygulanan Serena Williams, seyicilerin alkışları arasında oyuna döndü.

Sol ayağına yüklenmemeye çalıştığı gözlenen ve acı hissettiği yüz ifadelerinden anlaşılan Williams, iyi oyununu sürdürdü ve seti 6-0 kazandı. Set arası molada ayagındaki bandaj yenilenen Williams ikinci seti de rakibine oyun vermeyerek 6-0 kazanmasını bildi.

Dünya sıralamsında 3 numaralı raketi Serena Williams yaptığı açıklamada, sakatlığının Perşembe günü oynayacağı maça çıkmasına bir engel olmadığını belirterek, 'Hala yaşıyorum, kalbim atıyor iyi olacağım' dedi.