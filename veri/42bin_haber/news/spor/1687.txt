Suat Kılıç: Deplasman ayıbı kalksın
Gençlik ve Spor Bakanı Suat Kılıç, 'Özellikle 6222 sayılı kanun çıktıktan sonra hiç kimsenin şike ya da türevi bir menfi çaba ya da arayış içerisine girebileceğine ihtimal vermiyorum' dedi.
Gençlik ve Spor Bakanlığı'ndan yapılan yazılı açıklamada, Bakan Suat Kılıç'ın TRT Türk'te yayımlanan Görüş Farkı programındaki görüşlerine yer verildi.

Bakan Kılıç, şikeyle ilgili sorulan bir soruyu, 'Özellikle 6222 sayılı kanun çıktıktan sonra hiç kimsenin şike ya da türevi bir menfi çaba ya da arayış içerisine girebileceğine ihtimal vermiyorum' şeklinde yanıtlarken, Trabzonspor ile ilgili düşüncelerini de paylaştı. Trabzonspor'un bir hak arayışı içinde olduğunu vurgulayan Bakan Kılıç, 'Bu hak arayışında spor kulübü haklı olduğuna inanıyorsa, sonuna kadar hukuk yollarının tamamını yurt içi ve dışında deneyebilmelidir. Yargının vereceği karara herkes saygı gösterecektir. Haksızlığa uğradığını düşünenin, hak arayışını sürdürenin haklı kalmayı başarması lazım. Kimseyi kırmadan, incitmeden eleştiri hakkı kullanılabilmeli' diye konuştu.

-'Deplasman ayıbı kalksın'-
Bakan Suat Kılıç, 24 adet stat yapacaklarını ve bu statların hiçbirinde seyirci ile saha arasında tel örgü olmaması gerektiğini ifade ederek, şöyle devam etti:

'Ben isterim ki yayıncı kuruluş maç yayınlarken, arada bir tribünlerin sesini kesmek zorunda kalmasın. Deplasman ayıbı da kalkmalıdır. Bakanlık olarak 'Deplasman yasağını tanımıyoruz' dememizi isteyenler var. Evet, diyebiliriz ama sorumluluk niye bizim üzerimizde kalsın ki? Deplasmana taraftar götüren de, sahasına deplasman seyircisini kabul eden de o sorumluluğu ve kendi taraftarını yönetecek. Yumurta küfesi devletin sırtına kalırsa, sorumluluk sahipleri sorumluluklarını yerine getiremeyebilir. Kaygım şu, hiçbir kulüp başkanını ya da yönetimini bundan dolayı kınamıyorum ve eleştirmiyorum ama atmaları gereken adımı atmazlarsa bu taraftar grupları yıllar içinde birbirine iyice yabancılaşacak.'

Bakan Kılıç, 2020 Avrupa Şampiyonası adaylığı için de önemli bir adım olan stat projeleri hakkında da bilgiler verirken, '24 tane stat dikeceğiz ve bunların 5 tanesini belediyelerle yapacağız. Biz arsamızı vereceğiz, belediye de kat karşılığı gibi stat yapacak. Kalan 19 tanesini de yine arsa karşılığı inşaat sözleşmesiyle TOKİ'ye yaptıracağız' ifadelerini kullandı.