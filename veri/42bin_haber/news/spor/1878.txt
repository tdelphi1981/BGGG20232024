Marsilya'da Fenerbahçe şovu
UEFA Avrupa Ligi (C) Grubu maçında Olympique Marsilya ile karşılaşan Fenerbahçe, Bekir İrtegün'ün attığı golle maçtan 1-0 galip ayrıldı. Sarı-lacivertliler aldığı bu önemli galibiyetle, puanını 13'e yükselterek son maçlar öncesi lider olarak gruptan çıkmayı garantiledi. 1. dakikada ceza alanı içinde sağ çaprazdan Raspentino'nun yerden şutunda top kaleci Volkan Demirel'de kaldı.

12. dakikada Fenerbahçe, Sow'un ceza alanına girmeden düşürülmesiyle serbest vuruş kazandı. Sağ çaprazdan atışı kullanan Cristian'ın direkt kaleye gönderdiği topu, Mandanda çizgi üzerinden yumruklarıyla uzaklaştırdı.

22. dakikada Caner'in ortasıyla sağda topla buluşan Sow, meşin yuvarlağı ceza alanı içindeki Kuyt'a aktardı. Kuyt'ın savunma oyuncularının arasından yaptığı vuruşta meşin yuvarlak yandan auta çıktı.

29. dakikada Amalfitano'nun savunmanın arasından attığı pasta ceza alanı içinde topla buluşan Andre Ayew'in uygun durumdaki vuruşunda meşin yuvarlak üstten auta gitti.

32. dakikada Abdullah'ın uzak mesafeden yerden sert şutunda kaleci Volkan Demirel topu yatarak kontrol etti.

33. dakikada orta alanda topla buluşan Caner Erkin, Sow'a ara pası atmak isterken, savunmadan dönen top yeniden önünde kaldı. Caner'in gelişine yerden sert vuruşunda kaleci Mandanda topu iki hamlede kontrol edebildi.

40. dakikada Cristian soldan korner atışı kullandı. Ön direkte Gökhan Gönül'ün kafasıyla sektirdiği topu göğsüyle kontrol eden Bekir İrtegün, altı pas çizgisi önünde röveşata vuruşla meşin yuvarlağı direğin dibinden filelere gönderdi: 0-1

Karşılaşmanın ilk yarısı Fenerbahçe'nin 1-0'lık üstünlüğüyle bitti; bu aynı zamanda maçın da sonucu oldu.

Karşılaşmanın ikinci yarısına Olympique Marsilya daha tempolu başlarken, ilk dakikaların ardından Fenerbahçe oyunda tekrar dengeyi kurarak mücadelesini sürdürdü. 

48. dakikada Amalfitano'nun pasıyla sol çaprazda topla buluşan Jordan Ayew'in ceza alanına girmeden sert şutunda kaleci Volkan Demirel, topu kornere çeldi.

59. dakikada Raspentino'nun şutunda kaleci Volkan Demirel, topa sahip oldu.

Savunmada yerinde müdahalelerle rakibine geçit vermeyen sarı-lacivertli ekipte Aykut Kocaman, 80. dakikada Sow'un yerine Mehmet Topuz'u oyuna dahil ederek savunmayı daha da güçlendirdi. Fransız ekibin gol için kaleye yüklendiği kalan dakikalarda iyi savunma yapan Fenerbahçe, mücadeleden galip ayrıldı.

84. dakikada Barton'un ceza alanının dışından sert şutunda meşin yuvarlak, kale direğinin yanından az farkla auta çıktı.

90. dakikada Marsilya'nın Andre Ayew ile Fenerbahçe kalesi önünde oluşturduğu tehlikede savunma dikkatli davranarak topu uzaklaştırdı.

90 1. dakikada Andre Ayew'in ceza alanı içinde kafa vuruşunda top, kaleci Volkan Demirel'de kaldı.

90 3. dakikada Abdullah'ın kaleye uzak noktadan sert şutunda top, iki direğin birleştiği noktaya çarparak auta gitti.

Fenerbahçe, karşılaşmayı 1-0 kazanarak Marsilya deplasmanından önemli bir 3 puan aldı.

Deplasmanda Marsilya'yı 1-0 yenen Fenerbahçe, UEFA Avrupa Ligi'nde tur atladı.