"Fenerbahçe düşmanımız değil, rakibimiz"
Trabzonspor Teknik Direktörü Tolunay Kafkas, "Fenerbahçe Spor Kulübü düşmanımız değil, sadece rakibimiz" dedi. 
Tolunay Kafkas, Mehmet Ali Yılmaz Tesisleri'nde basın mensuplarıyla sohbet ve tanışma toplantısında bir araya geldi.

Kafkas, burada yaptığı açıklamada, Fenerbahçe ile çok özel ve önemli bir maç oynayacaklarını belirterek, "Biliyorsunuz bundan önce oynadığımız bütün maçlarda gerginlik atmosferi bize değil maalesef rakibe yaradı. Çıkan olumsuzluklara karşı bir bütünlük halinde hareket etmeliyiz. Onlara fayda sağlayabilecek her türlü gerginlikten kendimizi uzak tutmalıyız. 1995-1996 sezonunda oyuncuydum, nasıl kaybettiğimizi hepimiz biliyoruz. Tekrar altını çizerek söylüyorum Fenerbahçe Spor Kulübü düşmanımız değil, sadece rakibimiz" diye konuştu.
  
Taraftarlardan sağduyuyla hareket etmesini beklediğini dile getiren Kafkas, şöyle devam etti:

"Takımlarını 90 dakika desteklesinler. Oyunun kesilmesi ve durması bizim oynatacağımız oyunla ilgili ciddi sıkıntılar yaratabilir. Bu maç için sizi ve taraftarları sağduyulu olmaya çağırıyorum. Panik yapmak ve ortalığı germek, gerilim yaratmak bundan önce olduğu gibi bundan sonra da aleyhimize işleyecektir. Daha çok maçımız olacak. Bu takım daha çok şampiyonluğa oynayacak ve şampiyonluklar kazanacak. Önemli olan bu takım nasıl şampiyon olur, nasıl daha iyi transfer yapabilirim onun derdindeyim. 

Bu sadece bir maç. Bu maçı kazanmak için belli stratejimiz var. En önemli şey de taraftar desteğine ihtiyacımız var. Süreç içinde herkesin beklediği, özlediği Trabzonspor'u yaratacağımın sözünü veriyorum. Sizlerden 3 ay bana kredi sağlamanızı istiyorum. Bunu da hak ettiğimi düşünüyorum bu camianın bir parçası olarak. Ondan sonra bu takım özlenen ve beklenen yere gelecek. Mutlaka şampiyonluğa oynayacak bir kadro oluşturacağız. Bundan hiç kimsenin şüphesi olmasın. Çok iyi çalışıyoruz, başkanımız, yönetim kuruluyla. Olaylara hakimiz. Panik yapacak, sıkıntı edecek bir durum yok."

Kafkas, Fenerbahçe maçında futbolcuları motive etmeye gerek olmadığını kaydederek, "Zaten Fenerbahçe maçları ekstra motiveye ihtiyaç duyulan maçlar değil. Önemli olan sakin, kararlı, inatçı, sahada yapmak istediklerimizi yapan takım hüviyetinde olmak. İp ne çok gevşek ne çok gergin olacak. Bunu sağlamaya çalışacağı" diye konuştu. 
Kafkas, genelde duygularıyla hareket eden bir insan olduğunu belirterek, "Duyguların düşüncelerden daha çabuk doğruyu bulduğuna inanıyorum. Gaziantepspor maçında olumlu ve pozitif bir futbol oynadık. Bu da sonuca yansıdı. Bu olumlu ve pozitif futbolu Sivasspor maçında da devam ettirmek istiyorduk. Zor bir deplasman. Futbolun dışında kavga etmeyi gerektiren bir maçtı. Maalesef bunu zaman zaman beceremedik ve istemediğimiz bir skor elde ettik. Keşke daha keyifli bir skor alsaydık" dedi.

"Ben ve takımım, mağlubiyeti kolay kolay kabul eden insanlar grubu olmayacağız" diyen Kafkas, "Trabzonpor'da agresif, çabuk oynayan, kaleye çok çabuk inebilen, Trabzonspor ruhunu canlandırabilecek, gerçekten Avni Aker'i geçmiş yıllarda olduğu gibi cehennem haline getirebilecek bir takım yaratmak istiyorum. Bunun için de buranın gerçeklerini ve bu gerçeklerle yüz yüze gelmeyi en iyi bilenlerden biriyim" ifadelerini kullandı.

Bunu yaratabilmesi için taraflar ve basın mensuplarından bu sezon için süre istediğini anlatan Kafkas, şöyle devam etti.

"Ben buraya her türlü bedeli ödemeye razı olarak geldim. Bunun bedelini de ödeyecek hem cesaretim hem de yüreğim var. Benim için bu şehir ve insanlar bu kulüp, bir kulüpten çok daha fazla şey ifade ediyor. Allah'a nasıl inanıyorsam bu kulübe, şehre ve taraftara öyle inanıyorum. Kırılgan yapımızı zaman içinde
pozitife dönüştüreceğiz. Kaliteli kadromuz var ama belli yerlerde çok fazla oyuncu var ve belli yerlerde de istediğimiz oyuncu tipi maalesef yok. Bu yüzden
takımın bütünlüğüyle ilgili sorunlar yaşıyoruz. Bunları en kısa sürede atlatacağız. Sivas maçı kazaydı. Bundan sonraki maçlarda hedefimiz Trabzonspor'un beklediği, özlediği, çıkabileceği en iyi yere çıkarak kısa vadede Türkiye kupasını kazanmak olacak."

-Yabancı sayısı fazlalığı-

Teknik Direktör Kafkas, yabancı sayısının fazla olmasının kendisini bazı tercihler yapmaya ittiğini kaydederek, "Birinden vazgeçmek durumundayız. Trabzonspor'un 11 oyuncusunun mutlaka belli olması lazım. Diğerleri bunu zorlayabilmeli. Birtakım oyunculardan vazgeçeceğiz. Bunun farkına siz de
varacaksınız ilerideki günlerde. Duygusal kırılganlıkları var oyuncuların. Benim işim arızayı tamir etmek" dedi.

Bunları aşabilecek bilgi ve beceriye hem yönetim hem teknik direktör hem de şehir olarak sahip olduklarını kaydeden Kafkas, "Bu camia beni çağırdı. Ben de seve seve bu görevi kabul ettim. Benim bu camia için yapmayacağım bir şey yok. Gözüm çok karadır. Cesaretli bir adamım. İşin matematiğini de çok iyi biliyorum. Buranın ne istediğini de biliyorum. Öyle oldu, böyle oldu meselesi değil bu. Teknik adamsanız ve iyi hocaysanız bir şey yapmanız gerekiyor. Sadece 3 ay sabır istiyorum. Trabzonspor yine gidebileceği yere kadar gidecek, alabileceği en iyi sonuçları alacak. Bu seneden vazgeçtiğimiz anlamına gelmesin. Bir şeyleri değiştirmek için 3 ay çok kısa bir süre ama. Sadece sizden ve taraftardan 3 ay süre istiyorum. Sorunları aşacağız, çözeceğiz, çok daha iyi olacağız."

-Zokora ve Olcan'a ceza-

Elinde bir terazinin bulunduğunu ifade eden Kafkas, "Yerli, yabancı diye ayrım yok. Din, dil, ırk ayrımı yapmadan, insanların adamlıklarına bakıyorum. Yerli, yabancı değil, biz varız. Bu formayı giyen herkes Trabzonsporlu ve bu aidiyet duygusunu hissettirebilmek önemli. Küme düşmek veya bu sendromu yaşamak,
bunu ağza almak benim fıtratımda olan bir şey değil, kabullenmek bile mümkün değil. Konuşmak çok yersiz" dedi.

Kafkas, bir teknik adamın elinde iyi oyuncu olması halinde oynatması gerektiğini belirterek, şöyle devam etti.
 
"Zokora ve Bamba'nın oynamasının nedeni iyi oyuncu olmaları. İkisi de Fildişi Sahilleri milli takımının iyi oyuncuları. Orada oynanacak oyun sert, mücadeleci, kavgaya dönük, farklı bir oyun olduğu için onları Sivasspor maçında tercih ettik. Beklentilerin altında kaldılar. İyi oyuncunuz varsa oynatacaksınız. Yaptığımız hiçbir şeyden pişman değilim. Sorumluluk da bende" diye konuştu. Zokora ve Olcan'a ceza verdiklerini vurgulayan Kafkas, şunları kaydetti.

"Ödülün olduğu yerde ceza da var. Burası büyük kulüp. Ben de hata yaptığım zaman ceza yiyeceğim. Buraya uyacak herkes. Daha fazla hata yaparsa kendi bilir. Bizim canımızı acıtanın ben de canını acıtırım. Kimsenin gözünün yaşına bakmam. Taraftar rahat olsun. Gözümü budaktan esirgemedim. Buraya bedel ödemeye geldim. Bu bedeli de öderim. Bu kulüp için her şeyi yaparım. Benim işim kim olursa olsun oyuncuyu kazanmak. Oyuncuyu kazanmak için her şeyi yaparım. Ama doktor hastaya, hasta olduğunu kabul ederse yardımcı olur. Süreklilik haline gelirse daha farklı davranılır. Kimse benim olduğum süre içinde elini kolunu sallayarak buradan gidemeyecek. Gerekirse bu parayı yakacağız. Çok önemli bir mesaj veriyorum size. Kimse elini kolunu sallayarak gidemeyecek."

Giray'ın takım için önemli oyuncu olduğunu ifade eden Kafkas, "Giray'ın bir yerden başlaması gerekiyordu. Sivas maçından başlattık. Zorluk derecesi yüksekti. Kendine olan güvenini tekrar kazansın diye. Böyle maçlarda kazanması gerekiyor. Bir hatası dışında kötü oynamadı. Giray bizim oyuncumuz, milli oyuncu" dedi.

-FIFA'daki eylem-

Kafkas, Trabzonspor taraftarının 14 Şubat'taki FIFA önünde yapacağı eylemle ilgili olarak, "Taraftarlarımız demokratik eylemlerini her zaman her yerde yapabilir. Benim işim bu takımı daha iyi nasıl bir yere getirebilirim, nasıl kupalar kazandırabilirim olmalı. Ben kendi işime odaklanmalıyım. Demokratik olan her türlü eylemi yapmakta serbesttir taraftarımız. Şike süreciyle ilgili demecim olmayacak. Sadece teknik anlamda olacağım. İşime yoğunlaşmak durumundayım" dedi.

Oyuncuların paralarını alamadığı iddialarıyla ilgili olarak ise Kafkas, "Külliyen yalan. Oyuncuların böyle bir şeyi olmadı. Özellikle Tolga ile konuşuyorum. Oyuncuların para talebi olmadı. Burası Trabzonspor Kulübü. Kimsenin 1 lirası kalmaz. Bunu herkes çok iyi biliyor. Sorun varsa önce kendimize bakacağız" diye konuştu.

-"Geçmişe dönük değerlendirmeler yapmıyorum"-

Kafkas, geçmişe dönük değerlendirmeler yapmadığını kaydederek, "Konuşmalarımı içten samimi yapıyorum. Çok eyvallahı olan bir adam değilim. Politika da üretmiyorum. Buraya böyle gelmek beni üzdü aslında Şenol Hoca'dan sonra. Çünkü benim ağabeyim. Ünal Hoca da öyle. Benim çok değer verdiğim, saygı duyduğum özel insanlar. Yarın belki aynı şey bizim de başımıza gelebilir. Gelecek de. Bunlar kaçınılmaz şeyler. Onlar benim için çok değerli ve özel insanlar. Geçmişe dönük ne Şenol Hoca'ya, ne Ünal Hoca'ya en ufak hiçbir şey söyletmem kimseye. Ne oyuncuya ne başka birine söyletirim. Bundan sonrasında nasıl iyi yaparım bakıyorum" dedi.

Tolunay Kafkas, Halil Altıntop'un eşinin hamile olduğunu ve ağır rahatsızlık geçirdiğini, bu nedenle izin verdikleri oyuncunun Almanya'ya gideceğini sözlerine
ekledi.