Sharapova sakatlık dinlemiyor
Rus tenisçi Maria Sharapova, boynundaki sakatlığa rağmen Uluslararası Brisbane Tenis Turnuvası'nda korta çıkacak.
Brisbane Turnuvası Direktörü Camerson Pearson, bayanlar dünya klasmanının 2 numaralı ismi Sharapova'nın menajeriyle görüştüğünü ve Sharapova'nın yarın turnuvaya katılmak üzere Brisbane'e geleceğini söyledi. Pearson, Sharapova'nın, boynundaki sakatlığa karşın organizasyonda yer alacağını belirtti.

Avustralya Açık Tenis Turnuvası'na hazırlık kapsamında bu turnuvaya katılacak Rus Sharapova, yarın Güney Kore'de Danimarkalı tenisçi Caroline Wozniacki ile yapacağı gösteri maçından, boynundaki sakatlık nedeniyle çekilmişti.

ABD'li Serena Williams da Uluslararası Brisbane Tenis Turnuvası'na katılacak sporcular arasında yer alıyor.

Avustralya Açık Tenis Turnuvası, 14-21 Ocak 2013 tarihleri arasında düzenlenecek.