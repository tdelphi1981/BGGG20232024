Beşiktaş'ın 'golcü' savunması
Spor Toto Süper Lig'de bu sezonun en fazla gol yiyen takımlarından biri olan Beşiktaş'ta savunma oyuncuları ise yenilen gollere rağmen hücumda takımlarına büyük katkı veriyor.
Ligde yediği gollerle eleştirilen siyah-beyazlıların savunması, hücumdaki etkili oyunlarıyla takımlarına destek oldu. 'Kara Kartallar', 21. hafta sonunda toplam 46 atarken, bunların 11'ini savunma oyuncuları ile üretti. Defans bölgesinde görev yapan oyuncular, attıkları 11 golle, Beşiktaş'ın toplam gollerinin yüzde 23,9'una imza koydu.

-Son 5 maçta daha etkili oldular-

Siyah-beyazlılarda savunma, ligdeki son 5 maçta hücumda daha etkili bir oyun sergiledi.

Beşiktaş, bu 5 karşılaşmada toplam 11 gol bulurken, bunların 5'ini defansta görev alan oyuncuları ile üretti. Bu süreçte savunmanın göbeğinde oynayan Sivok ve İbrahim Toraman, toplam 5 kez rakip fileleri havalandırdı. Sivok bu 3 mücadelede 3 gol atarken, İbrahim Toraman ise 2 kez gol sevinci yaşadı.

'Kara kartallar', sezonun ikinci yarısında yaptığı 4 maçta 8 gol attı, bunların 4'ünü yine savunmada görev alan İbrahim Toraman ve Sivok ile kaydetti.

-En golcüsü Sivok-

Beşiktaş'ta savunma oyuncuları arasında en golcüsü Tomas Sivok oldu.

Takımı adına şu ana dek 5 kez gol bulan Çek oyuncu, bunların 3'ünü son 5 karşılaşmada kaydetti. Süper Lig'in ilk yarısında 3 kez gol sevinci yaşayan siyah-beyazlı oyuncu, ikinci yarıda ise şu ana dek rakip fileleri 2 kez havalandırdı.

-İbrahim Toraman da atmaya başladı-

Savunmanın bir başka oyuncusu İbrahim Toraman da rakip savunmanın korktuğu oyunculardan biri oldu.

Ligin ilk yarısında 1 kez gol atan tecrübeli oyuncu, ikinci yarıda ise forvet oyuncuları kadar etkili oyun sergiledi. Takımının ligdeki son 2 karşılaşmasında 2 gol atan takım kaptanı İbrahim Toraman, gol sayısını 3'e çıkardı.

-Hilbert ve Uğur Boral da katkı yaptı-

Siyah-beyazlı ekipte defansın sağında ve solunda görev alan Hilbert ve Uğur Boral da gol noktalarında katkı yaptılar.

Alman oyuncu Roberto Hilbert, 2 kez gol sevinci yaşadı. Sakatlığı nedeniyle uzun süre sahalardan uzak kalacak Uğur Boral ise savunma oyuncuları adına 1 gol kaydetti.

-Savunma atınca kazanıyor-

Beşiktaş, savunma oyuncularının gol attığı maçları genelde kazanmayı başardı.

Defansın hücumda gol ürettiği 10 karşılaşmada sadece 1 kez mağlup olan siyah-beyazlı ekip, 7 galibiyet ve 2 beraberlik elde ederek, 23 puan topladı.

'Kara Kartallar', savunma oyuncularının gol attığı 10 maçta toplam 25 kez gol sevinci yaşadı, kalesinde 11 gol gördü.

-Defans yapamadılar-

Beşiktaş'ta savunma oyuncuları, hücumda etkili olmasına rağmen rakiplere karşı kalesini kapatmayı başaramadı.

Yediği goller nedeniyle büyük eleştiri alan siyah-beyazlı ekip, şu ana dek kalesinde 32 gole engel olamadı. Beşiktaş, son 11 maçın hepsinde gol yedi.

-Defansın gol attığı maçlar-

Beşiktaş'ta savunma oyuncularının gol attığı Süper Lig'deki maçlar ve alınan sonuçlar şöyle:

Kardemir Karabükspor-Beşiktaş...: 0-3 (Uğur Boral)

Beşiktaş-Sanica Boru Elazığspor.: 3-0 (Sivok-Hilbert)

Kasımpaşa-Beşiktaş..............: 1-3 (Sivok)

Beşiktaş-Akhisar Belediyespor...: 3-1 (Hilbert)

Orduspor-Beşiktaş...............: 1-2 (İbrahim Toraman)

Beşiktaş-Kayserispor............: 3-1 (Sivok)

Beşiktaş-İstanbul Büyükşehir Bld: 2-2 (Sivok)

Galatasaray-Beşiktaş............: 2-1 (Sivok)

Beşiktaş-Kardemir Karabükspor...: 2-2 (İbrahim Toraman)

Sanica Boru Elazığspor-Beşiktaş.: 1-3 (İbrahim Toraman)