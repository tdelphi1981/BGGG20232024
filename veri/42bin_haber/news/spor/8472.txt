Kupayı aldılar, araziyi kaptılar!
 
 Nijerya Devlet Başkanı Goodluck Jonathan, Afrika Uluslar Kupası'nda şampiyonluk kazanan futbolcuları kabul etti.
 
 Nijerya resmi haber ajansında yer alan habere göre, Devlet Başkanı Jonathan, Afrika Uluslar Kupası finalinde Burkina Faso'yu yenerek kupayı alan futbolcuları tebrik etti. 
 
 Jonathan, futbolculara ödül olarak toplam 107 bin dolar dağıtılması ve başkent Abuja'da birer arazi tahsis edilmesi talimatını verdi. 
 
 Nijerya milli takımı pazar günü Güney Afrika Cumhuriyeti Johannesburg kentinde yapılan Afrika Uluslar Kupası finalinde, tarihinde ilk kez finale yükselen Burkina Faso'yu 1-0 yenerek, 3. kez şampiyon olmuştu. 
 AA