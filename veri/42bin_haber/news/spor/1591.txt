Yaşasın yeni kral
Şampiyonlar Ligi'ndeki '5 golün hepsine' adını yazdıran Burak Yılmaz, Kral Hakan Şükür'ün rekorunu egale etti
 YASEMİN AKBULUT
 Trabzonspor'dan olaylı bir şekilde 5 milyon euro bonservis bedeliyle G.Saray'a transfer olan Burak Yılmaz, attığı gollerle parasını kendi çıkarıyor. Şampiyonlar Ligi'nde G.Saray'ın rakip filelere gönderdiği 5 golün tamamını kaydeden BY17, Sarı-Kırmızılı takımın kasasına 2.5 milyon euroluk büyük katkı sağladı. 
 ARENA'DA ManU ağlarına bıraktığı golle takımına 3 puanı getiren BY17, Devler Ligi tarihinde tek sezonda grupta en fazla gol atan G.Saraylı Hakan Şükür'ün rekorunu da egale etti. Burak, deplasmandaki Braga karşılaşmasında gol atarsa bu alandaki rekorun yeni sahibi de olacak.
 MAÇ BAŞI 0.75 GOL
 İLK günlerde eleştiri oklarının hedefi haline gelen 27 yaşındaki futbolcu, 16 resmi maça 12 gol sığdırarak karşılama başına 0.75 gol ortalamasıyla önemli bir yüzde tutturmayı başardı. Cim Bom Burak Yılmaz'ın gol attığı 9 lig maçında yalnızca kendi sahasında Kardemir Karabük'e yenildi. Terim'in öğrencileri bu maçlarda, 6 galibiyet alırken 2 defa da sahadan beraberlikle ayrıldı. Yıldız golcü G.Saray'a toplam 20 puan kazandırdı.
 MESSİ&CR7 İLE KAPIŞIYOR
 BURAK Avrupa'da attığı gollerle kralığa da göz kırpıyor. Burak, Devler Ligi'nde gol krallığında R.Madrid'den Ronaldo, Barcelona'dan Messi ve Braga'dan Alan ile birlikte zirvede yer aldı. Süper Lig'deki krallığının ardından Avrupa'da da zirveyi kovalayan Burak, dış basının da ilgi odağı oluyor.
 Çilek ABD yolcusu
 G.Saray'ın çilek olarak transfer etmek istediği Kaka, Amerika'ya gidiyor. Real Madrid'de fazla forma şansı bulamayan Brezilyalı'ya, MLS ligi takımlarında LA Galaxy talip oldu. Galaxy yönetimi ayrılacağını açıklayan Beckham'ın yerine Kaka'yı almayı düşünüyor. BREZİLYALI yıldız da ABD'ye gitmeye sıcak bakıyor. Bunun nedeni olarak da Kaka'nın kardeşi Digao'nun MLS'te New York forması giyiyor olması olarak gösteriliyor.
  