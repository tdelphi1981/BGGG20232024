Yıldız basketbolcu yeni şampiyonluklar istiyor
Anadolu Efes'in ABD'li basketbolcusu Jordan Farmar, kariyerine THY Avrupa Ligi ve Beko Basketbol Ligi şampiyonlukları eklemek istediğini söyledi.
AA muhabirinin sorularını yanıtlayan Jordan Farmar, lacivert-beyazlı takıma şampiyonluklar yaşamak için geldiğini ve burada mutlu olduğunu belirtti.

NBA'de geçen sezonun başında yaşanan lokavt sürecinde ilk kez Avrupa'ya adım attığını hatırlatan Farmar, 'Geçen sezon kısa bir dönem İsrail'de Maccabi Electra forması giydim. NBA'de uzun yıllar geçirdikten sonra Avrupa'yı tercih ettim. Burada çok üst seviye maçlar oynanıyor. Şimdi en büyük hedefim bu zorlu kulvarda Anadolu Efes ile kariyerime Avrupa ve Türkiye Şampiyonlukları katmak' diye konuştu.

-'Avrupa benim için yeni bir deneyim'-
Los Angeles Lakers forması altında 2 kez NBA şampiyonluğu sevinci yaşayan başarılı basketbolcu, Avrupa'nın kendisi için yeni bir deneyim olduğunu dile getirdi.

Lacivert-beyazlı takımın THY Avrupa Ligi'nde maç başına 14.1 sayı ortalamasıyla en skorer ismi olan Farmar, 'Avrupa benim için yeni bir deneyim. Avrupa basketboluna alışma dönemindeyim. Takıma yeni geldim, ama arkadaşlarımı şimdi daha iyi tanıyorum. Başantrenörümüz Oktay Mahmuti'yi ve sistemini artık daha iyi biliyorum. Bunlar tabii ki zaman alan şeyler. Zaman geçtikçe çok daha iyi ve faydalı olacağımdan kimsenin şüphesi olmasın' ifadelerini kullandı.

-'Dünyanın en çekişmeli liglerinden birindeyim-
Lacivert-beyazlı takımın çok önemli isimlerden oluştuğunu aktaran Farmar, her geçen gün daha iyi basketbol oynadıklarını ve hedefleri olan THY Avrupa Ligi'nde 'Dörtlü Final'e kalacaklarına inandığını söyledi.

Yıldız basketbolcu, Beko Basketbol Ligi'ni de değerlendirerek, 'Kesinlikle dünyanın en çekişmeli liglerinden birindeyim. Burada oynamaktan çok keyif alıyorum. Çok kaliteli takımlar var. Ligde 2 hafta önce Fenerbahçe Ülker'i yenerek zirveye yerleştik. Yakaladığımız liderliği sezon sonuna kadar bırakmak istemiyoruz. Bu çekişme içinde sonuna kadar mücadele edeceğiz ve play-off'ların ardından mutlu sona ulaşacağız' diyerek sözlerini tamamladı.

-Farmar'ın kariyeri-
Farmar, 2006 yılında NBA seçmelerinde (draft) Los Angeles Lakers tarafından 1. tur 26'ncı sıradan seçildi.

Lakers'ta 2006-2010 yılları arasında Anadolu Efes'ten takım arkadaşı Sasha Vujacic ile birlikte oynayan Farmar, 2009 ve 2010 yıllarında iki NBA şampiyonluğu yaşadı. 2010-11 sezonu öncesinde Lakers'tan ayrılarak New Jersey Nets ile 3 yıllık kontrat için 12 milyon dolara anlaşan Farmar, burada yine Vujacic ile takım arkadaşı oldu. Geçtiğimiz sezon başında NBA'daki lokavt nedeniyle kısa bir süre için İsrail'in Maccabi Tel Aviv takımında forma giyen Farmar, lokavtın sona ermesiyle birlikte New Jersey Nets'e geri döndü. 2012-13 sezonu başında Atlanta Hawks'a takas edilen Farmar, sözleşmesini feshederek Anadolu Efes'e transfer oldu.