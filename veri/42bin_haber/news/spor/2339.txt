ULEB'de en değerli oyuncu Sammy Mejia
ULEB Avrupa Kupası ilk tur maçları sonunda, Banvit Basketbol Kulübü sporcularından Sammy Mejia topladığı 158 puan ile en değerli oyuncu sıralamasında birinci sırada yer aldı.Banvit Basketbol Kulübü'nden yapılan yazılı açıklamaya göre, ULEB Avrupa Kupası ilk tur maçları sonunda Sammy Mejia, 158 puanla ilk sırada bulunuyor.
Oyuncunun sayı, ribaund, asist, blok, top çalma, top kaybı ve atış yüzdeleri hesaplanarak oluşturulan en değerli oyuncu sıralamasında Chuck Davis ise 3'üncü sırada yer buldu.

Diğer istatistiklerde de üst sıralarda yer alma başarısı gösteren Banvit Basketbol Kulübü sporcularından Vladimir Stimac, hücum ribaund ortalamasında birinci, toplam ribaund ortalamasında üçüncü sırada bulunurken, Sammy Mejia top çalmada birinci, sayı ortalamasında ise altıncı sırayı aldı.

Ayrıca, Chuck Davis, ilk tur grup maçları sonunda blok istatistiğinde ilk sırada, sayı ortalamasında ise yedinci sırada kaldı.

Bu arada, grubunu ikinci sırada tamamlayarak son 16 takım arasına ismini yazdıran yeşil-turunculu ekip, ikinci turda I Grubu'nda mücadele verecek. Banvit, bu grupta Triumph (Rusya), Buducnost Voli (Karadağ) ve Budivelnik (Ukrayna) takımlarıyla karşılaşacak.