Celtics Enes'i üzdü
NBA'de milli basketbolcumuz Enes Kanter'in de formasını giydiği Utah Jazz, ligin güçlü ekiplerinden Boston Celtics'e konuk oldu.
TD Garden'da oynanan mücadeleyi Boston Celtics, 98-93'lük skorla kazanmayı başardı.  
Utah Jazz'da Paul Millsap 20 sayı 12 ribaund, Al Jefferson ise 13 sayı 14 ribaund ile double double yaptı. Mücadelede 11 dakika 51 saniye süre alan Enes Kanter, 2 sayı ve 3 ribaundluk bir performans sergilerken; milli basketbolcumuz yüzde 25'lik saha içi isabetiyle oynadı. 
Celtics cephesinde ise 23 sayı ile oynayan Paul Pierce gecenin en skorer ismi olurken; kenardan gelerek 16'şar sayı kaydeden Jeff Green ve Leandro Barbosa galibiyette önemli pay sahibi oldular. Kevin Garnett ise 11 sayı 8 ribaund ve 4 asist ile geceyi tamamladı. 
Bu sonuçla birlikte Celtics bu sezonki 5. galibiyetini alırken; Jazz, 5. kez sahadan boynu bükük ayrılan taraf oldu.