Karabükspor'da galibiyet hasreti
Kardemir Karabükspor, Gençlerbirliği engelini aşarak 7 haftalık galibiyet hasretini bitirmek istiyor.Spor Toto Süper Ligi'nde mücadele eden Kardemir Karabükspor Teknik Direktörü Mesut Bakkal, Gençlerbirliği maçından galip ayrılarak, haftalardır devam eden şanssızlığımızı kırmak istiyoruz dedi.

Ligde oynadığı son 7 maçtan galibiyet elde edemeyen Kardemir Karabükspor teknik direktörü Bakkal, yaptığı açıklamada, hafta sonu deplasmanda oynayacakları Gençlerbirliği maçının hazırlıklarına devam ettiklerini belirterek, bu maçın kendileri için öneminin büyük olduğunu söyledi.

Defansta görevli iki futbolcusunun sakatlık ve kart cezası nedeniyle Gençlerbirliği maçında oynayamayacağını ifade eden Bakkal, Bu hafta gerçekten çok önemli bir karşılaşma oynayacağız. Gençlerbirliği kaliteli bir takım. Çok zor bir karşılaşma olacak. Ancak Kardemir Karabükspor'un da kalitesi ortada. Gençlerbirliği maçından galip ayrılarak, haftalardır devam eden şanssızlığımızı kırmak istiyoruz. Şimdi takıma sahip çıkmanın tam zamanı. Ben herkesi takıma sahip çıkmaya davet ediyorum. Karabük, bunu daha önce defalarca başardı, yine başaracaktır diye konuştu.