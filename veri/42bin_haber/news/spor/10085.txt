Beşiktaş'tan taraftarına çağrı
Beşiktaş Kulübü, Spor Toto Süper Lig'de 3 Mart Pazar günü Fenerbahçe ile yapılacak derbi maça siyah-beyazlı taraftarların meşale getirmemesi çağrısında bulundu.Siyah-beyazlı kulüpten yapılan açıklamada, Fenerbahçe ile oynayacağımız derbi maçta taraftarlarımızın meşale ile stada gelmemelerini önemle rica ederiz denilerek, Beşiktaşımız, 3 Mart Pazar günü Fenerbahçe ile BJK İnönü Stadı'nda önemli bir derbi mücadelesine çıkacak. Taraftarlarımızın yoğun ilgi gösterdiği bu karşılaşmada, bazı kişilerin meşalelerle stada girmeye çalışacağı yönünde bilgiler ulaşmaktadır. Stadımızda meşale yakmanın cezasının ağır olduğu ve böyle bir eylemin kulübümüze zarar vermek dışında bir amaca hizmet etmeyeceği iyi bilinmelidir ifadeleri kullanıldı.

Taraftarların kulübü zor durumda bırakacak ve ceza almasına yol açacak, meşale yakma, sahaya yabancı madde atma, küfür ve hakaret içerikli tezahüratta bulunma gibi eylemlerden uzak durmasının büyük önem taşıdığı vurgulanarak, şu ifadelere yer verildi:

Ayrıca bazı taraftarlarımızın BJK İnönü Stadı'ndaki koltukları 'hatıra niyetine' sökmek gibi uygunsuz davranışlarda bulunabilecekleri yönünde bilgiler gelmektedir. Şampiyonluk yarışındaki Beşiktaşımız'ın BJK İnönü Stadı'nda oynayacağı maçlar olduğunu, böyle bir eylemin kulübümüze zarar vereceğini bir kez daha hatırlatırız. Taraftarlarımızın Beşiktaşlılık duruşlarını sergilemelerini bekliyor, tek yürek olup sahada mücadele eden takımımıza destek vererek, derbi mücadelesini futbol şölenine çevirmelerini arzuluyoruz.