Paralarını alamayan futbolcular idmana çıkmadı
MERSİN İdmanyurdu futbolcuları paralarını alamadıkları iddiasıyla bugünkü idmana çıkmadı. Futbolcular, kendilerini Adana'ya havaalanına götürmek için gelen otobüse binmeyip, özel araçlarıyla tesislerden ayrıldı.
Kulüp Asbaşkanı Ayhan Erdem, Macit Özcan Spor Kompleksi'nde yaptığı açıklamada, takımla ilgili bir problemin bulunmadığını, takımın cumartesi günün oynanacak İstanbul Büyükşehir Belediyesi maçı için İstanbul'a gideceğini söyledi. Takımın idmana çıkmamasını da değerlendiren Erdem, "Hocayla niye idmana çıkılmadığı konusunu görüştük. Teknik analiz yapıldığını söyledi. İdmana gerek duymadı. Şu anda bir problem yok. Geçen hafta futbolculara bir ödeme vardı. Bu ödemenin bir kısmı dün, bir kısmı da bugün yapıldı. Her şey planlandığı gibi gidiyor" dedi. 


Anadolu kulüplerinde zaman zaman ekonomik sıkıntıların yaşanabildiğini ifade eden Erdem, "Şu anda futbolcuların alacağı 4,5 milyon lira. Onun da yüzde 50'sinin üzerinde bir kısmı ödenmiş oluyor. Diğer takımlara göre iyiyiz. Geçen yıl böyle bir şey olmuştu. Trabzon'a gidip yenmiş gelmiştik. İnşallah bu hafta da böyle bir şey olur" diye konuştu. 


Erdem'in konuşmasının ardından futbolcular tesisteki soyunma odalarına gitti. Bir süre burada zaman geçiren oyuncular, kendilerini Adana'ya götürmesi için hazırlanan otobüse binmeyip özel araçlarıyla tesislerden ayrıldı. Mersin İdmanyurdu futbolcularının, cumartesi günü oynayacakları İstanbul Büyükşehir Belediyespor maçı için saat 19.15'te tarifeli uçakla Adana'dan İstanbul'a gitmesi bekleniyordu. 


Mersin İdmanyurdu Kulüp Başkanı Ali Kahramanlı ise olayla ilgili olarak şöyle konuştu: "Futbolcular alacaklarının yüzde 50'sini istiyorlardı. Aralık, ocak, şubat maaşları ve maç başı ücretleri olarak toplam 4 milyon 700 bin lira civarında alacakları var. Önceki gün, paralarının en azından yüzde 50'sini istediler. Bunun üzerine yönetim kuruluyla bir araya gelerek 2,5 milyon liralık ödenek çıkardık. Biz sözümüzde durduk. İstediklerinden daha fazla parayı ödedik. Ama onlar buna rağmen işlerinin gereğini yapmamış, idmana çıkmamışlardır."