Blazers son saniyede...
Amerikan Ulusal Basketbol Ligi'nde (NBA) 4 maç oynandı.
Batı Konferansı takımlarının karşı karşıya geldiği maçta, Portland Trail Blazers, Dallas Mavericks'i, All-Star uzunu LaMarcus Aldridge'in bitime 1,5 saniye kala bulduğu basketle 106-104 yenmeyi başardı.

Evsahibi Trail Blazers'a maçı getiren Aldridge, 29 sayı ve 13 ribaundla sahanın da en skoreri oldu. J.J. Hickson, 26 sayı ve 15 ribaundla Aldridge'e eşlik ederken, Wesley Matthews da 17 sayı, 6 asist ve 4 top çalma ile galibiyette pay sahibi oldu.

Mavericks cephesindeyse Alman yıldız Dirk Nowitzki, 26 sayı ile takımını sürüklerken, 17 sayı, 9 asist ve 3 top çalmayla oynayan Darren Collison ile 15 sayı, 7 ribaund ve 9 asist üreten O.J. Mayo'nun eforu, mağlubiyeti önleyemedi.

Batı takımlarını karşı karşıya getiren bir diğer maçta ise Los Angeles Lakers, konuk ettiği New Orleans Hornets'i 111-106 mağlup etti.

Üst üste 3'üncü galibiyetini alan Lakers'da, maçı 14 sayı, 8 ribaund ve 11 asistle tamamlayan Kobe Bryant, üst üste 3'üncü maçında da 'triple double'a yaklaştı. Earl Clark, 20 sayı ve 12 ribaundla 'double double'a imza atarken, Dwight Howard da 24 sayı, 5 top çalma ve 4 blokla takımının en skoreri oldu. Yedek oyuncular Antawn Jamison, 16 sayı ve 7 ribaund ve Jodie Meeks, 13 sayılık katkı yaptı.

Hornets'de ise Venezuelalı oyun kurucu Greivis Vasquez, 15 sayı, 5 ribaund ve 15 asistle 'double double' yaparken, Eric Gordon, 25 sayıyla sahanın en skorer oyuncusu oldu. 2012 draftının 1 numarası Anthony Davis'in 18, Raul Lopez ve yedek oyuncu Ryan Anderson'ın 16'şar sayısı galibiyete yetmedi.



-Bucks, Pistons'ı deplasmanda mağlup etti-
Doğu ekipleri Detroit Pistons ile Milwaukee Bukcs'ın mücadelesinde, galip gelen taraf 117-90'lık skorla misafir takım Bucks oldu. Bucks'da Brandon Jennings, 30 sayı ve 6 asistle galibiyetin mimarı olurken, Mike Dunleavy, oyuna kenardan girerek 17 sayı ve 5 ribaund üretti. Yedek pivot Samuel Dalembert 12 sayı, 10 ribaund ve 3 blokla 'double double' yaparken, Ersan İlyasova, ilk 5'de başladığı ve 21 dakika süre aldığı maçı, 9 sayıyla tamamladı.

Pistons'da çaylak pivot Andre Drummond'un 18 sayı ve 18 ribaund, Greg Monroe'nun da 14 sayı ve 8 ribaundluk performansı farklı yenilgiye engel olamadı.

NBA'e 12 maçla devam edilecek.

Toplu sonuçlar şöyle:

Cleveland Cavaliers-Golden State Warriors: 95-108
Detriot Pistons-Milwaukee Bucks: 90-117
Portland Trail Blazers-Dallas Mavericks: 106-104
Los Angeles Lakers-New Orleans Hornets: 111-106