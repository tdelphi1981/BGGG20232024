Cuper: 'Ordu'da deniz olduğunu bilerek...'
Orduspor Teknik Direktörü Hector Cuper, mor-beyazlı takıma hakkında açıklamalar yaptı. Arjantinli teknik adam ayrıca kariyeri hakkında da bilinmeyenleri anlattı.
 Spor Toto Süper Lig takımlarından Orduspor'un başarılı teknik direktörü Hector Cuper, yayıncı kuruluş Lig TV'ye kariyeri ve Türkiye'deki günleri hakkında açıklamalar yaptı.
 - Kariyerinde 1 kupa galipleri iki de şampiyonlar ligi finali olan 57 yaşındaki teknik adam için Avrupa macerası İspanya'nın tatil cenneti Mallorca'da başlamıştı. iki yılın sonundaysa takım Kupa galipleri kupası finaline yükselmişti.
 Mallorca'nın hayatımda çok özel bir yeri var. Carlos Roa, Loren, İbagaza, Dani, Stankovic gibi özel ve sisteme uygun isimlere sahiptik. Orada çok mutlu iki sezon geçirdim.
 O sezonun Lazio'su inanılmazdı. Vieri, Salas, Nesta, Nedved..Onlara karşı kazanmak büyük süpriz olurdu zaten. O maçta başa baş mücadele ettik ama sonunu getiremedik. Bence o sezon finali görmek bizim için büyük başarıydı.
 - Hector Cuper'in Mallorca'daki lig ve avrupa karnesi, kendisine 1999 yılında Valencia'nın kapısını açtı. Ve Arjantin'li, Valencia'yı Avrupa'nın elit takımları arasına sokmayı başardı.
 Valencia'da çok teknik ve kaliteli oyuncularla dolu bir kadromuz vardı. Her gittiğim takımda oturtmak istediğim bir felsefe var. Valencia'da bunu kolaylıkla başardım. Benim takımımda oyuncuların egolarından uzak olması ve ortak hedeflere konsantre ve yardımsever olmaları gerekiyor. Mendieta, Cladio Lopez, Kily Gonzalez gibi oyuncularla dolu bir kadroyu bireysel hedeflerden tamamen ayrı tutamazsınız. Ama büyün oyuncularım takım hedefine odaklandı ve başarılı olduk..
 - Hector Cuper'in Paris ve Milano'daki finallere ilişkin anıları hala taze. Valencia taraftarı da o iki sezon sevinç ve üzüntü arasında büyük git geller yaşamıştı.
 Paris'te Real Madrid'e finali kaybetmemizde tecrübesizliğimiz en büyük etkendi. Takım olarak organize olamadık ve karşımızda bunu cezalandırmaya hazır bir takım vardı. Oyuncularım o maça yüzde yüz konsantrasyonla çıkamadılar. Valencia büyük bir klüp olmasına karşın böyle finallere alışık değildi. Herkes için müthiş bir tecrübe oldu.
 Milano'da Bayern'le oynadığımız finaldeyse şans yanımızda değildi. Seri penaltılar futbolda çok özel anlardır ve bence 3. atışlar çok önemlidir. Bence 3. penaltı size yüzde 80 şampiyonluğu getirir. Maalesef o penaltıda Zahovic şanssızlık yaşadı.
 Bence iki sezon çalıştığım oyuncular ve dönemin Valencia kadrosu tarihin özel takımlarından birisiydi. Sahada her takımın yapamadığı işleri yapıyorduk. Boşu boşuna da iki kez finali görmedik.
 - Valencia'yla bir çok dev ekibin arasından sıyrılıp iki sene üst üste şampiyonlar ligi finali görmesi Hector Cuper'i dönemin en büyük bütçeli takımlarından İnter'in başına getirmişti. Serie A bambaşka dinamikleri olan bir ligdi ve başarı hiç de kolay değildi..
 Inter'i çalıştırdığım sezon kulüp gerçekten mükemmeldi. Harika oyuncularımız vardı. Taraftarımızın desteği ve tribünlerin doluluk olanı üst seviyedeydi. İnter klübüne geçirdiğim güzel günler için teşekkür borçluyum
 Ronaldo ve Vieri gibi isimlerle birlikte ülkenizden Emre ve Okan'la da beraber çalıştım. O zamanlar çok gençtiler. Emre ne kadar özel bir oyuncu olduğunu sahada gösteriyordu. Okan'da herhalde hayatımda gördüğüm en çalışkan ve en çok koşan oyuncuydu. Saha içinde heryere yetişiyordu. Türkiye'ye gelmek için sık sık izin istediklerini hatırlıyorum. Onlarla çalışmak güzeldi.. İspanya ve İtalya'da kendimi çok geliştirdim ve inanılmaz deneyimler yaşadım. İki farklı lig ve farklı rekabetler.. Bir Teknik direktörün olgunlaşması için herşey vardı.
 "ORDU'DA DENİZ OLDUĞUNU BİLEREK GELMEK AVANTAJDI"
 - Inter'le şampiyonluğu Juventus'a kaptırdıktan sonra Cuper'in İtalya macerası sona erdi. Tekrar Mallorca'ya dönen Cuper ardından Real Betis, Parma, Gürcistan Milli takımı, Aris ve Racing Santander'de görev aldı. Orduspor şüphesiz onun için bambaşka bir deneyim.
 Ordu'ya gelirken büyük bir beklentim yoktu. İlk başta sadece buraya adapte olmayı düşünüyordum. Ordu'da denizin olduğun bilerek gelmek benim için avantajdı. Karadeniz insanı sıcakkanlı ve mütevazı. Bu benim için çok çok önemli.
 - Karadeniz insanının sıcakkanlılığı takımın içine de yansımış durumda. Arjantin'li teknik direktörün doğum günü kutlaması da bunu tüm gerçekliğiyle ortaya koyuyor. Cuper'in takımında arkadaşlık olgusu üst düzey..
 Antrenör olarak ilk iş takımımı, Ordu'yu ve ligi tanımaktı. Buranın kültür özelliklerine ve insanlarla beraber hareket edebilmeye gayret ettim. Herkes bana iyi niyetle yaklaştı ve bu süreci çabuk atlattım.
 Türkiye Ligi oldukça yarışmacı ve rekabet dolu. Her takımda kaliteli oyuncular var. Doğal şampiyonluk adayları dışındaki ekipler bile mesela İspanya Liginde rahatlıkla mücadele edebilecek seviyedeler. Türkiye'nin avrupanın diğer liglerinden eksiği yok. Futbolun kuralları da her ülkede aynı önemli olan doğru işleri yapmak.
 - Cuper, 26 yıl aradan sonra geçen sezon lige geri dönen ve çıtasını yüksek tutan Orduspor için önceliğin istikrar olduğunu düşünüyor..
 Orduspor için gerçekçi hedef uzun süre Süper Lig'de kalıcı olmaktır. Ne kadar çok ligde kalırsanız klüp, oyuncular ve camia o kadar tecrübe kazanır. Bu sayede büyük başarılar için temel oluşturulur. Mallorca'daki ilk sezonumda da takım lige yeni çıkmıştı ve ilk 10 hafta liderlik mücadelesi içinde bulduk kendimizi. İnsanların beklenti içine girmesi normal ancak büyük resmi de kaçırmamak lazım. Taşları yerine oturttuğumuzda Orduspor taraftarının hayallerine daha rahat odaklanabileceğiz. Ana hedefimiz Orduspor'a dair içimizde taşıdığımız umutlara ulaşmak elbette
 Bir çok ülkede üst seviye takımlarda görev yaptım. Ancak Orduspor da bana ne kadar güvenilir olduğumu hissettirdi. Bu şehir bana güveniyor. Taraftarın bu güvenine cevap vermek ve onların gönlünde yer bulmak çok özel bir duygu.