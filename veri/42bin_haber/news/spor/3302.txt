O, adını Sinan Engin'den aldı
Beşiktaş'ın Ankaragücü'nden transfer ettiği genç futbolcu Sinan Kurumuş'un babası Kerim Kurumuş, oğluna dünyaya geldiğinde siyah-beyazlı formayı giyen Sinan Engin'in ismini verdiğini belirterek, Beşiktaş'ın iyi dönemlerinde Metin, Ali, Feyyaz ve Sinan'ın oynadığı dönemlerde Sinan Engin'e hayranlığım oluşmuştu. Oğlum dünyaya geldiğinde ismini tereddüt etmeden 'Sinan' koydum dedi.Devre arası tatili için baba ocağı Bursa'nın İnegöl ilçesine gelen siyah-beyazlı ekibin yeni transferi Sinan Kurumuş'un babası Kerim Kurumuş, AA muhabirine yaptığı açıklamada, oğlunun büyük bir takıma transfer olmasından dolayı büyük mutluluk duyduğunu söyledi. Kendisinin koyu bir Beşiktaş taraftarı olduğunu belirten Kurumuş, şunları söyledi: Oğlumu 11 tane kulüp istemişti. Özellikle Samet hocanın gençlere verdiği önemi iyi bildiğim ve kendim de koyu Beşiktaşlı olduğum için oğlumun Beşiktaş'ta oynamasını arzuladım. Oğlum Beşiktaş'a transfer olduğu için çok mutluyum. Beşiktaş'ın iyi dönemlerinde Metin, Ali, Feyyaz ve Sinan'ın oynadığı dönemlerde Sinan Engin'e hayranlığım oluşmuştu. Oğlum dünyaya geldiğinde ismini tereddüt etmeden 'Sinan' koydum. Ankaragücü hocalarına ve en önemlisi Hakan Kutlu'ya çok teşekkür ediyorum. Hakan hoca oğlumu U-17'deyken A takıma aldı ve Süper Lig'de oynattı. Hakan Kutlu'ya ne kadar teşekkür etsek azdır. Sinan'ın Beşiktaş'a kazandırılmasında Deniz Atalay'ın emeği çok büyüktür. Buradan Beşiktaş yöneticilerinden Deniz Atalay'a da teşekkür ediyorum.

Beşiktaş'ın yeni transferi Sinan Kurumuş da İnegölspor'un alt yapısında yetiştiğini ve U-12, U-13, U-14 takımlarında 3 kez gol krallığı yaşadığını bildirdi. İnegöl'den Fenerbahçe A2 takımına transfer olduğunu anlatan Sinan, 1 sezon sarı-lacivertli formayı giydikten sonra Ankaragücü'ne gittiğini belirtti.
Geçen sene 17 Şubat'ta profesyonel olduğunu, 19 Şubat'ta da ilk Süper Lig maçına çıktığını anlatan Sinan, Geçen sene Süper Lig'de 10 maç oynadım. Süper Lig'e alışkınım dedi.

Beşiktaş'ta oynamak her futbolcunun hayalidir

Sinan, Beşiktaş'ın kendisini izlediğini bildiğini kaydederek, şöyle devam etti: Samet hoca gençlere önem veren bir hoca. Ziraat Türkiye Kupası'nda da Beşiktaş çıkınca sevindim. Çünkü iyi bir performans gösterdiğim zaman Beşiktaş'ın beni isteyebileceğini tahmin edebiliyordum. Hocam o maçta bana güvendi, formayı teslim etti. Ben de iyi performans gösterdim. Hocamı mahcup etmedim. Gol atamadım ama gollük paslarımla, mücadelemle iyi işler yaptığımı düşünüyorum. O maçtan sonra olaylar bir anda gelişti. Kulübe resmi teklif geldiğini öğrendim. Başkanımla, yönetimle ve hocamla konuştum. Ben de 'iki yönetim anlaşırsa giderim' dedim. Tabii her futbolcu Beşiktaş'ta oynamak ister. Her futbolcunun hayalidir 3 büyüklerde oynamak. Daha sonra olaylar bir anda hızlıca gelişti, kulüpler anlaştı. Ben de 2 gün önce İstanbul'a gittim. Ben şartlarımı sundum, Beşiktaş şartlarını sundu. Ortak bir nokta bulduk. İki gün önce İstanbul'da 4,5 yıllık sözleşmeyi imzaladım.

Beşiktaş'ı seçmemdeki en büyük faktör Samet Aybaba

Neden Beşiktaş'ı tercih ettin? sorusuna Sinan, Beni alt yapıdayken de çok isteyen takım vardı. Benim Beşiktaş'ı seçmemdeki en büyük faktör Samet Aybaba'dır. Çünkü gençlere verdiği önem belli. Bursa Merinos'tan Volkan Şen'i Bursaspor'a alıp büyük bir yıldız yaptı. Sercan Yıldırım gibi bir yeteneği alt yapıdan çıkartıp, zirveye taşıdı. Benim Beşiktaş'ı seçmemdeki en büyük faktör Samet Aybaba'dır yanıtını verdi.

Sinan, bundan sonraki hedefiyle ilgili soruyu, Hedefim ilk önce Beşiktaş'ta kalıcı olmak. Beşiktaş kulübüne iyi bir birey olmak, kendimi sevdirmek, attığım gollerle takımı sırtlayabilmek, taraftarın gönlünü fethedebilmek. Sonraki hedefim A Milli Takım'a hizmet etmek diye cevapladı.