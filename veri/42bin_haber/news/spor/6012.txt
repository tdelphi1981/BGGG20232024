Efes seriye bağladı
 
 THY Euroleague TOP 16 F Grubu 5. hafta mücadelesinde Anadolu Efes, Litvanya ekibi Zalgiris Kaunas'ı konuk etti. NTV Spor ve NTVSpor.net'ten canlı yayınlanan karşılaşmada temsilcimiz, rakibini 56-52 mağlup ederek üst üste 4. galibiyetini aldı. 
 12 sayı üreten Sasha Vujacic galibiyetin mimarı olurken, Zalgiris'te Kuzminskas ve Tremmell Darden 10'ar sayı ile oynadı. Maçın ilk 4 dakikasında Zalgiris Kaunas'a sayı şansı tanımayan Anadolu Efes karşılaşmaya 7-0'lık seriyle başladı. Periyodun geri kalan bölümünde farkı koruyan temsilcimiz ilk çeyreği 15-8 önde kapattı. 
 İkinci periyoda istediği gibi başlayamayan Lacivert-beyazlılar, ilerleyen dakikalarda Sasha Vujacic'in 3'lükleriyle sayı üretti. İlk periyoddaki sert savunmasını ikinci çeyrekte de sergileyen Anadolu Efes, ilk 5 dakikayı 21-13 ile geçti. Çeyreğin son bölümünde hücumda biraz da olsa toparlanan temsilcimiz, farkı çift hanelere çıkarsa da Litvanya ekibinin geri dönüşüne engel olamadı ve soyunma odasına 4 sayı farkla 27-23 üstünlükle girdi. 
 Karşılaşmanın üçüncü çeyreğine etkili başlayan Zalgiris Kaunas, skoru 27-27'e getirdi. Bu dakikadan itibaren Jamon Gordon'ın hücumdaki etkili oyunuyla skor üreten Lacivert-beyazlılar, farkı tekrar açtı. İlk 5 dakikayı 37-29 önde geçen Anadolu Efes, üçüncü çeyreği de 41-36'lık skor ile önde bitirdi. Zalgiris Kaunas, üçüncü çeyreğe olduğu gibi son periyoda da etkili başlayan taraftı. 
 Periyodun ilk dakikalarında 8-2'lik seri yakalayan Litvanya temsilcisi, bitime 7 dakika kala 44-43'lük skorla maçta ilk defa öne geçti. Skor üretmekte zorlanan Efes, farkın açılmasına engel olamadı. Maçın son bölümünde Savanovic'in 2 üçlüğü ile hayat bulan temsilcimiz, maçın bitimine 2 dakika kala skoru 49-49'a getirdi. 
 Anadolu Efes, Josh Shipp'in de skora katkı vermesiyle tekrar üstünlüğü yakaladı ve karşılaşmayı 56-52 kazanarak 5. maçlar sonunda grupta 4. galibiyetini aldı. 12 sayı üreten Sasha Vujacic galibiyetin mimarı olurken, Zalgiris'te Kuzminskas ve Tremmell Darden 10'ar sayı ile oynadı. 
 Ntvspor