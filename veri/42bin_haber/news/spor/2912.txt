6 kulüp teknik adam değişikliğine gitti
Spor Toto Süper Lig'de, 2012-2013 sezonunun ilk yarısında 18 takımda 24 teknik direktör görev aldı.17 hafta içinde 18 takımdan, 6'sında teknik adam değişikliğine gidilirken, 12 kulüp ise sezona başladıkları teknik direktörlerle ilk yarıyı tamamladılar.

Ligde 18 takımdan, sadece 4'ü sezona yabancı teknik adamla başladı. Bu teknik direktörlerden 3'ü ilk yarı bitmeden görevlerinden ayrıldı. Kardemir Karabükspor'da Alman Michael Skibbe 10. haftada, Kayserispor'da Gürcü Şota Arveladze 6. haftada, İstanbul Büyükşehir Belediyespor'da da Portekizli Carlos Carvalhall 11. haftada takımdan ayrılmak zorunda kaldı.

Teknik direktör değişikliklerinde Skibbe'nin yerine Mesut Bakkal, Şota Arveladze'nin yerine Hırvat Robert Prosinecki ve Carvalhall'in yerine ise Bülent Korkmaz görev yapmaya başladı. Şota Arveladze, sonrasında ise Metin Diyadin'den boşalan Kasımpaşa Teknik Direktörlüğü'ne getirildi ve ilk yarıyı da böyle tamamladı.

Bu arada, Sanica Boru Elazığspor'da Bülent Uygun 6. haftada yerini Yılmaz Vural'a, Mersin İdmanyurdu'da da Nurullah Sağlam 16. haftada görevi Giray Bulak'a bıraktı.

Yabancı teknik adamlardan sadece Orduspor'da görev alan Arjantinli Hector Cuper takımının başında ilk yarıyı bitirdi.

Bu arada, dört büyükler olarak adlandırılan Fenerbahçe, Beşiktaş, Galatasaray ve Trabzonspor ise sezona Türk teknik adamlarla başladı. Dört takım da ilk devreyi bu teknik direktörlerle bitirdi. Galatasaray'da Fatih Terim, Beşiktaş'ta Samet Aybaba, Trabzonspor'da Şenol Güneş ve Fenerbahçe'de ise Aykut Kocaman sezonunun ilk yarısını tamamladı. Sarı-lacivertlilerin teknik direktörü Aykut Kocaman, ilk yarının son maçında Kardemir Karabükspor'a 3-1 yenilince görevinden istifa etmiş, ancak yönetim istifayı kabul etmemişti.

Spor Toto Süper Lig ekiplerinde teknik direktörlerin takımlarında şu ana kadar görev yaptıkları hafta sayıları ise şöyle:

Beşiktaş: Samet Aybaba (17)
Bursaspor: Ertuğrul Sağlam (17)
Eskişehirspor: Ersun Yanal (17)
Fenerbahçe: Aykut Kocaman (17)
Galatasaray: Fatih Terim (17)
Gaziantepspor: Hikmet Karaman (17)
Gençlerbirliği: Fuat Çapa (17)
İstanbul Büyükşehir Belediyespor: Carlos Carvalhall (11), Bülent Korkmaz (6)
Kardemir Karabükspor: Michael Skibbe (10), Mesut Bakkal (7)
Kayserispor: Şota Arveladze (6), Robert Prosinecki (11)
Kasımpaşa: Metin Diyadin (5), Şota Arveladze (10)
Medical Park Antalyaspor: Mehmet Özdilek (17)
Sanica Boru Elazığspor: Bülent Uygun (6), Yılmaz Vural (10)
Sivasspor: Rıza Çalımbay (17)
Trabzonspor: Şenol Güneş (17)
Orduspor: Hector Cuper (17)
Akhisar Belediyespor: Hamza Hamzaoğlu (17)
Mersin İdmanyurdu: Nurullah Sağlam (16), Giray Bulak (1)