Sakatlıkların son bulması için kurban kestiler
Sivas Dört Eylül Belediyespor Kulübü, 4'ü futbolcu 5 sporcusunun ayağının kırılması üzerine, sakatlıkların son bulması dileğiyle kurban kesti 
 Muhsin Yazıcıoğlu Spor Kompleksi’ndeki kulüp binası önünde gerçekleşen kurban kesiminde, kulüp başkanı Ahmet Polat, sporcuların alnına kurbanlığın kanını sürdü. Kurban kesiminde, sakatlıkların son bulması dileğinde bulunuldu. 
 Ahmet Polat, yaptığı konuşmada, son haftalarda hem futbol hem de voleybol takımlarında bazı oyuncuların maçlarda sakatlandığını belirterek, "Üzerimizde bir şanssızlık var. Kurban keselim ve üzerimizdeki bu şanssızlığı atalım dedik" ifadelerini kullandı. 
 Spor Toto 3. Lig 2. Grup’ta ve Acıbadem Erkekler Voleybol Ligi’nde mücadele eden takımlarındaki sporcuların şanssız sakatlıklar yaşadığını anlatan Polat, şunları söyledi: "Ligin 15. haftasında Trabzon Kanuni Spor Kulübü maçında Fahri’nin ve Muhammet Ali’nin ayağı kırıldı. A2 takımında Yakup’un, U15 takımında Yasin’in, voleybol takımında Engin’in ayağı kırıldı. Voleybolda Bulut’un kolunda yırtık oluştu. 
 Yani şanssızlıklar bir türlü yakamızı bırakmıyor. İnşallah bundan sonra ciddi sakatlıklar yaşamayız. 2 futbolcumuz ameliyat geçirdi. İnşallah en kısa zamanda iyileşerek takıma dönerler." Spor Toto 3. Lig’de mücadele eden takımlarının, bu hafta Aydınspor ile karşılaşacağını ifade eden Polat, "Ligin belki de en önemli maçlarından birine çıkacağız. 
 Yiğidolar’ın her zaman olduğu gibi bu maçta bizi yalnız bırakmamalarını, destek olmalarını bekliyoruz. İnşallah Aydınspor maçını kazanarak aradaki puan farkını kapatmak istiyoruz" diye konuştu. 
 AA