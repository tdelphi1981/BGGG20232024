Kıbrıs 'futbol'da birleşecek
 
 Kıbrıs’ta Türk ve Rum futbol federasyonları, belirli ilkeler üzerinde anlaşmaya vararak, uluslararası alanda futbolda tek temsiliyet için birleşmeye çalışıyor.
 
 Türk ve Rum futbol federasyonlarının başkanları bu amaç doğrultusunda bugün KKTC futbol federasyonunda biraraya geldi. İki başkan da anlaşmaya varılması konusunda umutlu olduğunu açıkladı.
 
 Tıpkı Kıbrıs sorununun çözümüne yönelik siyasi formüllerde olduğu gibi futbolda da ada içinde ayrı, ancak uluslararası platformlarda tek temsiliyeti olan bir futbol federasyonu oluşturulması hedefleniyor. Bu çerçevede Türk ve Rum oyuncuların yer alacağı ortak bir takım oluşturulması da gündemde. 
 
 ÜÇÜNCÜ TOPLANTI MART'TA
 
 FIFA’nın İsviçre’nin Zürih kentindeki merkezinde Mart ayında üçüncü kez biraraya gelecek federasyon başkanlarının ortak bir anlaşmaya imza atması hedefleniyor.
 
 Futbol federasyonlarının uluslararası temsiliyetinin bir çatı altında birleştirilmesine yönelik çalışmalar kapsamında ilk kez Aralık ayında biraraya gelen başkanlar bugün ikinci kez toplandı.
 
 KKTC futbol federasyonu binasında FIFA ve UEFA gözlemcilerinin de hazır bulunduğu 1 saatlik görüşmenin sonunda açıklama yapan iki başkan umutlu konuştu.
 
 FİFA VE UEFA'DAN DESTEK
 
 Rum Futbol Federasyonu Başkanı Kostakis Kutsokumnis, “Önümüzdeki haftalarda umuyorum Kıbrıs futbolunu birleştirmeyi başaracağız. FIFA ve UEFA da bunu destekliyor. Tünelin sonunda ışık göründü” dedi.
 
 Kıbrıs Türk Futbol Federasyonu Başkanı Hasan Sertoğlu ise birleşmeden çok bir uzlaşma sağlanmasına çalıştıklarını söyledi. NTV’ye konuşan Sertoğlu, uzlaşmaya varmak için çaba sarfettiklerini belirterek, Mart ayında FIFA merkezinde yapılacak üçüncü toplantının belirleyici olacağını kaydetti.
 
 Sertoğlu bazı konularda anlaştıklarını ancak üzerinde uzlaşma sağlanamayan konular bulunduğunu da söyledi. Sertoğlu “Bugünkü görüşmeyle birbirimize biraz daha yaklaştık. Artık önümüzdeki kısa dönemde bu işi nasıl çözebiliriz, buna bakacağız” diye konuştu.
 
 AMBARGONUN ETKİSİ KALKACAK
 
 Kıbrıs’ta iki futbol federasyonunun uluslararası alanda tek temsiliyete kavuşturulması yönündeki çabalar KKTC’ye yönelik spor ambargosunun olumsuz etkilerinin ortadan kaldırılmasını da hedefliyor.
 
 Ambargolar nedeniyle KKTC takımları hiçbir şekilde uluslararası karşılaşmalarda yer alamıyor. Hatta Türk takımları, kamp yapmak için bile KKTC’ye gelemiyor. KKTC takımları, Türk takımlarıyla hazırlık maçı dahi yapamıyor.
 
 NTVMSNBC