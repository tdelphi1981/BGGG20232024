Taraftar dediğin böyle olur
Spor Toto Süper Lig'de pazar akşamı oynanacak, tüm Türkiye'nin merakla beklediği Galatasaray-Fenerbahçe derbisi öncesi bir araya gelen 2 kulübün Salihli'deki taraftarları dostluk mesajları verdi.
 Salihli Fenerbahçeliler Derneği'nin eski başkanı Adnan Türkay'ın Yüzme İhtisas Kulübü Tesisleri'nde organize ettiği dostluk yemeğine ilçedeki UltraAslan ve Genç Fenerbahçeliler taraftar grupları katıldı.
 UltraAslan Salihli Temsilcisi Memduh Afşar, yaptığı konuşmada Fenerbahçelilerle derbi öncesi bir araya gelmekten mutluluk duyduklarını belirtti, "Bu organizasyonu sürekli hale getirmeliyiz. Salihli'den tüm Türkiye'ye kardeşlik mesajı veriyoruz. Ezeli rekabet tribünde ve sahada kavgasız olmalı" dedi. Genç Fenerbahçeliler Salihli Temsilcisi Hüseyin Çelik ise, "Hem maç öncesi hem de maç sonrası böyle güzel birliktelikler yaşanmalı" diye konuştu.
  
 -DHA-