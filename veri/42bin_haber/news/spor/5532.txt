Batalla takımdan ayrı çalıştı
 
 Bursaspor, Ziraat Türkiye Kupası'nda Fenerbahçe ile yapacağı maçın hazırlıklarını sürdürüyor.
 
 Teknik direktör Ertuğrul Sağlam nezaretinde Özlüce Tesisleri'nde gerçekleşen antrenman yaklaşık 1,5 saat sürdü.
 
 Topla yapılan ısınma hareketleriyle başlayan antrenman, karşılıklı pas çalışmasıyla devam etti. Daha sonra 5'e 2 pas pres çalışması yapan takım, son bölümde ise takım halinde tempolu koşular yaptı.
 
 Sağ arka adalesinde çekme olan Pablo Batalla takımdan ayrı düz koşu yaparken, dizinde ağrıları olan Fernando Belluschi tedavi edildi.
 
 Öte yandan Sebastian Pinto'nun kardeşleri Luciano ve Angelo Pinto antrenmanın neşe kaynağı oldu. Angelo ve Luciano bir süre Sağlam ile futbol oynadılar. Yeşil-beyazlılar, yarın yapacağı antrenmanla maçın hazırlıklarını tamamlayacak. 
 AA