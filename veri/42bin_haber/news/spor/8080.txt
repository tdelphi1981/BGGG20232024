Adana'ya 33 bin kişilik stadyum müjdesi
Adana Valisi Hüseyin Avni Coş, Başbakanlık Toplu Konut İdaresi Başkanlığı'nın (TOKİ) Adana, Samsun, Diyarbakır, Kocaeli ve Sakarya illerinde inşa edeceği 33 bin seyirci kapasiteli stadyumların ilkine Adana'da başlanacağını bildirdi.Valilikten yapılan yazılı açıklamaya göre, Maliye Bakanlığı ile Gençlik ve Spor Bakanlığı arasında 5 ilde yeni stat yapılmasına dair imzalanan protokolün ardından Adana'da yapılacak olan stat projesinin bittiğini belirten Coş, yapımı tamamlandığında stadyumun 33 bin seyirci kapasitesine sahip, son derece modern görünümlü ve uluslararası standartlarda olacağını ifade etti.

Başbakan Recep Tayyip Erdoğan'ın 2011 yılında Adanalılar'a verdiği müjdenin çok yakında gerçekleşeceğini belirten Coş, şunları kaydetti:

Başta Kültür ve Turizm Bakanımız Ömer Çelik olmak üzere, ilimizin değerli milletvekillerinin de takip ve destekleri sayesinde, Yüreğir ilçesi sınırları içerisinde inşa edilecek 33 bin seyirci kapasiteli stadın yanında 7 bin 500 seyirci kapasiteli spor salonu, 2 bin 500 seyirci kapasiteli olimpik yüzme havuzu, Gençlik ve Spor İl Müdürlüğü hizmet binası, sporcu sağlık merkezi binası, 8 kulvarlı müstakil atletizm sahası, doğal çim yüzeyli futbol sahası, müstakil antrenman salonları, gençlik merkezi binası ve 8 daireli bir lojman Adanalı sporseverlere kazandırılacaktır. Şimdiden hayırlı olsun.