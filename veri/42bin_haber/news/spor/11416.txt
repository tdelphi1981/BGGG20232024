Ergin Ataman'dan milli takım açıklaması
Galatasaray Medical Park Erkek Basketbol Takımı Başantrenörü Ergin Ataman, A Milli Basketbol Takımı'nın başına geçeceği yönündeki iddialarla ilgili olarak, 'Şu ana kadar Türkiye Basketbol Federasyonu'ndan bana gelen bir teklif yok' dedi.
AA muhabirine açıklamalarda bulunan Ataman, A Milli Basketbol Takımı'nın antrenörlüğüne getirileceği şeklindeki haberleri kendisinin de basından takip ettiğini belirterek, 'Türkiye Basketbol Federasyonu'ndan bana şu ana kadar gelen bir teklif yok. Ben de basından takip ediyorum. Federasyon, mutlaka Türk Milli Takımı'nı yukarı taşıyacak ve ona en iyi dereceyi aldıracak bir teknik adamla anlaşacaktır' diye konuştu.

Hangi antrenöre teklif yapıp yapmayacağı inisiyatifinin tamamen federasyona ait olduğunu kaydeden Ataman, 'Milli takımın antrenörü olsak da olmasak da kamuoyunun bu şekilde düşünmesi beni mutlu ediyor. Milli takım antrenörlüğü teklif edilirse, oturup konuşuruz. Edilmezse de her zaman Türk Milli Takımı'na ve oyuncu kardeşlerimize desteğimiz sürecek. Kamuoyunun beklentisi ve oyuncuların bu yöndeki istekleri benim de kulağıma geliyor. Bu da benim için büyük bir mutluluk' ifadelerini kullandı.

-'Hedefimiz, Beko Basketbol Ligi şampiyonluğu'-

Sezon içinde bir çok şanssızlık yaşadıklarını ifade eden Ergin Ataman, bundan sonraki ilk hedeflerinin Beko basketbol Ligi'nin normal sezonunu lider bitirmek olduğunu aktararak, sözlerine şöyle devam etti:

'Türkiye Ligi şampiyonluğu çok büyük bir hedef. Şu anda Banvit, Pınar Karşıyaka, Anadolu Efes, Fenerbahçe Ülker ve Beşiktaş gibi şampiyonluk mücadelesi veren çok büyük bütçeli ve istikrarlı takımlar var. Özellikle ULEB Avrupa Kupası'nda daha ileri giderek final oynamayı istiyorduk ama yaşadığımız sakatlıklar ve Hawkins'in dopingle ilgili yaşadığı sıkıntı, bizi bazı planlarımızın dışına itti. Yıllar sonra Türkiye Kupası'nda final oynadık. Bütün sıkıntılarımıza rağmen bu finale çıkmayı başardık ve son dakika içinde kaybettik. Şimdi de ligde zirve mücadelesi veriyoruz. Ligin normal sezonunu ilk sırada bitirmeyi hedefliyoruz. Ondan sonra da play-off'larda hedefimiz şampiyonluk.'

-'Play-off'lara lider girme olasılığımız yüzde 90'-

Ergin Ataman, ligde normal sezonun bitimine 9 maç kala fikstür avantajının kendilerinde olduğunu savunarak, şunları kaydetti:

'Beko Basketbol Ligi'nin bitimine 9 maç kaldı ve takımlar birbirine çok yakın. Bundan sonra zor bir maraton bizi bekliyor. İyi bir fikstürümüz var. Deplasmanda her maç zor geçiyor. Bundan sonra da öyle geçecektir ama üstümüzdeki takımlar Banvit, Fenerbahçe Ülker ve Pınar Karşıyaka ile Abdi İpekçi Spor Salonu'ndan oynayacağız. Bu bizim için bir avantaj. Deplasmanlardan kayıp vermeden kendi sahamızdaki maçları seyirci faktörüyle kazanırsak, ligi lider bitirme olasılığımızı yüzde 90 olarak görüyorum.'

-'Galatasaray, Avrupa Ligi'nde olmayı hak ediyor'-

Türkiye'de şampiyonluğun yanı sıra Galatasaray Medical Park'ı yeniden Avrupa Ligi'ne sokarak kalıcı olmasını sağlamak istediklerini dile getiren Ergin Ataman, şu ifadeleri kullandı:

'Galatasaray, organizasyonu, seyircisi, kulüp bütünlüğüyle ve basketbola yaptığı yatırımla Avrupa Ligi'nde olmayı hak ediyor. Bugün Galatasaray'ın erkek ve kadın basketboluna yaptığı yatırımı Avrupa'da yapabilen 3 veya 4 kulüp var. Son iki sezonun birisinde Türkiye liginde final oynadı. Diğerinde Avrupa Ligi'nde çok iyi işler yaptı. Hedefimiz, şampiyonluğun dışında Galatasaray'ı yeniden Avrupa Ligi'ne sokarak, Anadolu Efes ve Fenerbahçe Ülker gibi oranın daimi üyesi olmak. Galatasaray büyük bir kulüp ve erkek takımının orada olması gerekiyor.'

-Hawkins olayı-

Keyif verici madde kullandığı gerekçesiyle takımdaki yerini alamayan David Hawkins'in üzerinden kendisine yapılan eleştirileri 'Komik' olarak nitelendiren Ataman, 'Hawkins'in evinde ve özel hayatında ne yaptığını bilemiyorum. Her oyuncumla her zaman birlikte olamam. Hawkins, benle çalıştığı süre boyunca, gayet disiplinli, iyi basketbol oynayan ve sahadaki mücadelesiyle Türkiye'deki bir çok sporcuya örnek olan bir basketbolcuydu. Başından geçen olay hepimiz için bir sürpriz oldu ama oyuncuların saha dışındaki hareketlerini kontrol etmemiz mümkün değil. Bu konuda bana yapılan eleştirileri komik buluyorum' ifadelerini kullandı.

Hawkins'in cezasının henüz belli olmadığını hatırlatan Ergin Ataman, 'O konu belli olduktan sonra Galatasaray Kulübü Yönetim Kurulu, oyuncu ile ilgili kararını gözden geçirecek. O açıdan şu anda bir şey söylemek yersiz' diyerek sözlerini tamamladı.