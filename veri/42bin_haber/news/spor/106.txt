Supersport şampiyonu Belçika'da
Dünya Supersport şampiyonu milli motosikletçi Kenan Sofuoğlu, motokros yarışı için Belçika'da bulunuyor.
 Karakuş Dünya Supersport'ta ay başında üçüncü dünya şampiyonluğunu ilan eden Sofuoğlu, Belçika'nın Mettet bölgesindeki Jules Tacheny Mettet Pisti'nde düzenlenen ''Voo Superbiker'' yarışına çağrıldı.
 Sofuoğlu, AA muhabirine yaptığı açıklamada, Voo Superbiker yarışının, motokrosçuların yarışı olduğuna dikkati çekerek, ''Bu yarışa dünya şampiyonu olduğum için beni davet ettiler'' dedi.
 Antrenman turlarında, kendisi gibi pist yarışı pilotları arasında en hızlısının kendisi olduğunu belirten Sofuoğlu, ''Atlama rampaları var ve bizim bunda hiç tecrübemiz yok. Ancak oldukça kalabalık, güzel bir yarış. Dünyanın dört bir yanından pilotlar burada. Bizler şov amaçlı çağrıldık. Bu yarış, dünya şampiyonu pilotlar için bir anlamda imza günü'' diye konuştu.
 -Yeni takımıyla, yeni başarılar...-
 Takımı Kawasaki Lorenzini ile yollarını ayıran ve Hindistan'ın sponsorluğunda İngiliz takımı MSD RN Kawasaki Racing Team ile anlaşan Sofuoğlu, ''Yeni takımım da Kawasaki. Aslında değişen fazla bir şey yok. Motosikletimi bu defa İtalyanlar değil, İngilizler hazırlayacak. İnşallah her şey iyi olacak, yeni takımım ile yeni başarılar elde etmek istiyorum' ifadelerini kullandı.
  