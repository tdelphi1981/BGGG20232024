"Bir defaya mahsus böyle olacak"
Avrupa Futbol Federasyonları Birliği (UEFA) Asbaşkanı Şenes Erzik, 2020 Avrupa Futbol Şampiyonası'nın farklı ülkelerde yapılacak olmasıyla ilgili, Türkiye'nin şampiyonada yarı final ve finalleri hedeflemesi gerektiğini bildirdi.Şenes Erzik AA muhabirine, UEFA toplantısında alınan 2020 Avrupa Futbol Şampiyonasının farklı ülkelerde yapılması yönündeki kararını değerlendirdi.
UEFA toplantısında prensip olarak buna karşı çıkan tek kişi olduğunu vurgulayan Erzik, Türkiye'nin daha önce aday olduğunu ve şampiyonaya ev sahipliği için yarıştığını anımsattı. Erzik, Sırada Türkiye vardı. Türkiye güzel projeler sundu. Diğer adaylardan fazlası vardı. Aynı formatta devam etseydi, şampiyona Türkiye'ye verilebilirdi. Ancak 12-13 farklı şehir projesi gündeme geldi. UEFA, federasyonlarla çalışma yapacak dedi.

Şenes Erzik, Olimpiyatlar mı, Avrupa Şampiyonası mı? Bütün mesele buradan çıkıyor görüşünü dile getirerek, şunları söyledi: 2020 için IOC ve UEFA birbirini istemedi. Uluslararası Olimpiyat Komitesi (IOC) Başkanı Jacques Rogge ilk önce çıkıp 'ikisi bir arada olmaz' dedi. Ardından UEFA dile getirdi. Biz biraz kendi elimizle ittik gibi geliyor. Şampiyona farklı şehirlerde yapılacak olursa, birçok soru işareti gündeme gelecek. Ülkelerin vergi sistemleri incelenmeli, taraftar nakillerinin nasıl yapılacağı araştırılmalı. Finallerin ve grup maçlarının nerelerde yapılacağı tartışması olacak. Şampiyonayla ilgili bir defaya mahsus böyle bir karar alındı. Ancak Türkiye, bundan sonra 2020 Avrupa Futbol Şampiyonası'nda yarı final ve finalleri hedeflemeli. Gruplar doğru bir tercih olmaz. Yine de şampiyonayla ilgili olumlu bakmak lazım.