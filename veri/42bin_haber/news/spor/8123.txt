Mustafa Denizli omuzlarda
PTT 1'inci Ligi'de Göztepe'yi farklı mağlup eden Çaykur Rizespor'un büyük sevinç yaşayan taraftarları, teknik direktör Mustafa Denizli'yi omuzlarına alarak galibiyeti kutladı.
TESİSİLERE KADAR EŞLİK ETTİLER
Çaykur Rizespor, sahasında Göztepe'yi 5-1'lik skorla geçerken taraftarlar, müsabakadan sonra Mustafa Denizli ve yeşil mavili takıma stadyumdan tesislere kadar eşlik etti. Bu arada sevgi gösterilerinde bulunan taraftarlar, "şampiyon yap bizi" sloganları eşliğinde Mustafa Denizli'yi omuzlarına aldı. Denizli'de sevgi gösterilerine taraftarların ellerini sıkarak karşılık verdi. 

"İYİ OYUN KARAKTERİ OLUŞMALI"
Mustafa Denizli, iyi oyunla ileriye daha umutla baktıklarını belirterek amaçlarının sadece kazanmak olmadığını, iyi oyunu da hedeflediklerini söyledi. Sadece kazanmak düşünüldüğünde futboldaki bazı şeylerin ihmal edileceğini vurgulayan Mustafa Denizli, şöyle devam etti:

"Takımın iyi oyun karakterinin oluşması lazım. Zorluk derecesi yüksek maçlar oynuyoruz. En azından oyun olarak her hafta biraz üzerine koymamız lazım. Göztepe karşısında ilk yarıdaki oyundan fevkalade memnunum. Skor belki ikinci yarıda geldi ama ilk yarı bunun bir yerde habercisi gibiydi. Her geçen gün biraz üzerine koysak, bizi sezon sonuna doğru düşündüğümüz çizgiye getirir."

4 MAÇTA 13 GOL
Karşılaşmada kendi hatalarından dolayı gol yediklerini anlatan Mustafa Denizli, sözyerini şöyle sürdürdü:

"Bizi sıkıntıya sokan goller de oldu. Bunlar bireysel hata gözükse de takım hatası olarak kabul etmek gerekiyor. Zor bir dönemdeyiz. Bundan önce oynadığımız iki deplasman maçı skor olarak iyi bitti ama orada da zorluk yaşadık. Haftaya Samsunspor maçı var. Rakibimiz ikinci yarıda performansı eksik takımlardan biri gibi gözükse de çok zor bir maç olacak. Mahalli bir rekabetin olduğu iyi bir maç olacağı kanaatindeyim. Skor ne olur onu bilemiyoruz ama keyifli bir maç olacak."

"SEVGİ BİZİM İÇİN MÜTHİŞ BİR İTİCİ GÜÇ"
Bir hedefe varmak için içeride de dışarda da kazanmaları gerektiğini hatırlatan Mustafa Denizli, bu konuda da şunları söyledi:

"İçerde taraftarınla birlikte kazandığın maçların keyfi, bir farklı oluyor ama neticede iyi oynayıp içerde kazanmanın yollarını arıyoruz. Göztepe maçında bu tablo çok güzeldi. Çok keyifliydi. Güzel bir futbol vardı. Göztepe maçındaki oyun ve taraftarın ilgisi bize büyük şevk ve umut verdi. Yüzde 60 kapasitelerle başladığımız ikinci yarıda her hafta bir iki puan üzerine koyuyoruz. Şu anda yüzde 65-70 oyun tempomuza ulaştık."

EREN:"ELİMİZDEN GELENİ YAPMAYA ÇALIŞIYORUZ"
Çaykur Rizespor'un yeni transferlerinden Eren ise farklı kazandıkları için mutlu olduğunu belirterek şöyle konuştu:

"Galibiyet serisi yakalamalıydık. Hedeflerimize ulaşabilmemiz için bu maç çok önemliydi. İki haftadır galip geliyoruz. Bu seriyi Samsunspor maçında da sürdürmeyi hedefliyoruz. Sercan arkadaşımla takıma yeni katıldık. Elimizden geldiğince katkı sağlamaya çalışıyoruz. Göztepe karşısında Çaykur Rizespor forması altında ilk golümü attım. Gerçekten çok mutluyum."