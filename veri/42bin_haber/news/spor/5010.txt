Nuri’nin geri gelmesi takıma güç kattı
Bundesliga'da ilk yarıdaki performansıyla göz dolduran Borussia Dortmund'un genç yeteneği İlkay Gündoğan, mili futbolcu Nuri Şahin'in yuvaya dönüşüyle takımın daha da güçlendiğini söyledi. İlkay, Nuri Şahin'in kişiliği ve oyun kalitesiyle örnek bir futbolcu olduğunu belirtti.
 Borussia Dortmund'un yıldız futbolcusu İlkay Gündoğan, takımın Nuri Şahin'le daha güçlü olacağını kaydetti.
  Nuri Şahin'in kalitesinin tartışılamayacağına vurgu yapan İlkay, "Nuri Şahin, hem futbolcuğuyla hem de insanlığıyla örnek bir oyuncu. Ondan çok şeyler öğreneceğime inanıyorum. Yan yana oynamak benim için gurur kaynağı olur. Şimdi orta sahada daha da güçlendik. Bu da bizim oyunumuza olumlu olarak yansıyacaktır." şeklinde konuştu.
  Hafta sonu başlayacak olan ikinci yarıdan da beklentilerini aktaran yıldız futbolcu, "İlk yarıyı lider Bayern Münih'in 12 puan gerisinde kapattık. İkinci yarıda bu farklı kapatmak zor gibi gözüküyor. Sezonu ilk üç sırada bitirip Şampiyonlar Ligi'ne direkt katılmak bizim için başarı sayılır. Devler Ligi'nde çok zorlu gruptan lider olarak çıkmak bize büyük güven verdi. Bu sezon öncelikli hedef Almanya Kupası ve Şampiyonlar Ligi'nde gidebildiğimiz yere kadar gidebilmek." diye konuştu.
  Devre arası hazırlıklarının çok iyi geçtiğini, bunun da ikinci yarıdaki maçlara yansıyacağına inandığını ifade eden İlkay, "İyi bir hazırlık kampı geçirdik. Kış Kupası'nı kazanarak bunu gösterdik. İkinci yarının ilk maçında deplasmanda Werder Bremen'le karşılaşacağız. Bremen güçlü bir ekip. Kazanıp ikinci yarıya iyi başlamak istiyoruz." dedi.
 BUNDESLİGA'DA İKİNCİ YARI HEYECANI BAŞLIYOR
  Almanya Birinci Futbol Ligi'nin ikinci yarısı yarın oynanacak tek karşılaşmayla başlıyor. Galatasaray'ın Şampiyonlar Ligi'nde ikinci turda eşleştiği Schalke 04, evinde Hannover 96'yı konuk edecek.
  İlk yarıyı en yakın takipçisinin dokuz puan önünde lider tamamlayan yıldızlar topluluğu Bayern Münih, cumartesi saat 15.30'da Allianz Arena'da son sıradaki Greuther Fürth'ü ağırlayacak.
  Aynı gün oynanacak diğer karşılaşmaların programı ise şöyle: Bayer Leverkusen-Eintracht Frankfurt, Wolfsburg-Stuttgart, HoffenheimBorussia Mönchengladbach, Mainz 05-Freiburg, Werder Bremen-Borussia Dortmund.
  
  Bundesliga'nın 18. haftası pazar günü oynanacak Nürnberg-Hamburg ve Fortuna Düsseldorf-Augsburg maçlarıyla tamamlanacak.
 (CİHAN)