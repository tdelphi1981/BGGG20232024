SB Elazığspor ligde kalacak
Teknik direktör Bülent Uygun, SB Elazığspor'un eksiklerine rağmen, Vural sayesinde ligde kalacağını söyledi.
 Teknik direktör Bülent Uygun, çalıştırdığı ilk takım olan Sivasspor'u överken, son takımı Sanica Boru Elazığspor'un da, yeni teknik direktörü Yılmaz Vural sayesinde ligde kalacağını iddia etti.
 Teknik direktörlük kariyerinde Sivasspor, Eskişehirspor, Bucaspor ve Sanica Boru Elazığspor bulunan Bülent Uygun, önemli başarılara imza attığı Sivasspor ile ilgili dileklerini ve Elazığspor'dan ayrılış sürecini AA Muhabirine anlattı.
 Sivasspor'a tarihinin en önemli başarılarını yaşatan teknik adam olarak kayıtlara geçen Uygun, ''Sivasspor'un hep zirvede olmasını arzu ediyorum'' dedi.
 -Yılmaz Vural'a güveniyor-
 Elazığ ekibinin başında ligin ilk 7 haftasında çıktığı Fenerbahçe, Bursaspor ve Akhisar Belediyespor maçlarından 1'er puanla, Trabzonspor, Beşiktaş, Kasımpaşa ve Medical Park Antalyaspor karşılaşmalarından ise puansız ayrılan Bülent Uygun, Sanica Boru Elazığspor'un yeni teknik direktörü Yılmaz Vural'a başarılar diledi.
 2010-2011 sezonunda 7. hafta sonunda sıkıntılı bir süreçte teslim aldığı Eskişehirspor'u ligde üst sıralara taşıdığını ve Eskişehir temsilcisinin daha sonraki süreçte UEFA Kupası'na katıldığını belirten Uygun, 7. hafta sonunda göreve gelen Yılmaz Vural'ın da aynı başarıyı Elazığspor'da yakalayabileceğine işaret ederek, ''Ben inanıyorum ki bu kadar eksiğe rağmen Elazığspor Yılmaz Vural hocamın sayesinde ligde kalacaktır'' dedi.
  