Yaşasın yeni çete
Geçen yıl dökülen yıldızlar Samet Aybaba ile yeniden dirildiHugo Almeida, Filip Holosko ile Fernandes geçen sezonun ilk 13 haftasında sadece dört gol atabildi Son 9 yılın rekorunu kıran Kartal'ın bu sezonki 30 golünün 19'unda ise yeniden doğan bu üçlünün imzası var
 H.HAKAN EYÜPOĞLU
 Beşiktaş, feda sezonunda nasıl oldu da şampiyonluğa ortak oldu? İşin sırrı ne? Üstelik Kartal sezona sadece 3 forvetle başladı. Mustafa Pektemek sakatlandı. Batuhan Karadeniz de beklenen katkıyı vermedi. Sadece Almeida'ya kalan Beşiktaş nasıl oldu da gollerden feda etmedi ve 30 golle son 9 sezonun rekorunu kırdı. İşin sırrı yeni Çete'de...
 BU FARKLI BİR ÇETE
 BEŞİKTAŞ'IN attığı 30 golün 3'te 2'si takımın üç yabancısından geldi. Manuel Fernandes, Hugo Almeida ile Filip Holosko toplam 19 gol atarak takıma büyük katkı sağladı. Bu gollerin 8'ini Almeida atarken, Holosko 6 gol, Fernandes ise 5 gol kaydetti. Kartal'ın üç yabancı skoreri, Siyah-Beyazlı takımın yeni gol çetesi oldu.
 FERDİ SIFIRDI!
 İŞİN ilginç yanı bu 3 oyuncu geçen sezon, aynı dönemlerde dökülüyordu. Geçen sezonun 13. haftasına kadar Almeida, Fernandes ile Holosko toplamda sadece 4 gol atabilmişlerdi. Holosko ile Almeida ikişer golde kalırken, Fernandes sıfır çekmişti. Beşiktaş'ın geçen sezon ilk 13 haftada attığı gol sayısı da 14'tü.
 ÜSTELİK o takımda Simao ve Quaresma da vardı. Yani, yaratıcı, uluslararası tanınan oyuncu sayısı daha fazlaydı. O kadronun aldığı para da zaten ortada.
 FEDA'NIN ardından Fernandes, Holosko ile Almeida çetesine yeni bir üye daha katıldı. Quaresma'nın yerine kanatta görev yapan Olcay Şahan da 3 gol attı, Kartal'a Quaresma'dan daha verimli oldu. Geçen sezon bu mevkide oynayan ve 'Çetenin Reis'i olarak gösterilen Ricardo Quaresma ilk 13 haftada sadece 1 gol atabilmişti. 
 Olcay, bir türlü gönderilemeyen Quaresma'yı bu performasıyla geçmiş oldu. Çete'nin bir diğer ismi olan ve sezon başında Espanyol'a satılan Simao geçen sezon 3 golde kalmıştı.
 Feda etti kredisi arttı
 Samet Aybaba,  2 milyon eurodan 1.1 milyona inen Holosko'nun 'Feda'dan sonra kendisi için değerini artırdığını anlattı: 'Holosko gerçekten çok iyi performans sergiliyor. Bu oyununu sürdürmesini istiyorum. Holosko sezon başında sözleşmesinden feda etti, benim gözümde kredisini arttırdı. Parası düşünce daha iyi oynamaya başladı.'