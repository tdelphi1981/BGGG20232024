"Melo"di başlıyor
Galatasaray'ın en pahalı yedeği formasına kavuşacak mı?
Geçen yılki formunun çok uzağında kalmasının bedelini yedek kulübesinde oturarak ödeyen Melo'yu hırs bastı. Galatasaray'a geldiğinden beri ilk kez 3 maç üst üste yedek kulübesinde oturmak zorunda kalan Melo, formasını yeniden kazanmak için son 2 gün antrenmanın en hırslı oyuncusu olarak dikkati çekti.  
Teknik direktör Fatih Terim'in geçtiğimiz hafta Mersin'de yedek olarak bile oyuna almadığı Brezilyalı yıldızın performansını dikkatle takip ettiği öğrenildi. Terim'in önümüzdeki salı günü oynanacak olan Manchester United maçına Melo'yu hazırlamak amacıyla, yıldız oyuncuya Karabükspor maçında da forma vermesi bekleniyor. 
ALBAYRAK ARENA'NIN ZEMİNİNİ KONTROL ETTİ 
G.Saray'ın futbol şube sorumlusu Abdürrahim Albayrak ise Türk Telekom Arena'ya giderek, Türkiye-Danimarka Milli maçı sonrası saha zeminini inceledi. Zeminin bakımı ile ilgili çalışmaları yerinde izleyen Albayrak, yağış olmaması nedeniyle zeminde olumsuz bir durum olmadığını belirtti ve yarın oynanacak Karabük maçında zemini çok iyi duruma getirmek için çalışmaların sürdüğünü de sözlerine ekledi.