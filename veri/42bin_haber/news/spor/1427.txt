Abdullah Avcı: İyi bir test maçı oldu
A Milli Futbol Takımı Teknik Direktörü Abdullah Avcı, Danimarka ile 1 – 1 kaldıkları maçın ardından, "Oyuncular üzerinden iyi bir test maçı oldu." dedi.
 Danimarka maçından sonra düzenlenen basın toplantısında konuşan teknik direktör Abdullah Avcı, 2012'nin son hazırlık maçında berabere kaldıklarını belirterek, "Bugünün konu başlıklarından bir tanesi, özellikle  genç oyuncuların neler yapabileceğini görmek açısından olumlu olduğunu düşünüyorum. İyi bir takımla oynadık. Rakibimizi de tebrik ediyorum. Oyuncular üzerinden iyi bir test maçı oldu diye düşünüyorum." ifadelerini kullandı.
 Abdullah Avcı, bir soru üzerine takımların teknik direktörleriyle maç öncesinde değil; ama genel olarak görüşmelerinin olduğunu dile getirdi.
 Avcı, "Biz kadro açıklarken futbolcunun hangi takımda oynadığını ve kaç gün sonra hangi maça çıkacağını düşünmeden planlamamızı yapıyoruz. Takımların maç trafiğini de göze alıyoruz. Örneğin Mehmet Topal - Selçuk İnan değişikliği bu plan dahilinde oyuncularla da konuşularak yapılan bir değişiklikti. Diğer değişiklikler saha içi değerlendirmelerden oldu." şeklinde konuştu.
 Kerim Frei Koyunlu ile ilgili bir soruya da Avcı, "Göreve geldiğimde Okan Buruk'un bana söylediği bir oyuncuydu. 93 doğumlu 2 senedir İngiltere'de üst düzey oynuyor. Bugün de önemli bir resim ortaya koydu diye düşünüyorum." cevabını verdi.
 Beşiktaş Teknik Direktörü Samet Aybaba'nın futbolcusu Necip Uysal'ın milli takıma çağırılmamasıyla ilgili olarak yaptığı açıklamaların hatırlatılması üzerine Avcı, "Samet Aybaba, dostumuz ağabeyimiz. Necip de 29 Subat 2012'de çağırdığımız kadronun içinde yer almıştı. A2 milli takımında ve Beşiktaş'ta performansı iyi gidiyor. Takip etiğimiz bu işin içinde olabilecek oyunculardan biri. Bu oyuncular bizim de oyuncularımız en iyi şekilde değerlendirilecektir." diyerek sözlerini tamamladı.
 (CİHAN)