Makine değiliz, robot değiliz. Biz de insanız
Fenerbahçe'nin Spor Toto Süper Lig'de Orduspor'u 2-1 yendiği maçta attığı golle adeta yeniden doğan Sezer Öztürk, yüzde 100 performansa ulaşarak takımı için daha faydalı olmak istediğini söyledi.Yaşadığı zorlu süreçlerin ardından teknik direktör Aykut Kocaman'ın son haftalarda forma şansı verdiği Sezer, kişisel hedefleri, takımın durumu ve hedeflerini değerlendirdi.

Forma giydiği mevkide üst seviyede bir rekabetin yaşandığı ifade edilerek, forma şansını nasıl gördüğü sorulan sarı-lacivertli futbolcu, Büyük takımın rekabeti de büyük olur. Önemli olan kim formdaysa, kim iyiyse onun oynaması. Tabii ki isimler önemli ama sahada isimler oynamıyor. Ne Sezer Öztürk oynuyor, ne bir başkası. Sahada ne verdiğin önemli. Bu, Sezer olur, Ali olur, Mehmet olur... Yabancı veya Türk ayrımı da yapmamamız lazım. Ne genç, ne yaşlı, ne yabancı, ne de Türk futbolcu ayrımı var benim için. İyi ya da kötü, formda ya da formsuz futbolcu vardır. Önemli olan ortaya koyduğun mücadeledir diye konuştu.

Henüz tam hazır olmadığını, biraz daha süreye ihtiyaç duyduğunu anlatan Sezer, maçlarda şans buldukça kendisini daha çabuk toparlayacağını belirterek, Bundan sonraki ilk hedefim fizik olarak yüzde 100 performansa ulaşmak. Henüz hazır değilim. Beş aydır çok iyi çalışıp antrenman yapıyorum ama maç kondisyonu çok farklı bir şey. Süre aldıkça kendimi toparlayacağımı düşünüyorum. Takıma daha fazla katkı sağlamak için fizik gücümü yukarıya taşımalıyım ifadelerini kullandı.

Bu takım çok daha iyi oynayacak

Sezer Öztürk, sarı-lacivertli ekibin, Orduspor maçında ortaya koyduğu performansın çok daha üzerine çıkacağını kaydetti.

Takıma yönelik erken tepkilerin yerinde olmadığını, taraftarların spor kamuoyundan etkilendiğini düşündüğünü vurgulayan Sezer, büyük takım olmanın verdiği avantajla sezon başından bu yana yaşadıkları sıkıntılı süreçleri çabuk atlattıklarını kaydetti.

Fenerbahçeli futbolcunun ifadeleri şöyle: Türkiye'de belli zihniyetler oturmuş. Daha lig başlayalı 11 hafta oldu. Takımımız 8 haftadır eleştiriliyor. İkinci ve üçüncü haftadan bu yana eleştiriliyoruz. Eleştiriye açığız ama her şeyin de yeri ve zamanı olması lazım. Lig yeni başlıyor, takım oturmamış, o kadar yeni futbolcu gelmiş... Bazı şeyler kolay olmuyor. Ama her şeye rağmen büyük takım olmanın avantajıyla çabuk toparladık. Orduspor maçında iyiydik ama benim şahsi fikrim biz çok çok daha iyi bir takımız ve çok daha iyi oynayacağız.

İsmi UEFA'ya bildirilmediği için UEFA Avrupa Ligi maçlarında takımda yer alamayan Sezer, takımının (C) Grubu'nda iyi bir performans ortaya koyduğunu, adım adım giderek yarı final ve final oynayabilecek kalitede bir kadroya sahip olduklarını aktardı.

Makine değiliz, robot değiliz. Biz bir insanız

Sezer, takım arkadaşlarının kendisine verdiği desteğin toparlanmasında çok önemli olduğunu anlatırken, bu ekibin içerisinde bulunmaktan doyalı da şanslı olduğunu ifade etti.

Bir bütün halinde durabilmenin takımlar için çok önemli olduğunu vurgulayan Fenerbahçeli futbolcu, şunları kaydetti: Orduspor maçında attığım golden sonra takım arkadaşlarım beni omuzlara aldı. Biz futbolcular makine değiliz, robot değiliz. Biz bir insanız. Her insan gibi bizim de duygularımız var. Açık yüreklilikle söylüyorum, böyle bir takımda olduğum için, böyle bir arkadaş ortamı içinde bulunduğum için çok şanslıyım. Hepsi karakterli insanlar. Yaşadığım süreçte gardımın düştüğü zamanlarda Bekir, Serdar, Orhan olsun herkes destek olmaya çalıştı. Moralimi bozuk gördükleri zamanlar yanıma gelip konuştular, derdimi paylaştılar. Bu insanlarla aynı takımda olmaktan gurur duyuyorum.

Beni en çok üzen şey, çamur at izi kalsın zihniyeti

3 Temmuz sürecinde hak etmediği şeylerle karşı karşıya kaldığını anlatan Sezer, Beni en çok üzen Türkiye'deki çamur at izi kalsın zihniyeti. Atılan iftira ne kadar doğrudur araştırılmıyor. İnsanlar inanmak istediğine inanıyor. En çok bunlara üzülüyor insan. Ama insan kendisini bildikten sonra, fazla da dışarıdan gelen şeyleri takmıyor diye konuştu.

Fenerbahçe'de teknik direktör olmak kolay değil

Fenerbahçe'de en çok eleştirilen isimlerin başında teknik direktör Aykut Kocaman'ın geldiği ifade edilerek, Kocaman'la ilgili düşünceleri sorulan Sezer, Fenerbahçe'de teknik direktör olmak kolay bir şey değil. Bu görev belli bir baskıyı ve haksız eleştirileri beraberinde getirebiliyor. Aykut hocamızın teknik direktörlükte burada 3. yılı ve bence bu bir başarıdır. Çünkü Türkiye'de gerçekten bir takımın başında kolay kalamıyorsunuz. Hem medya hem taraftarlar sabırsızlanıp çok çabuk tepki verebiliyor ifadelerini kullandı.

Taraftarımızla bir bütünüz

Sarı-lacivertli taraftarlardan takıma sahip çıkmalarını isteyen Sezer, Birlikte olduğumuz zaman bazı şeylerin üstesinden çok daha kolay gelebiliriz diyerek, Taraftarımız her zaman takıma sahip çıksın. Çünkü biz taraftarımızla, hocalarımızla, yöneticilerimizle bir bütünüz. Birlikte olduğumuz zaman bazı şeylerin üstesinden çok daha kolay gelebiliriz diye konuştu.

Alex'in ayrılışıyla ilgili konulara yanlış anlaşılmaktan çekindiği için girmek istemediğini belirten Sezer, Brezilyalı futbolcunun, sakatlık döneminde en büyük moral kaynaklarından birisi olduğunu belirtti.

Aynı mevkide oynadığı Brezilyalı futbolcuya karşı büyük bir sempatisi olduğunu, kendisi için iyi bir örnek teşkil ettiğini anlatan Sezer, (Bir gün ben gittiğim zaman bu kulüpte yerimi sana bırakacağım) gibi espriler yapardı. İdmanlardan sonra beraber frikik de çalışırdık. Ondan başka şeyleri öğrenmeye de çalışıyordum. Futbol bu. Bugün varsınız, yarın yoksunuz. Burada önemli olan Fenerbahçe'dir. Sezer gelir gider, o gelir gider ama Fenerbahçe her zaman olduğu yerdedir. Biz futbolcular sadece elimizden gelenin en iyisini vermeye çalışırız şeklinde konuştu.

Türkiye kariyeri

Almanya'nın Nürnberg takımından 2006-2007 sezonunda Manisaspor'a transfer olan Sezer Öztürk, Türkiye'deki ilk takımında 3,5 sezon geçirdikten sonra 2009-2010 sezonunun ara transfer döneminde Eskişehirspor'a gitti.

Eskişehirspor formasını giydiği 1,5 sezonda ortaya koyduğu performansla transferin gözde isimlerinden olan Sezer, 2011-2012 sezonunda Fenerbahçe forması giydi.

Süper Lig'de çıktığı 98 maçta 11 golü bulunan Sezer, Fenerbahçe formasıyla ligde 9 maç oynayıp l gol attı.

Fenerbahçe'de geçirdiği şanssız sakatlıklar nedeniyle uzun süre takımdan ayrı kalan futbolcunun, geçen sezon ligin 23. haftasındaki Mersin İdmanyurdu maçında sağ arka adalesi yırtıldı. Adalesinde 3. derece yırtık oluşan Sezer, Almanya'da ameliyat edildikten sonra geçen sezonu tedaviyle geçirmişti.