'Fenerbahçe, taç giyme maçımız!'
Karabükspor teknik direktörü Mesut Bakkal, Fenerbahçe maçı öncesinde açıklamada bulundu.
  
 Kardemir Karabükspor Teknik Direktörü Mesut Bakkal formda bir kadroya sahip olduklarını belirterek, "Fenerbahçe maçı bizim taç giyme maçımız" dedi.
 Hafta sonunda deplasmanda Fenerbahçe ile karşılaşacak olan Kardemir Karabükspor bugün maçın hazırlıklarına başladı. Antrenmandan önce kurban kesilerek dua edildi. Antrenmanda sakatlıkları bulunan Güven, Bilal, Erdem, Yiğit düz koşu yaptı. Mesut Bakkal zor bir maça gideceklerini belirterek, "Fenerbahçe, Avrupa'nın ve Türkiye'nin ekonomik açıdan, oyuncu açısından çok iyi takımlarından bir tanesi. Zor bir maça gidiyoruz. Ama zoru başarmakta elimde bulunan kadrodaki kaliteli ve yetenekli oyuncuların işidir. İşin açıkcası bende merak ediyorum. Son haftalarda oynadığımız oyun ve aldığımız sonuçlarla ilgili olarak da Türkiye'de bu maçı bekliyor. O kadar kolay bir maç değil. Bazı şeyleri de kabul etmek gerekiyor. Ama biz her zaman dediğim gibi kendi coşkulu oyunumuzu oynayacağız. İyi bir sonuçla da ilk yarıyı bitirmek istiyoruz. Formda bir iskeletimiz oluştu. Bu önemliydi. Bu da bize başarı ve istikrar sağlıyor" dedi.
 Bakkal, gazetecilerin, "Gündem oluşturur musunuz?" sorusunu, "Bu çocuklar bunu yapabilecek güçteler. Kendi adlarından İstanbul'da söz ettirebilecek yeteneğe ve moral motivasyona sahipler. Olabilir diye düşünüyorum. Size bir başlık söyleyeyim. Bu maç bizim taç giyme maçımız" diyerek cevapladı.
 Ara transferde kulübün bütçesinin çok önemli olduğunu söyleyen Bakkal, şöyle konuştu:
 "Şu anda 31 oyuncu ile antrenmanlarımızı yapıyoruz. Hepsinden de çok memnunum. Bunlardan daha iyi oyuncu bulmadan transfer yapmayacağım. Bizi daha yukarılara taşıyabilecek, inandığım oyuncu olursa transferini yaparız. Ama iyi oynayan oyuncularımın ve iyi giden bazı şeylerin önünü kesmeye niyetim yok. Bu düzeni bozmak ya da çomak sokmak niyetinde değilim"
 2 Ocak'ta Antalya'da kampa gireceklerini açıklayan Bakkal, "Galatasaray, Vitesse, Wolsburg ile 4'lü turnuva gerçekleştireceğiz, eğer onaylanırsa. Olmazsa yine 4 tane hazırlık maçımız olacak" dedi.
  