'Devletin yapamadığını ben yaptım'
Elazığspor Teknik Direktörlüğü görevini yürüten, futbol dünyasının renkli ismi Yılmaz Vural, konuk olduğu 'Bana Söz Ver' programında ilgi çekici açıklamalar yaptı 
 Gülay Afşar'ın sunduğu 'Bana Söz Ver'in dün akşamki konuğu Elazığspor Teknik Direktörü Yılmaz Vural'dı. 26 yılda 22 ayrı takım çalıştıran ve Süper Lig'de en çok maça çıkan teknik adam olma unvanını elinde bulunduran Vural, çarpıcı açıklamalarda bulundu. Teknik direktörlüğün Türkiye'de hala bir meslek olarak görülmediğini söyleyen Vural, futbol geçmişine ilişkin bir hikayeyi şöyle anlattı: 
 
 "Ben antrenör okuluna gitmek için 1980 senesinde bir dereyi yüzerek geçtim ve kaçak olarak İsviçre'den Almanya'ya gittim. O zamanlar turist vizesiyle Almanya'ya geçmek mümkün değildi. O zaman Türkleri sokmuyorlardı Almanya'ya. İsviçreli şoförlere 750 frank vererek Almanya'ya geçtim. Almanya'ya girdikten sonra 3 ay turist vizesiyle kalınabiliyordu.
 
 Turist vizesi bittiğinde ise oturma hakkı almak için iltica başvurusunda bulundum. O sırada hem okul işini hallettim hem de inşaatlarda çalıştım.
 
 Daha sonra bir Alman arkadaşımın vasıtasyla Köln'deki antrenör okuluna gittim. Okula girmek için üniversite düzeyinde Almanca bilgisi isteniyordu. Bir sene boyunca Almanya'da kaldığım için sınavı ilk girişte kazandım.
 
 Orada çok önemli şeyler yaptım. Mesela Türk hükümetinin, devletinin yapamadığını yaptım ben orada. O dönem Türkiye'den gelen öğrencilerin diploması kabul edilmiyordu. Rektörlüğe çıktım, dernek kurdum. Burada İranlı'nın, Mısırlı'nın diploması kabul edilirken, Türkiye'den gelen öğrencilerin neden kabul edilmediğinin mücadelesini verdim.
 
 Daha sonra isteğimi kabul ettirdim ve benden sonra spor akademisi bitirmiş Türk çocuklarının önünü açtık. Onlar okulun ön bölüm diplomasını yapmış kabul edildiler. Orada doktora yapan kardeşlerimiz de oldu."
 
 'ERGUN GÜRSOY'A ÇOK ŞEY BORÇLUYUM'
 
 Vural, Galatasaray'ın bir kupa maçı için Almanya'ya geldiği sırada Ergün Gürsoy'la tanıştığını söyledi ve "Türkiye'ye gelmem konusunda Ergün Gürsoy'a çok şey borçluyum. Hasbelkader antrenör olduysam başlangıcında o vardır, sağolsun" diye konuştu.
 
 'BİR AYKUT KOCAMAN KOLAY YETİŞMİYOR'
 
 Tecrübeli teknik adam Fenerbahçe'deki istifa krizine de değindi. Teknik direktörün arkasında durduğu için Aziz Yıldırım'ı tebrik eden Vural, "Bazı Fenerbahçeli taraftarlar Aykut-Aziz elele gitsin diyeceklerdir. Bu ülkede bir Aykut Kocaman yetişmesi kolay değil'' ifadelerini kullandı. 
 
 ntvmsnbc