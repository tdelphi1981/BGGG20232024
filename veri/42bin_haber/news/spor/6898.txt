Karneleri yıldızlı pekiyi
Avrupa Voleybol Şampiyonası hazırlıklarını Ankara'da sürdüren Yıldız Kız Milli Takımı'nda yer alan oyuncuların karneleri de, performansları gibi göz dolduruyor.Yıldız Kız Milli Takımı Antrenörü Şahin Çatma, Ankara kampının son gününde AA muhabirine yaptığı açıklamada, Bu jenerasyon hem akademik, hem de performans anlamında gerçekten çok özel bir jenerasyon dedi.
Sezonun ilk kampının sonuna geldiklerini ve 11 Şubat'ta İstanbul'da bir kamp daha yapacaklarını kaydeden Çatma, 15 Şubat'ta özel bir turnuvaya katılmak için Belçika'da olacağız. Sonra bir süre ara vereceğiz ve Mart ayının başında tekrar toplanarak 29 Mart-7 Nisan tarihleri arasında Sırbistan'da yapılacak Avrupa Şampiyonası Finalleri hazırlıklarını tamamlayacağız diye konuştu.

Mart ayında ayrıca, Avrupa Şampiyonası Finalleri'nde kendi gruplarında olmayan bir takımla ikili kamp yapmak istediklerini dile getiren Çatma, şöyle devam etti:

Türkiye son Avrupa ve dünya şampiyonu olduğu için bu takım hem Avrupa, hem de Dünya Şampiyonası finallerine direkt katılacak. Bu bizim için büyük şans. Eleme oynamadığımız için maç eksiğini özel turnuvalar ve ikili kamplarla kapatıyoruz. Artık eskisi gibi değil, her ülke Türkiye ile kamp yapmak için can atıyor. Herkes bizi kamp için davet ediyor, biz çağırdığımızda ise seve seve geliyorlar.
Bu yıl Avrupa ve Dünya Şampiyonaları'nın yanı sıra Hollanda'daki Gençlik Oyunları'na katılacaklarını kaydeden Çatma, amaçlarının her 3 organizasyonda da en iyi sonucu almak olduğunu belirterek, İlk hedef Avrupa Şampiyonası'nda final oynamak dedi.

Yıldız Milli Takımı'nı oluşturan oyuncuların çok iyi jenerasyon olduğunu ifade eden Çatma, şöyle devam etti:

Artık sistem oturdu. Bundan sonra gelecek başarılar sistemin başarısıdır. Takımın durumu gerçekten çok iyi. Oyuncular kendi kulüplerinde çok iyi çalışmışlar. Kulüp antrenörlerine buradan teşekkür ediyorum. Onların büyük katkısı var. Ayrıca fizik olarak çok iyiler. Şimdiye dek, bu kadar uzun ve atletik oyuncuların bir arada olduğu bir takım görmedim.

Organizasyonlarda elde edilecek derecelerin yanı sıra asıl başarının, bu takımdan kaç oyuncunun milli takıma aktarabileceğiyle ilgili olduğunun altını çizen Çatma, bu sayının çok fazla olacağını düşündüğünü dile getirdi.
Yıldız Milli Takım, 9 ülke takımının katılımıyla 15-17 Şubat'ta Belçika'da yapılacak özel turnuvada (C) Grubu'nda Azerbaycan ve Katalonya ile maç yapacak.