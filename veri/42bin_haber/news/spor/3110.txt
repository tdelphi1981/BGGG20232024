"Bu takıma sahip çıkılmalı"
İlk yarıyı 15 puanla 16'ncı sırada tamamlayan PTT 1'inci Lig takımı Samsunspor'un takım kaptanı Turgay Gölbaşı, "Bu takımı bu duruma biz getirdik, yine biz kurtaracağız" dedi.
Önce kendisine yapılan eleştirileri de değerlendiren kaptan Turgay, sözlerini şöyle sürdürdü: 
"Herkes istediğini yazıp çizebilir. Bunlarla sıkıntı yaşamıyorum. Çünkü kendimi en çok ben eleştiriyorum. Sezonun ilk yarısında orta alanda oynadığım 5-6 maçta istenilen performansı ortaya koyamadım. Bunda defansif oynamamın büyük etkisi vardı. Bu konudaki eleştiriler tamamen haklıdır. Ama stoper mevkisinde yani gerçek yerimde oynadığım maçlarda çok iyiydim. Bu konuda mütevazı davranamam. Şu anda ligdeki en iyi 3 stoperin içerisindeyim." 
"BECERİKSİZLİK VE ŞANSSIZLIK" 
Ligin ilk yarısında beklenmeyen puan kayıpları yaşadıklarını, 12 maçı berabere tamamladıklarını hatırlatan Turgay, şöyle devam etti: 
"Bu maçlardan 2'sini kazanabilselerdik şimdi kimse olumsuz düşünceler içerisinde olmayacaktı. Biraz beceriksizlik, biraz da şanssızlık bizi bu durumlara getirdi. Kim oynar, kim gelir, kim gider onu ben bilemem ama her zaman için önce ve en önemlisi Samsunspor'dur." 
ALDIĞIM PARAYI HAK ETTİM 
Geçtiğimiz sezon takımda yanlış transferler gerçekleştiğini belirten tecrübeli futbolcu, sözlerini şöyle sürdürdü: 
"30 kişi geldi gitti, yüksek paralar paralar harcandı. Yavaş yavaş kurulan ve ayağa kaldırılan Samsunspor, bir anda bu yüzden sıfıra indi. Şu aralar benim aldığım ücret konusunda bazı söylentiler ortaya çıktı. Bu benim Samsunspor'da toplamda 4'üncü yılım. Geride kalan yıllarda dahil olmak üzere aldığım ücretlerin toplamı, geçen sezon bir futbolcunun aldığı paranın yanında hiç kalır. Ben aldığım parayı sonuna kadar hak ettiğimi düşünüyorum. Bu takımın başında kaptanken kümede kaldık, şampiyonluğa ulaştık." 
"TAKIMA SAHİP ÇIKILMALI" 
İkinci yarıda oynayacakları ilk 3 maçın kendileri açısından çok önemli olduğunu, alt sıralardaki rakipleriyle karşılaşacaklarını vurgulayans Turgay, daha sonra şöyle dedi: 
"Bu takımın kaptanıyım. Kim ne söyleyecekse, hesap soracaksa bana gelsin. Takımdaki diğer arkadaşlarıma kimse bir şey demesin. Herkesin sorularına verecek cevabım vardır. İlk yarıyı 15 puanla 16'ncı sırada tamamlayan Samsunspor'u buralara biz düşürdük, yine bizler kurtaracağız. Îlk maçlarda alacağımız sonuçlar bizim kaderimizi belirleyebilir. Herkese biraz zaman tanımamız lazım. Futbolculara, yönetime ve hocalarımıza karşı sabırlı olmalıyız. Ondan sonra daha iyi olacağımızı düşünüyorum. Yeter ki bu takıma sahip çıkılsın, pes edilmesin."