'Umutlar tükenmedi'
 
 Çek Cumhuriyeti ile yarın Manisa’da oynanacak hazırlık karşılaşması öncesi milli futbolcu Caner Erkin’le birlikte müsabakanın oynanacağı 19 Mayıs Stadı’nda basın toplantısı düzenleyen Abdullah Avcı, "Amacımız 2014’te Rio’da olmak" diyerek, "Son Avrupa ve dünya şampiyonalarına da iyi başlamadık. Ama daha sonraki karşılaşmalarda iyi bir ivme yakaladık. Şimdi kalan maçlarımızda aynı eforu göstereceğiz. Mart ayındaki maçları alırsak sıralama tamamen değişir" diye konuştu.
 Özel maçların, ülkelerin FIFA sıralamasında yerini etkilediğini hatırlatan Avcı, Çek Cumhuriyeti randevusuna bu nedenle de önem verdiklerini belirterek, "Rakibimiz grubumuzdaki Macaristan, Romanya tipinde bir takım. Bizim için iyi bir hazırlık olacak. Manisa’da iyi oyun ve sonuç bizi mutlu edecek" ifadesini kullandı.
 
 Abdullah Avcı, kaleci Volkan Demirel’in son haftalardaki formsuzluğuna ilişkin bir soruyu şu yanıtı verdi: "Her oyuncunun inişli çıkışlı zamanları olur. Son antrenmanın ardından değerlendireceğiz. Elimizde Onur da var. Sinan Bolat sakatlıktan çıktı. Durumu çok iyi. O gün formda olan çıkar oynar. Sorun yaşamayız."
 
 Gurbetçi futbolcu Serdar Sararer’in dünkü basın toplantısında Almanca konuştuğunun hatırlatılması üzerine Avcı, "Bu durum başka ülkelerde de var. Milli takımdaki tek bir oyuncudan söz ediliyor. 15 aydır bizimle beraber. Türkçesini her geçen gün ilerletiyor. Bundan sonraki basın toplantılarında Türkçe konuşacaktır. Kendisine her türlü yardımı sağlıyoruz" dedi.
 
 Avcı, 3 büyük takımdaki futbolcuların form durumlarıyla ilgili bir soruya şu yanıtı verdi: "23 kişilik kadromuzdaki oyuncuların 20’si ligde ortalama 20 maç oynayıp ayrıca Avrupa kupalarında da mücadele ediyor. Onların uluslararası maç oynayıp gelmeleri bizi memnun edecektir. Bugüne kadar oynadığımız 13 karşılaşmada bir iskelet kadro oluşturmaya çalıştık. Bu süreç de aynı oyuncular üzerinden gidiyor. Bu arada performansı iyi olan gençleri de kadroya monte ediyoruz. Mart ayına da bu iskelete yakın oyuncu grubuyla devam edeceğiz. Ayrıca bütün milli takımlara hakim olduğumuz için, ileriye dönük olarak aramıza gelecek oyuncular var, onları da değerlendirmeye çalışacağız."
 
 Milli futbolcu Caner Erkin ise Manisa’da yetiştiğini ve Manisaspor’da çok güzel anıları olduğunu belirterek, "Tekrar Manisa’da olmak çok güzel. Hocam forma verirse, Manisa seyircisi karşısına çıkmak beni ayrıca mutlu edecek. Çek Cumhuriyeti maçı bizim için iyi bir hazırlık olacak" dedi.
 
 Bu arada Abdullah Avcı ve Caner Erkin, basın toplantısı öncesi Lalelik Mahallesi’nde bulunan Zihinsel Yetersiz Çocukları Koruma Vakfı (ZİÇEV) binasında çocukları ziyaret etti. Vakıf Başkanı Hüseyin Okumuş’tan çalışmalarla ilgili bilgi alan Avcı ve Erkin, çocukları forma armağan ettiler. Abdullah Avcı, Caner Erkin ve TFF İcra Kurulu Üyesi Arif Koşar, daha sonra Belediye Başkanı Cengiz Ergün ardından da Manisa Valisi Halil İbrahim Daşöz’ü ziyaret edip, iki yöneticiye de milli takım forması armağan ettiler.
 
 Mehmed Hakkı ÖZBAYIR/ MANİSA, (DHA)