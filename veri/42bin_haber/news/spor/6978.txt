Sercan Sararer, Stuttgart ile anlaştı
Bundesliga ekiplerinden VfB Stuttgart, milli futbolcu Sercan Sararer'i sezon sonunda kadrosuna katacak.
Uzun süredir adı Türk kulüpleriyle anılan ve transferi gündemde olan milli futbolcu Sercan Sararer kararını verdi ve Almanya Bundesliga kulübü VfB Stuttgart ile uzun süreli bir sözleşme imzaladı. Stuttgart kulübünden yapılan resmi açıklamaya göre, bu sezon Greuther Fürth'te oynayan Sercan Sararer ile 2013/2014 sezonundan geçerli olması itibariyle 4 yıllık sözleşme imzalandı. 
Stuttgart Sportif Direktörü Fredi Bobic, "Sercan bize hücum zenginliği katacak bir oyuncu. Milli Takım'da da oynamasıyla uluslararası tecrübeye sahip" ifadesini kullandı. Stuttgart, sezon sonunda Greuther Fürth'te sözleşmesi bitecek olan Sercan için bonservis bedeli ödemeyecek. Sercan ile daha önce Fenerbahçe başta olmak üzere birçok Süper Lig kulübünün de adı geçiyordu. 
 