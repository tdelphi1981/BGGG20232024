Galatasaray'ın gözü golcülerde
Spor Toto Süper Lig'in 16. haftasındaki derbi karşılaşmasında Fenerbahçe'yi ağırlayacak lider Galatasaray'da gözler golcülerin üzerinde olacak.Galatasaray'ın bu sezon ligde attığı toplam 32 golün 20'sine imza atan Burak Yılmaz (9) ve Umut Bulut (11 gol), Fenerbahçe derbisinde de teknik direktör Fatih Terim'in en güvendiği isimlerin başında geliyor.

Türk Telekom Arena'da ligde çıktığı son 6 maçta gol bularak rakip fileleri 7 kez havlandıran Burak'ın aksine, Umut ise özellikle deplasman maçlarında etkili olarak rakip sahalarda 7 gole ulaştı.

Burak Yılmaz, Hakan Şükür'den rekoru alma peşinde

Ligde üst üste çıktığı son 6 iç saha maçında gol bulan Burak Yılmaz, Fenerbahçe derbisinde de skor üretmesi halinde Hakan Şükür'ün rekorunu kıracak.

Türk Telekom Arena'da son yapılan Gaziantepspor karşılaşmasında da gol atarak, Hakan Şükür'le birlikte 34 haftalık maç programına geçilen 1994-1995 sezonundan bugüne kadar, iç saha maçlarında üst üste en fazla gol atan iki isimden biri olan Burak, Fenerbahçe'ye karşı gol atması halinde rekorun yeni sahibi olacak.

Burak Yılmaz, bu sezon ligin 3. haftasındaki Bursaspor (1), 5. haftasındaki Akhisar Belediyespor (2), 7. haftasındaki Eskişehirspor (1), 9. haftasındaki Kayserispor (1), 12. haftasındaki Kardemir Karabükspor (1) ve 14. haftasındaki Gaziantepspor (1) maçlarında skor üreterek, son 6 iç saha maçını boş geçmedi.

Toplam 9 golü bulunan Burak, deplasmandaki gollerini ise Medical Park Antalyaspor ile Sivasspor'a karşı kaydetti.

şampiyonlar ligi'nde takımını sırtladı

Galatasaray formasıyla son dönemde önemli bir çıkış yakalayan Burak Yılmaz, UEFA Şampiyonlar Ligi'ndeki performansıyla takımını adeta sırtladı ve UEFA tarafından Yılın 11'i adayları arasında gösterilmesiyle de büyük moral kazandı.

Grup maçlarında Galatasaray'ın bulduğu tüm gollere adını yazdıran ve rakip ağları 6 kez havalandıran Burak, sarı-kırmızılı ekibin tur atlamasında büyük pay sahibi oldu.

2012'de 37 gole ulaştı

Trabzonspor formasıyla yakaladığı çıkışı Galatasaray kadrosunda da devam ettiren Burak Yılmaz, 2012 yılı içinde kulüp ve (A) Milli Takım formalarıyla çıktığı 50 resmi maçta toplam 37 gole ulaştı.

Burak Yılmaz'ın 2012 yılı içinde maç yaptığı organizasyonlardaki performansı şöyle oldu:

Takım Organizasyon Maç Gol
--------------------------------------------------------
Trabzonspor Lig 20 17
Türkiye Kupası 1 1
UEFA Avrupa Ligi 2 1
Galatasaray Lig 13 9
Şampiyonlar Ligi 6 6
(A) Milli Takım 2014 Dünya Kupası Elemeleri 2 -
Hazırlık Maçları 6 3

Umut Bulut, Gol Krallığı yarışının zirvesinde

Galatasaray'ın sezon başında Fransa temsilcisi Toulouse takımından kiraladığı milli futbolcu Umut Bulut, geride kalan 15 haftada sarı-kırmızılı ekibe büyük katkı sağladı ve Gol Krallığı yarışının zirvesine oturdu.
İlk 15 haftada 11 gole ulaşarak Spor Toto Süper Lig'in en golcü ismi konumuna gelen Umut Bulut'tan Fenerbahçe karşısında da beklentiler yüksek.