Kalu Uche performansından memnun
Spor Toto Süper Lig takımlarından Kasımpaşa'nın golcü futbolcusu Kalu Uche, sergilediği performanstan çok memnun olduğunu söyledi.
Ligde kaydettiği 11 golle, Kasımpaşa'nın bir sezonda en fazla gol atan yabancı futbolcusu olan ve aynı zamanda kariyerinin de en skorer sezonunu geçiren Nijeryalı oyuncu, takımının başarısı için elinden geleni yaptığını ifade etti.

AA muhabirinin sorularını yanıtlayan Kalu Uche, attığı gollerde takım arkadaşlarının büyük emeği olduğunu belirterek, 'Attığım gollerle Kasımpaşa tarihine geçtiğim için çok mutluyum. Tabi burada arkadaşlarımı tebrik etmek istiyorum. Çünkü ben bunu tek başıma yapmıyorum. Biz bir takımız ve arkadaşlarımın bana çok yardımı oluyor. Bu gollerde onların çok büyük emekleri var' dedi.

Lacivert-beyazlı takımın attığı 30 golün 11'inde imzası bulunan Kalu Uche, hedeflerinin Avrupa kupalarında oynamak olduğunu vurgulayarak, 'Kasımpaşa'nın hedefi Avrupa kupalarına katılmak. Vizyonuyla zaten bunu gösterdi. İyi transferler yapılarak, güçlü bir takım oluşturuldu. Bu hedefe ulaşacağımıza inanıyorum' diye konuştu.

Nijeryalı futbolcu, ligdeki konumlarının iyi olduğunu, ancak daha çok çalışmaları gerektiğini vurgulayarak, şunları kaydetti:

'Ligde güçlü takımlar var. Her maç çok zor geçiyor. Bunun için çok çalışmalıyız ve her maçı ayrı düşünmeliyiz. Öncellikle kendi işimize bakmalıyız. Önde kim var, aşağıda kim var bizi ilgilendirmiyor. Her zaman hazır olmamız ve disiplinli bir şekilde ilerlememiz lazım.'

-'Türkiye ligi giderek yükseliyor'-

Lacivert-beyazlı futbolcu, Spor Toto Süper Lig'in, Avrupa'da giderek yükseldiğini ifade etti.

Kasımpaşa'nın sezon başında İspanya'nın Espanyol takımından transfer ettiği Kalu Uche, İspanya liginin dünyanın en iyi liglerinden biri olduğunu vurgulayarak, sözlerini şöyle tamamladı:

'Türkiye ligi de her geçen gün daha iyi hale geliyor ve Avrupa'da giderek yükseliyor. Yıldız futbolcular yavaş yavaş buraya geliyor. Galatasaray ve Fenerbahçe gibi takımlar çok büyük transferler yapıyorlar. Sneijder ve Drogba gibi isimler geliyor. Real Madrid forması giyerken, Sneijder'e karşı oynamıştım. Müthiş bir futbolcu. Onun da Drogba'nın da burada kalitelerini göstereceklerine inanıyorum.'