Sporun yeni üssünü Başbakan Erdoğan açtı
Ankara'da yapımı uzun yıllar süren, Suat Kılıç'ın Spor Bakanı olmasıyla inşaatı hız kazanan Gençlik ve Spor Bakanlığı'nın yeni hizmet binası, Başbakan Recep Tayyip Erdoğan tarafından açıldı.1995 yılında ihalesi yapılan ancak 2012 yılında bitirilebilen, Türkiye'nin en akıllı ve en güvenilir binası olarak lanse edilen Gençlik ve Spor Bakanlığı'nın yeni hizmet binası, Başbakan Recep Tayyip Erdoğan tarafından törenle açıldı. 

Başbakan Erdoğan, açılış kurdelesini kesmeden önce yaptığı konuşmada, "İnşallah bu açılış, bundan sonra birçok başarıların da teşviki olacak, buna heyecan katacak ve böylece ülkemizin sadece ülke içindeki başarılarına değil, dünya genelindeki başarılara da imkan oluşturacak. Bu vesileyle tüm emeği geçenleri kutluyorum, hayırlı olsun diyorum" dedi. 

Spor Bakanlığı'nın yanı sıra dört genel müdürlüğü de barındıran yeni binanın açılışını yapan Başbakan Recep Tayyip Erdoğan, daha sonra 2012 Londra Olimpiyatları'nda dereceye giren sporcular, onların aileleri ve federasyon başkanlarıyla yemekte bir araya geldi. 

Yeni binanın özellikleri şu şekilde: 
1- 1995 yılında ihalesi yapıldı. 
2- 2007 yılına kadar hiçbir işlem yapılmadı. 
3- 2011 yılında Gençlik ve Spor Bakanı Suat Kılıç'ın göreve gelmesiyle birlikte bina tamamlandı. 
4- Akıllı bina sistemine sahip. 
5- 50 bin metrekare kapalı, 19 bin metrekare açık kullanım alanı mevcut. 
6- Türkiye'deki kamu kurumları arasında en güvenlikli bilişim ağına sahip. 
7- Bina içerisinde yer alan bilgi işlem merkezi, aynı anda iki olimpiyata bilişim alt yapısı sağlayabilecek kapasite ve güvenlikte. Damar tarama sistemi ile merkeze girilebiliyor. 
8- Bina içerisinde 650 kişilik konferans salonu, Türkiye'nin ilk spor müzesi, spor kütüphanesi, 3 adet 50 kişilik toplantı salonu, spor salonu, yüzme havuzu ve spor merkezi ile kafeterya mevcut. 
9- Gençlik ve Spor Bakanlığı'nın yeni hizmet binası, Spor Genel Müdürlüğü, Proje ve Koordinasyon Genel Müdürlüğü, Eğitim Kültür ve Araştırma Genel Müdürlüğü, Spor- Toto Teşkilat Başkanlığı'na hizmet veriyor. 
10- Bina hizmete girmeden önce gençlik ve spor faaliyetleri 9 ayrı yerde sürdürülüyordu.