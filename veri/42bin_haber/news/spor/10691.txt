Kayserispor, üst üste 4. galibiyet peşinde
Ligde son 3 maçını kazanan sarı-kırmızılılar, İstanbul Büyükşehir Belediyespor maçını kazanarak, galibiyet serisini 4 maça çıkarmayı hedefliyor.Kayserispor Basın Sözcüsü Oğuz Ortaköylüoğlu, yarın deplasmanda oynayacakları İstanbul Büyükşehir Belediyespor maçını kazanarak, galibiyet serisini 4 maça çıkarmayı hedeflediklerini söyledi. Açıklamalarda bulunan Ortaköylüoğlu, ligde 6 haftadır kaybetmediklerini belirterek, son 3 maçtan da galip ayrıldıklarını hatırlattı.

İstanbul Büyükşehir Belediyespor karşısında galip gelerek iyi gidişatlarını sürdürmek istediklerini dile getiren Ortaköylüoğlu, şöyle devam etti:

Son haftalarda takımımız iyi mücadele ediyor, başarılı sonuçlar alıyor. Tüm beklentimiz ve isteğimiz, iyi futbolumuzu İstanbul Büyükşehir Belediyespor maçında da devam ettirmek. İyi bir sonuçla İstanbul'dan dönmeyi arzu ediyoruz. Hazırlıklarımızı hafta boyunca en iyi şekilde, rehavete girmeden sürdürdük. Takımımız bu maça çok iyi hazırlandı. İyi oyunumuzu İstanbul Büyükşehir Belediyespor karşısında da devam ettirerek, üst üste 4. galibiyetimizi almak istiyoruz.

Taraftarlardan yarınki maçta destek isteyen Ortaköylüoğlu, Taraftarımız, geride kalan haftalarda hem sahamızda, hem de deplasmanda takımı yalnız bırakmadı. Takımın başarısında pay sahibi oldu. İnanıyoruz ki, hem Kayseri'de, hem de İstanbul'da yaşayan Kayserililer'in bu maça ilgisi olacak. İnşallah iyi bir oyun sonucunda kazanan taraf oluruz ve galibiyet coşkusunu taraftarımızla yaşarız diye konuştu.