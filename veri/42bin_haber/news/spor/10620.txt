Çaykur Rizespor'un 11 yıllık hasreti
PTT 1. Lig'de Pazar günü deplasmanda Denilzispor ile karşılaşacak olan Çaykur Rizespor'da Kulüp Basın Sözcüsü Aykut Ferah, Denizlispor deplasmanında 11 yıldır kazanamadıklarını ve bu maçla bunu sonlandırmak istediklerini söyledi.
Ferah, AA muhabirine yaptığı açıklamada, iyi bir dönem geçirdiklerini belirterek, 'Mustafa Denizli'nin göreve gelmesinin ardından takım olarak çok iyi bir aşama kaydettik. Bizimle beraber ligin de değeri arttı. Her takımın gözü üzerimizde. Bu nedenle attığımız her adımın doğru olması ve iyi işler yapabilmek için çabalıyoruz. Mutlaka bunun ödülünü alacağımıza inanıyorum' dedi.

Ligin çok çekişmeli geçtiğini ifade eden Ferah, 'Hedefi olan takımların mutlaka galibiyet serisi yakalaması gerekiyor. İç sahada oynadığımız son iki maçı kazandık. Denizlispor maçı ile bunu sürdürme çabasında olacağız. Rakibimiz son üç maçta kaybetmedi. Her geçen hafta takım olarak iyi yoldalar. Fakat hedefimize ulaşmak için her takımı yenmek zorundayız' diye konuştu.

Ferah, Sezer Özmen ve Emre Torun'un maç kadrosunda yer almadığını kaydederek, 'Hafif sakatlıkları bulunduğu için riske edilmediler. Ancak kadromuz çok iyi oyunculardan kurulu. Oynayan oynamayan herkes bu takımın başarısı için mücadele ediyor. Sahada olan, sonradan giren herkes görevini yerine getirmenin bilinci içerisinde. Kimin oynadığının çok önemi yok. Önemli olan sakat arkadaşlarımızın sağlığına bir an önce kavuşmaları. Yerlerine oynayan arkadaşlarımız onları aratmayacaktır' dedi.

-Denizlispor deplasmanında 11 yıllık galibiyet hasreti-

Futbolda bazen ilginç gelişmelerin yaşanabildiğini vurgulayan Ferah, 'Denizlispor deplasmanı da bizim için her zaman zor bir deplasman. Son 11 yılda 9 kez rakibimizle deplasmanda karşılaştık. Bu karşılaşmalarda 6 mağlubiyet alırken, üç kez berabere kaldık. Son iki deplasman maçımız ise 1-1'lik eşitlikle sona erdi. Takım olarak çok doğru bir zaman ve iyi bir durumdayız. Hedefimizden kopmamak için mutlak galibiyet gerekli. Denizlispor deplasmanında 11 yıllık galibiyet özlemine son vermek istiyoruz' diye konuştu.

Yeşil-mavili ekip rakibini en son 2001-2002 sezonunda Süper Lig'de Teknik Direktör Karol Pecze döneminde Tetteh ve Ümit Ozan'ın golleri ile 2-1 yenmişti.