1907 Fenerbahçe Derneğinden sert tepki
Pazar akşamı1461 Trabzon ve Fenerbahçe arasında oynanan müsabaka esnasında saha içerisinde yaşanan olaylara ilişkin 1907 Fenerbahçe Derneği bir açıklamada bulundu.
Açıklamada özetle renk farkı gözetmeksizin Türk futbolu içerisinde yaşanan gerginlik ve şiddet olaylarının rahatsızlık veren boyutlara ulatığını belirten dernek, Fenerbahçe'ye karşı yapılan saldırıların da normalleştirildiği iddiasında bulunarak yaşanan olaylara sert tepki gösterdi. 
İşte 1907 Fenerbahçe Derneği'nin yayınladığı bildiri; 
Türk Sporu'nun istenmeyen yüzü, yine Trabzon'da, bu kez geçtiğimiz Pazar akşamı 1461 Trabzon maçında kendini göstermiştir. Bir futbol müsabakasına, sporun tamamen dışında, pek çok ve bir o kadar da faydasız, sığ anlam yüklenmiş; günler öncesinden başlatılan planlı gerginlik, bazı çevrelerin alıştığı, bizim ise asla alışmayı reddettiğimiz sonuçları beraberinde getirmiştir. 
Yayıncı kuruluş, yorumcu ve spikerinin taraflı yorumları, maç esnasında gelişen olaylara kendince mazeret üreten, haklı göstermeye çalışan ve kamuoyunun haklı tepkisini çekmiştir. Gerginliği körükleyen tavrı ile Sporcularımız ve teknik direktörümüz, milyonların gözü önünde sözlü ve fiziksel saldırıya maruz kalmıştır. Hiçbir kurum ya da kuruluş yaşananları normal karşılamamızı ve organizasyon karşısında sessiz kalmamızı beklememelidir.

Bu Fenerbahçe Spor Kulübü Türkiye'nin değeridir; bu değer taş atarak veya dil uzatarak erişilemeyecek denli yücedir, büyüktür... Öte yandan, tribünlerin tahrik odaklı tutumları görmezden gelinirken, futbolcumuzun, sahalarda pek çok emsali olan gol sevinci, tribün baskısıyla cezalandırılmış; tribün ve şehir baskısı çifte standart olarak ortaya çıkmıştır. Bu basit ancak kabul edilemez örnek, tribün terörünün büyümesinden duyulan endişenin açık bir kanıtıdır. 
Halihazırda yürürlükte bulunan 6222 sayılı yasanın, spor müsabakaları vesilesiyle, insan hayatına kast edilen bu gibi durumlarda yok sayılması, şiddetin meşrulaşmasına imkan tanımakta adeta bu durumu körüklemektedir. Kaldı ki bugün bir kulübün internet sitesinde yayınlanan açıklama, içeriği itibariyle, izah ettiğimiz ve oldukça vahim olduğuna dikkat çektiğimiz zihniyeti çok net bir şekilde ortaya koymaktadır.

Bu vahim ve tekrarlanan -önlem alınmazsa Trabzonda oynanacak ilk Fenerbahçe müsabakasında yeniden tekrarlanacak - olaylar karşısında henüz bir kovuşturma açıldığı bilgisine rastlanılmaması büyük üzüntü sebebidir. Mağduriyetin an itibariyle Fenerbahçe yönelimli olması, bu durumun olağan görülmesine veya gösterilmeye çalışılmasına neden olmamalı; şiddetin normalleşmesine zemin hazırlanmamalı, buna izin ve imkan verilmemelidir. Bu nedenle her bir bireye, başta yayıncı kuruluşlar olmak üzere özellikle de spor medyasına çok önemli, hayati görevler düştüğünü inatla vurgulamak isteriz. 
1907 Fenerbahçe Derneği olarak, Pazar akşamı yaşanan elim olaylara dikkat çekerek, bu bağlamda konuyu, renklerin dışına taşıyarak, herkesi sorumluluklarını yerine getirmeye davet ediyoruz. 
1907 FENERBAHÇE DERNEĞİ 
  

 