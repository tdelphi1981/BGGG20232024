Ankaragücü yönetiminden son hamle
Ankaragücü Kulübü Yönetimi, transfer yasağını kaldırmak için çalışmalarını sürdürürken, kulüp başkanı Mehmet Yiğiner yarın Türkiye Futbol Federasyonu (TFF) yetkilileriyle görüşecek.
Sabah 07.00 uçağıyla İstanbul'a gidecek Yiğiner'in, TFF yetkililerine transfer yasağının kaldırılması konusunda bir araya geleceği ve yetkililere yeni bir teklifte bulunacağı öğrenildi. Yiğiner'in, İngiliz oyuncu Vassell dışındaki alacağı bulunan diğer tüm futbolculara alacaklarını ödemek kaydıyla transfer yasağının kaldırılmasını talep edeceği ifade edildi.

-Yönetimden 3 istifa-

Bu arada bu akşam yapılan yönetim kurulu toplantısında 3 ismin istifa ettiği bildirildi.

Ankaragücü Kulübü Basın Sözcüsü Fatih Mert, istifalarla ilgili olarak AA muhabirinin sorularını yanıtlarken, istifa kararı alan Atillü Süslü, Bekir Çakan ve Abdullah Karaata'dan yönetime şu ana kadar herhangi yazılı bir talep gelmediğini söyledi.

Atilla Süslü ise yönetimden istifa ettiğini ve bu akşam yapılan yönetim kurulu toplantısına katılmadığını vurgulayarak, istifa kararıyla ilgili geniş açıklamayı, birkaç gün içerisinde yapacağını söyledi.