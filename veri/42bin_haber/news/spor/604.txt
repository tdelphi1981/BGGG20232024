Euroleague'de haftanın açılışı Beşiktaş'tan
Beşiktaş Basketbol Takımı, THY Avrupa Ligi (D) Grubu 5. maçında bugün deplasmanda Litvanya temsilcisi Lietuvos Rytas ile karşılaşacak.Başkent Vilnius'taki Siemens Arena'da oynanacak karşılaşma saat 19.30'da başlayacak.

Grubundaki son 2 maçını yitiren Beşiktaş, Lietuvos Rytas deplasmanında galip gelip, çıkışa geçmeyi hedefliyor. Gruba Patrizan mt:s ve Brose Baskets galibiyetleriyle iyi bir başlangıç yapan siyah-beyazlılar, daha sonra İspanya deplasmanında Barcelona Regal'e ve İstanbul'da CSKA Moskova'ya mağlup oldu. Kara Kartallar, 2 galibiyet, 2 mağlubiyetle 6 takımlı grupta 3. sırada yer alıyor. Beşiktaş'ın rakibi Lietuvos Rytas ise oynadığı 4 maçta sadece 1 galibiyet aldı. Litvanya ekibi, topladığı 5 puan ve averajla grupta 4. sırada bulunuyor. Lietuvos Rytas, grupta Barcelona Regal, CSKA Moskova ve Brose Baskets maçlarını kaybederken, sadece evinde oynadığı Partizan mt:s karşılaşmasını kazandı.

Öte yandan, grupta oynanan 4 maç sonunda Beşiktaş'ın en skorer oyuncusu, maç başına 17 sayı ortalamasıyla Curtis Jerrells oldu. Lietuvos Rytas'ta ise Renaldas Seibutus 16.3 sayı ortalamasıyla takımının en skorer ismi olarak dikkati çekti. Lietuvos Rytas, 24 takımın yer aldığı THY Avrupa Ligi'nin en az sayı kaydeden takımı (269, maç başı 67.3 ortalama) olarak dikkati çekti. Beşiktaş ise 4 maçta attığı 285 sayıyla, bu alanda 19. sırada bulunuyor.

Bu arada, (D) Grubu'nun diğer maçlarında yarın CSKA Moskova-Barcelona Regal, 9 Kasım Cuma günü ise Partizan mt:s-Brose Baskets takımları karşı karşıya gelecek.

puan durumu

(D) Grubu'nda geride kalan 4 maçın ardından oluşan puan durumu şöyle:

Takımlar O G M A Y P Av.
----------------------------------------------------
1-Barcelona Regal 4 4 0 296 251 8 45
2-CSKA Moskova 4 4 0 312 269 8 43
3-Beşiktaş 4 2 2 285 293 6 -8
4-Lietuvos Rytas 4 1 3 269 287 5 -18
5-Brose Baskets 4 1 3 282 312 5 -30
6-Partizan mt:s 4 0 4 279 311 4 -32