Fenerbahçe zirveye tutundu
 
 Fenerbahçe, ligde 45 yıldır yenilmediği Mersin İdmanyurdu'nu deplasmanda 1-0'la geçti.
 
 Spor Toto Süper Lig'de zirve mücadelesi veren Fenerbahçe, alt sıralardan kurtulmak isteyen Mersin İdmanyurdu'na konuk oldu. Sarı-lacivertliler çekinerek gittiği zorlu deplasmandan 1-0'lık galibiyetle ayrıldı.
 
 Maçın ilk dakikaları orta saha mücadelesi şeklinde geçti. Fenerbahçe zaman zaman rakip kalede etkili olsa da, Mersin defansını geçemedi. Maçın ilk kritik pozisyonu ise 23. dakikada yaşandı. Sow'un uzaktan vuruşunda kaleci Bilic kalesinde devleşti.
 
 32'inci dakikada bu kez sahneye Emre çıktı. Tecrübeli oyuncunun altıpas ön çizgisi üzerinden sert vuruşunda kaleci Bilic, bir kez daha gole izin vermedi.
 
 Fenerbahçe golü ararken ev sahibi ekip ise ilk yarıda daha çok savunmayı düşünen bir futbol sergiledi. Bu düşüncesinde de ilk yarının son dakikasına kadar başarılı oldu. 45'te Emre'nin cezasahası dışından sert vuruşunda kaleci Bilic topu çeldi; ancak top Webo'nun önünde kaldı. Golcü oyuncunun aşırtma vuruşunda top Mersin İdmanyurdu fileleriyle buluştu. Fenerbahçe 45'te 1-0 öne geçerken Kamerunlu oyuncu sarı-lacivertli formasıyla çıktığı 2. maçında 2. golünü kaydetti.
 
 İkinci yarıda da Fenerbahçe üstünlüğü vardı; ancak sarı-lacivertliler Webo ve Sow'la net fırsatlardan yararlanamadı. Meireles ise 89'uncu dakikada gördüğü sarı kartla cezalı duruma düştü. Portekizli oyuncu Trabzonspor maçında forma giyemeyecek.
 
 İkinci yarının büyük bölümü durgun geçerken maçta 1-0 Fenerbahçe'nin üstünlüğüyle sona erdi.
 
 Fenerbahçe, 45 yıldır yenilmediği Mersin İdmanyurdu'nu deplasmanından 3 puanla ayrıldı puanını 34'e çıkararak zirveyle arasındaki puan farkını korudu. Mersin İdmanyurdu ise 20 puanda ve puan tabelasının alt sıralarında kaldı. 
 LigTV