"Vettel zirvede değil"
Red Bull takım patronu Christian Horner, Sebastian Vettel'in, üst üste üç kez dünya şampiyonu olmasına rağmen, kariyerinde hala en iyi noktaya ulaşmadığını ifade etti.
Vettel, Formula 1 tarihinin art arda üç dünya şampiyonluğu kazanan en genç pilotu oldu. 25 yaşındaki Alman pilot, bu başarısıyla üst üste üç şampiyonluk yaşayan Juan Manuel Fangio ve Michael Schumacher'e ortak oldu. 
7 dünya şampiyonluğunun sahibi olan Schumacher'in rekorlarına ulaşmanın zor olacağını kabul eden Horner, buna rağmen Vettel'in de henüz kariyerinin zirvesine çıkmadığını söyledi. 
Horner, "91 grand prix zaferini egale edecek bir pilot görmek zor. Sebastian henüz 25 yaşında, üç dünya şampiyonluğu, 101 grand prix'de 26 galibiyeti, 40'dan fazla podyumu, 34 pole pozisyonu var. Şu ana dek kaydedeğer bir kariyere sahip" diye konuştu. 
Horner, "Seb bir pilot olarak gelişimine devam edecek ve daha iyi olacak. Henüz ondan en iyisini görmedik" ifadelerini kullandı. 
Formula 1'in bugün, 15 yıl öncesine göre daha farklı olduğunu söyleyen Horner, "Herkesin aynı lastikleri kullanması, aynı test süresi ve sınırlı motorlar açısından çok daha eşit şartlar sözkonusu. Sebastian'ın gelecekteki kapasitesini ancak zaman gösterecektir. Fakat heyecan verici olan, onun daha en iyi seviyesini görmemiş olmamız" şeklinde konuştu. 
Red Bull'un, en zorlu sezonlarından birini geçirdiği 2012 sezonunun ardından rakiplerinin önünde kalabilmek için gelecek sene kendini geliştirmek zorunda olduğunu söyleyen Horner, "Son üç yılın her birinden çıkardığımız dersleri hayata geçireceğiz, bunları gelecek yıl uygulamaya çalışacağız" dedi. 
Çok zorlu rakiplere karşı mücadele ettiklerini kaydeden Horner, "Kış sezonunda uyumayacaklar, biz de kendimizi geliştirmek zorunda olacağız. İşler gittikçe kolaylaşmıyor, tersine zorlaşıyor" değerlendirmesinde bulundu. 
  
 