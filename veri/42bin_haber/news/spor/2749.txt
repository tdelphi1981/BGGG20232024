"PTT 1. Lig'in değeri ve ilgisi artacak"
PTT 1. Lig'de teknik direktör arayışlarını sürdüren Çaykur Rizespor'un Kulüp Başkanı Metin Kalkavan, Mustafa Denizli'nin Çaykur Rizespor'un başına gelmesinin PTT 1. Lig'in değerini ve ilgisini artıracağını söyledi.Kalkavan, gazetecilere yaptığı açıklamada, Mustafa Denizli ile 10 gündür temas halinde olduklarını belirterek, Temas var ama henüz sonuç yok. Bu yüzden sonucu beklemek lazım. İnşallah kısa sürede bitireceğiz. Bu tip şeyler pat diye olmuyor. Denizli çok büyük bir hoca. Zaten biz kendisine sadece hoca diye bakmıyoruz. Bu çok farklı bir projedir. Mustafa Denizli'nin Çaykur Rizespor'un başına gelmesi PTT 1. Lig'in değerini ve ilgisini artıracak dedi.

Mustafa Denizli'nin bu sezon kendisine gelen teklifler konusunda görüşme bile yapmadığını öne süren Kalkavan, Hocamız bizi kırmadı, görüşmelerimiz devam ettiğinden bitti diyemiyoruz. Ancak çok büyük mesafe katettik ve son aşamaya geldik. Görüşmelerle ilgili fazla detay vermek istemiyorum. Birkaç gün içinde bu büyük transferi bitirmeye çalışacağız ve ikinci yarı için göreve gelecek. Sayın Denizli hem Çaykur Rizespor tarihinin hem de 1. Lig'in en önemli transferi olacak diye konuştu.

Kalkavan, ligde ilk yarının son haftasında 1461 Trabzonspor ile deplasmanda karşılaşacaklarını, bu maçta Bucaspor maçında olduğu gibi Mehmet Ali Karaca'nın teknik direktör olarak takımın başında sahaya çıkacağını vurguladı.

Lig'de üst üste 6 maçta 3 yenilgi 3 beraberlik aldıktan sonra Bucaspor'u mağlup etmenin mutluluğunu yaşadıklarını kaydeden Kalkavan, şunları söyledi:

Dönüşümüz iyi oldu. Derin bir oh çektik ve ligde üst sıralara tutunduk. Devreye en az kayıpla girmeye çalışıyoruz. Başımıza bir takımın başına gelmeyecek şeyler geldi, çok sayıda eksik oyuncumuz var. Bu kadar eksikle çıktığımız bir maçta ancak bu kadar olurdu. Oyuncularımız Bucaspor maçında çok iyi mücadele etti. Bilhassa orta saha elemanlarımız çok iyiydi. Bizim için dönüm noktası bir maçı kazandık.