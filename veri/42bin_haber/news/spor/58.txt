Yok böyle sevgi
F.Bahçe Ülkerli basketçiler, Siirt'te otobüsten inip kentte halkın arasına karıştı. Siirt halkı da onları bağrına bastı
 Anadolu'da basketbolu sevdirmek için yola çıkan F.Bahçe Ülker'in sosyal sorumluluk projesi, Siirt'te büyük bir coşkuya dönüştü. Sarı-Lacivertliler, Siirt Havaalanı'nda Polis Gücü Genç Takımı oyuncuları ve ilköğretim öğrencileri tarafından pankartlar, tezahüratlar ve çiçeklerle karşılandı. Sevgi çığ gibiydi.
 BÜRYAN KEBABI ZİYAFETİ
 POLİS eskortu eşliğinde kent merkezine geçen F.Bahçe Ülker, kendilerine gösterilen ilgiyi karşılıksız bırakmadı, Güres Caddesi'nde otobüsten inerek Siirtlilerle bütünleşti. 
 SARI-Lacivertli kafile, Siirt halkına imza dağıttı, bol bol fotoğraf çektirdi. F.Bahçeliler, kent merkezindeki bir lokantada meşhur Büryan Kebabı da yedi.
 Ver parayı Nihat Bey
 Başkan Aziz Yıldırım, Öğretmen Evi'nde basketbolcularla bir araya geldiği sırada bir çocuğa bahşiş vermek istedi. Ancak üzerinde para yoktu. Eski başkanvekili Nihat Özdemir'e 'Ver parayı Nihat Bey' diye espri yaptı. Yıldırım, Özdemir'in verdiği 100 lirayı çocuklara dağıttı. Bir grup çocuk ise Siirt'e halı saha istedi. Özdemir de Siirtli çocuklara halı saha yapma sözü verdi.
 PIANIGIANI ŞAŞTI
 Başkan Aziz Yıldırım, F.Bahçe Ülker'in koçu Simone Pianigiani ile de bir süre sohbet etti. Avrupa'nın en iyi koçu seçilen İtalyan antrenör, gördüğü ilgiye şaşırdığını söyledi. Sohbete AKŞAM yazarı Alaattin Metin de katıldı.