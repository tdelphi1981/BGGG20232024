Sivasspor nefes aldı
Spor Toto Süper Lig'in 25. haftasında Sivasspor evinde Medical Park Antalyaspor'u ağırladı. Yiğidolar maçı 2-1 kazanarak rahat bir nefes aldı.
Maça iki takım da çok hızlı başlarken ilk yarıda tempo tavan yaptı. Dakikalar 13'ü gösterirken Erman'ın kullandığı kornerde kafayı iyi vuran Rajnoch, Sivasspor'u 1-0 öne geçirdi. Golün şokunu çabuk atlatan Antalyaspor, üst üste ataklarla Sivasspor kalesini bunalttı. Konuk takımını aradığı gol ise 29. dakikada geldi. Bir anda şimşek gibi ceza sahasına giren Diarra, düzgün bir vuruşla skoru 1-1'e getirdi. 
Eşitlikle geçilen ilk ayrının ardından 2. yarıda da tempo düşmedi. İki takım da galibiyet golü için yüklenirken, beklenen gol Sivas'tan geldi. 60. dakikada frikik atışının başına geçen Erman'ın vuruşunda baraja da çarpan top ağlarla buluştu.  
İlerleyen dakikalarda farkı açma şansları yakalayan Yiğidolar'da özellikle Eneramo'nun etkili oyunu, Antalya savunmasına zor anlar yaşattı. Antalyaspor ise sonradan oyuna giren Ömer Şişmanoğlu'yla beraberlik golü arasa da 90 dakika sonunda gülen taraf 2-1'le Sivasspor oldu. 
Bu sonuçla Sivasspor 32 puana yükselirken, Antalyaspor 37 puanda kaldı.