Millilerden dört madalya
Güreşte 31. Uluslararası Vehbi Emre Grekoromen 1. Golden Grand Prix Turnuvası'nın ikinci gününde, Türkiye 2 altın ve 2 bronz madalya kazandı.Turnuvanın son gününde Şeref Tüfenk ve Cenk İldem altın, Mevlüt Arık ve Ahmet Taçyıldız ise bronz madalyaya ulaştı.

Ahmet Cömert Spor Salonu'nda düzenlenen turnuvanın son gününde milli güreşçi Şeref Tüfenk, 74 kilo finalinde mindere çıktı. Belaruslu rakibi Kilou Kazbek ile altın madalya mücadelesine giren Şeref Tüfenk, ilk devreyi 1-0 kaybetti. İkinci devreyi 1-0 kazanan milli güreşçi, son devreyi de 3-2 önde tamamlayarak, altın madalyanın sahibi oldu.

96 kiloda Rus Rustam Totrov ile karşılaşan Cenk İldem, mücadeleyi 2-0 kazandı ve Türkiye'ye günün ikinci, turnuvanın ise dördüncü altın madalyasını kazandırdı.

Turnuvada 60 kilo bronz madalya mücadelesinde Uğur Tüfenk ile karşılaşan Mevlüt Arık, karşılaşmayı 2-0 kazandı ve bronz madalya elde etti. Uğur Tüfenk ise turnuvayı 5. bitirdi.

Bronz madalya için 96 kiloda mindere çıkan Ahmet Taçyıldız, Rus rakibi Vitaly Rogain'i 2-0 yendi ve üçüncü oldu. İlker Genel ise 96 kiloda Gürcü rakibi Mikheil Kajaia'ya 2-1 mağlup oldu ve turnuvayı 5. tamamladı.

31. Uluslararası Vehbi Emre Grekoromen Turnuvası'nın ikinci gününde madalya alan sporcular ve dereceleri şöyle:
60 kilo:
1- Pavel Saleev (Rusya)
2- Sanal Semenov (Rusya)
3- Daulet Absalimov (Kazakistan)
3- Mevlüt Arık (Türkiye)

74 kilo:
1- Şeref Tüfenk (Türkiye)
2- Kilou Kazbek (Belarus)
3- Anton Khomenko (Rusya)
3- Niyamaddin İbrahimov (Azerbaycan)

96 kilo:
1- Cenk İldem (Türkiye)
2- Rustam Totrov (Rusya)
3- Ahmet Taçyıldız (Türkiye)
3- Mikheil Kajaia (Gürcistan)

Madalya töreni
Turnuva sonrasında yapılan törenle, dereceye giren sporcular madalyalarını aldı.
Türkiye Güreş Federasyonu (TGF) Başkanı Hamza Yerlikaya, Ak Parti İstanbul Milletvekili ve eski TGF Başkanı Osman Aşkın Bak ve turnuva sponsorlarından Bahçelievler Belediyesi Başkanı ve TGF Yönetim Kurulu Üyesi Osman Develioğlu ile bazı yetkililerin madalya verdiği tören sırasında, salondaki sporcular ve izleyiciler büyük coşku yaşadı.