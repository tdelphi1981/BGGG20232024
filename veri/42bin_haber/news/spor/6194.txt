İşitme engelliler güreş şampiyonası başladı
Türkiye İşitme Engelliler Spor Federasyonu'nca düzenlenen İşitme Engelliler Türkiye Güreş Şampiyonası, Kahramanmaraş'ta başladı.Federasyon Başkanı Osman Arslan, şampiyonanın açılış töreninde yaptığı konuşmada, Türkiye'nin dört bir köşesinden gelen ve bayrağı daha da yükseklere çıkarmak için çalışan sporculara teşekkür etti.

Kahramanmaraş'ın güreş branşının vatanı sayılacak şehirlerden biri olduğuna işaret eden Arslan, şunları kaydetti:

Şampiyonlar çıkaran Kahramanmaraş'a güreş şampiyonası yakışıyor. Özellikle kulüplerimizin olduğu ve işitme engelliler sporculara destek olan illeri bu tür organizasyonlarla desteklemeye çalışıyoruz. Bugün buraya rekor bir sporcu katılımı oldu. Bu da bizleri mutlu etti.

Vali Yardımcısı Dr. Erkan Bulgan ise, böylesi güzel bir etkinliğe evsahipliği yapmaktan gurur duyduklarını ifade etti. Bulgan, bundan sonra yapılacak organizasyonlara da aday olduklarını vurguladı.

Gençlik Hizmetleri ve Spor İl Müdürü Ali İhsan Kabakçı da, geçmişte bir çok şampiyon yetiştiren Kahramanmaraş'ın bundan sonra da yeni şampiyonlar yetiştireceğine inancının tam olduğunu dile getirdi.
Konuşmaların ardından şampiyonanın düzenlenmesinde emeği geçenlere plaketleri takdim edildi.

Büyükler ve yıldızlar kategorisinde gerçekleştirilen ve 7 sıklet üzerinde yapılan şampiyonaya 25 ilden yaklaşık 250 sporcu katılıyor. Serbest ve grekoromen stilde düzenlenen müsabakalar yarın sona erecek.
Şampiyonanın açılışına, Türkiye İşitme Engelliler Spor Federasyonu Koordinatörü, Avrupa ve dünya şampiyonu, olimpiyat ikincisi güreşçi Şeref Eroğlu da katıldı.