Hadi Türkmen son yolcuğuna uğurlandı
Bursa'da geçirdiği kalp krizi sonucu yaşamını yitiren Türkiye Futbol Federasyonu eski Başkanvekili ve Fenerbahçe eski Yönetim Kurulu Üyesi Hadi Türkmen, son yolculuğuna uğurlandı.Yakınları ve sevenlerinin yanı sıra TFF 1'inci Başkanvekili Ufuk Özerten, Bursasporlu eski futbolcu Selim Özer, Devlet eski Bakanı Şükrü Erdem dışında spor ve siyaset dünyasından kimsenin katılmaması dikkat çekti. Çok fazla çelengin gönderildiği cenaze töreninde Fenerbahçe Spor Kulübü eski Başkanı Ali Şen'in 'Allan mekanını cennet etsin. Yürekten başsağlığı diliyorum' notu dikkat çekti. 

Bursa'da İpekiş Fabrikası'nda emekli olan Türkiye Futbol Federasyonu eski Başkanvekili ve Fenerbahçe eski Yönetim Kurulu Üyesi olan Hadi Türkmen, önceki gün geçirdiği kalp krizi sonrası yaşamını yitirdi. Türkmen, bugün Ulucamii'de öğle vakti kılınan cenaze namazı sonrası Mudanya'daki aile kabristanlığına defnedildi. Eşi Sündüz, oğlu Hakan, kızı Hayal Türkmen'in taziyeleri kabul ettiği cenaze töreninde TFF 1'inci Başkanvekili Ufuk Özerten, Bursasporlu eski futbolcu Selim Özer'in yanı sıra çok sayıda yakını ile seveni katıldı. Cenazeye Fenerbahçe Spor Kulübü eski Başkanı Ali Şen, TOBB Başkanı Rifat Hisarcıklıoğlu, Galatasaray Spor Kulübü, Türkiye Spor Yazarları Derneği, Aziz Yıldırım Fenerbahçe Spor Kulubü, İpekiş Mensucat Türk A.Ş., Trabzonspor Kulübü Başkanı Sadri Şener, Trabzonspor Kulübü, Mehmet Ali Yılmaz, Bedrettin Dalan, Mustafa Sarıgül, Beşiktaş Spor Kulübü Yönetim Kurulu Fikret Orman, Türkiye Futbol Federasyonu, İTO Başkanı Murat Yalçıntaş, Haluk Ulusoy, Halit Kıvanç ve ailesi, Levent Kızıl ve Bursaspor Kulübü'nün yanı sıra çok sayıda kişi ve kuruluş çelenk gönderdi. Fenerbahçe Spor Kulübü eski Başkanı Ali Şen'in gönderdiği çelenkte yazılı 'Allan mekanını cennet etsin. Yürekten başsağlığı diliyorum' notu dikkat çekti. 

'HER ŞEYİMİ KAYBETTİM' 

Hadi Türkmen'in eşi Sündüz Türkmen çok üzüntülü olduğunu belirterek, "Ne söyleyeyim bilmiyorum. Ben herşeyimi kaybettim. Çok huzurluydu, mutluydu, uzun zamandır çok çekti ama elimizden geleni yapmamıza rağmen maalesef daha fazla olmadı. Yapabilecek çok şey yoktu. Benim için eşten öteydi. Hem annem, hem babam, hem kardeşim, hem arkadaşım, hem dostumdu, herşeyimdi. Herşeyimi kaybettim" dedi. 

'DOSTUM OLDUĞU İÇİN GELDİM' 

TFF 1'inci Başkanvekili Ufuk Özerten ise, Hadi Türkmen'in çok yakın dostu olduğunu hatırlatarak, "Hayata bağlı, en kötü gününde bile yüzündeki gülümsemesi eksik olmayan spor ve futbol aşığı mesai arkadaşımızdı. Çok iyi dostumuzdu. Mekanı cennet olsun. Tüm futbol ailesinin ve Türkmen ailesinin başı sağolsun" diye konuştu. 'Spor ve siyaset dünyasından çok fazla katılım olmamasını nasıl değerlendiriyorsunuz' sorusuna ise Özerten, "Allah rızası için, dostum olduğu için buraya geldim. Cenazede bunları konuşmak çok doğru değil" diye yanıt verdi. 

Şeker hastalığı nedeniyle önceki yıllarda bacakları kesilen Türkmen, Ampute Milli Takımı'nın oluşumuna da büyük destek vermişti.