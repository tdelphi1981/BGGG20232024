Nadal'ın önceliği kazanmak değil
İspanyol tenisçi Rafael Nadal, iyileşme süreci tamamlanıncaya kadar kazanmaya odaklanmayacağını açıkladı. 
Erkekler dünya sıralamasının 5'inci basamağındaki İspanyol tenisçi Rafael Nadal, sol dizinden geçirdiği ameliyatın ardından korta döneceği 4-10 Şubat tarihlerinde düzenlenecek Şili Açık öncesinde düzenlenen basın toplantısında, iyileşme sürecindeki 8 ay boyunca kazanmaya odaklanmayacağını söyledi.

Kariyerinin en uzun sakatlığını yaşayan Nadal, dizinin "kabul edilebilir düzeye" gelmesinin, alacağı sonuçlardan daha önemli olduğunu belirterek, "Yarışmadan geçen 6 aydan fazla sürenin ardından 1 numara olarak dönmeyi beklemiyorum. Hedefim, her hafta durumuma bakarak ilerlemek ve her maçta elimden gelenin en iyisini yapmak" dedi.

11 "grand slam" şampiyonluğu bulunan Nadal ayrıca 11 Şubat'taki Brezilya Açık ve 25 Şubat'ta yapılacak Meksika Açık turnuvalarına da katılacağı bilgisini verdi.

26 yaşındaki Nadal, 2012'nin Haziran ayında Wimbledon'ın ikinci turunda Lukas Rosol'e kaybettiği maçtan sonra kortlardan uzak kalmıştı.