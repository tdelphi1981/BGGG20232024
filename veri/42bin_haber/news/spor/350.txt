"Galibiyete katkı vermek güzeldi"
TB2Lde 2 galibiyetle on ikinci sırada bulunan Finalsporun oyun kurucusu Mustafa Güçyetmez beşinci haftanın en skorer Türk oyuncusu oldu.
Ligin beşinci haftasında 6 puanlı Bandırma Kırmızıyı konuk eden Finalspor, rakibini 79-72 mağlup ederek önemli bir galibiyete imza attı. Bu maçta ligin en tecrübeli oyuncuları arasında yer alan Mustafa Güçyetmez, rakip potaya 21 sayı bırakarak takımının galibiyetinde önemli rol oynadı. 
Tofaş altyapısından yetişen 1980 doğumlu oyuncu Erkekler İkinci Liginde birçok takımda forma giyerken bu ligdeki tecrübesi ile de oynadığı takımlara katkı veriyor. Bu yıl ligin çok zorlu geçeceğine değinen Mustafa Güçyetmez; İki yabancılı sistemle lig diğer sezonlara oranla bu yıl daha farklı başladı. Her takım her takımı yenebilecek güçte ve sonuçları önceden tahmin etmeniz imkansız. Maçta iki yabancı oyuncunun performanslarına eşlik edecek bir yada iki Türk oyuncu çıkarabilen takımlar büyük avantaj sağlıyorlar. Mücadelede heyecan düzeyinin arttığını da düşünüyorum ama dürüst olmak gerekirse biz Türk oyuncuların işleri de biraz zorlaştı dedi. 
Bandırma Kırmızı ile oynayacakları maç için yaptıkları hazırlıkların hepsini sahada uyguladıklarına da değinen tecrübeli oyun kurucu, Zor bir maç olacağını biliyorduk. Bandırma Kırmızı genç bir takım ama potansiyelli ve iyi oyunculara sahip. Bu maçı kazanmak için ribaundlarda üstünlük kurmayı, hızlı hücumlardan skor bularak, topu iyi paylaşmayı ve böyle bir strateji içinde oymayı planlamıştık. İyi motive olduk ve belirlediğimiz düzeni saha içinde iyi uygulayarak kazandık. Önemli bir galibiyetti ve bunu elde ederken benim de skora katkı vermiş olmam güzeldi diye konuştu.