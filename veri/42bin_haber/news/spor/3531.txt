Orel Oral federasyona sitemle veda etti
Orel Oral, Dünya Kısa Kulvar Yüzme Şampiyonası'nın ardından milli takımı bıraktığını, artık sadece masterlarda yüzmek istediğini söyledi.
Orel Oral, yaptığı açıklamada, bundan sonra hobi olarak yüzeceğini belirterek, Artık Milli Takım'da yüzmeyeceğim. Sadece masterlarda yüzmek ve antrenörlük yapmak istiyorum dedi. ABD'de 2004 yılında yapılan Dünya Kısa Kulvar Yüzme Şampiyonası'nda 100 metre bireysel karışıkta final yüzen ve İstanbul'daki şampiyonada 2 dünya rekoru kıran Ryan Lochte'nin 5'inci olduğu finalde dünya 8'inciliğini elde eden Oral, Derya Büyükuncu'nun ardından bu organizasyonda final gören ikinci Türk yüzücü olduktan sonra gerekli desteği göremediği için yüzmeyi bırakma kararı aldığını anlattı. ABD'de okuduğu üniversiteden 2004 yılının Mayıs ayında mezun olan 1979 doğumlu Oral, Mezun olunca antrenörlük yapmaya başladım. İki işte birden çalışıyordum. Sponsor aradım, o zamanki federasyondan yardım istedim. Ancak gerekli desteği bulamayınca mecburen ve üzülerek yüzmeyi bıraktım diye konuştu.

Mehmet Atalay'a verdiğim sözü tutamadım
2004 yılında Dünya Kısa Kulvar Şampiyonası'nın ardından 2 hafta havuza dahi girmediğini kaydeden Orel Oral, Telefonum çaldı, Türkiye'den dönemin Gençlik ve Spor Genel Müdürü Mehmet Atalay aradı. 'Ben yüzmeyi bıraktım' dedim. 'Hayır bırakmak yok, Avrupa Şampiyonası'na gideceksin' dedi. Hiç havuza girmemiştim, yarışa 3 hafta vardı. Öyle yarışa gittik dedi. Viyana'da 2004 yılının Aralık ayında yapılan Avrupa Kısa Kulvar Yüzme Şampiyonası'nda yarı final yüzen, ancak finale kalamayan Orel Oral, Mehmet Atalay'a verdiği sözü tutamadığı için üzgün olduğunu belirtti. Milli yüzücü, şunları söyledi: Mehmet Atalay'a 'Bir final daha yüzüp öyle bırakacağım' demiştim. 'İçinde ne kaldı' derseniz, Mehmet Bey'e verdiğim sözü tutamadığım için üzgünüm. Çünkü beni Türkiye'ye göre geç bir saatte arayıp, tebrik etmişti. İnanın, beni daha çok mutlu eden bir şey olmamıştı. Vefa önemli bir şey. Kaç tane branş ve sporcu var. O koltukta oturan biri bunun değerini bilip sizi arıyor. Bunlar eskiden olmuyordu.
 
Orel Oral, 2004'den sonra eskisi gibi çalışmadığını vurgulayarak, şöyle devam etti: Maddi destek bazı şeyleri çözer ama manevi desteğin de olması çok önemli. Siz 11-12 ay çalışıyorsunuz, büyük emek harcıyorsunuz. Birinin gelip 'Tebrik ederim, çok güzel yüzüyorsunuz. Başarılı olamasanız bile çok büyük efor harcıyorsunuz, bunun farkındayız' demesi, sporcuyu teşvik eder. Zamanında bunlar olmadı. Bunlar olmayınca düş kırıklığı oldu. Ben geç gelişen bir sporcuydum. İlk defa 2000'de dünya şampiyonasında yarı final yüzmüştüm. 20 yaşından sonra 24-25 yaşına kadar her sene derece geliştirdim. 25 yaşından sonra da eskisi gibi çalışsaydım, daha da geliştirirdim. Ancak 2004'ten sonra 6 ay yüzdüm, 6 ay yüzmedim, profesyonel çalışmadım. 2008'den sonra 2-3 ay yüzüp yarışlara giriyordum. Destek verilseydi, profesyonel olarak çalışmaya devam eder ve Avrupa Şampiyonası'nda madalya alırdım.

Fenerbahçe'den daha fazla destek gördüm
Fenerbahçe Kulübü'nün kendisini her zaman desteklediğini dile getiren Orel Oral, Fenerbahçe Kulübü beni dönemin federasyonundan daha çok destekledi. Aziz Yıldırım'a teşekkür etmek lazım. Çünkü benim gibi bir çok sporcuya imkan sağladı. Bir çok gencin bazı hayallerinin olmasını sağladı. Yeri geldi, milli takım için ABD'den Avrupa Şampiyonası'na giderken uçak biletimi Fenerbahçe Kulübü karşıladı diye konuştu. Milli takıma ABD'den direkt geçtiği için dönemin federasyonunun uçak biletini karşılamadığını anlatan milli yüzücü, şunları kaydetti: O zaman Fenerbahçe Kulübü'ne 'Buradaki antrenörümüzü de götürür müsünüz' dedim. 'Tamam' dediler, ama bunu o zamanki milli takımın teknik kuruluna kabul ettiremedim, istemediler. 'Türkiye devletinden bir lira çıkmayacak. Her şeyini Fenerbahçe karşılayacak' dedim, olmadı. Mehmet Atalay, 'bir problem olduğu zaman ara' demişti. Aradım kendisini ve Atalay'ı devreye sokarak antrenörümü götürdüm. Böyle şeylerle bizler zamanında soğutulduk. Şimdi baştaki antrenör yurt dışında işlerin nasıl gittiğini biliyor. Federasyon başkanı da eski yüzücü. Şimdiki grup biraz daha sporcuları ön plana çıkardığı için böyle şeylerle karşılaşılmıyor.

Zor günlerinde Aziz Yıldırım'a ABD'den 2 mektup yazdım
Orel Oral, Fenerbahçe Kulübü ve kulüp başkanı Aziz Yıldırım'ın zor günlerden geçtiğini, o zaman Yıldırım'a söz verdiği için Türkiye Kısa Kulvar Yüzme Şampiyonası'nda yüzdüğünü söyledi. Aziz Yıldırım'ın yüzmeye büyük desteği olduğunu aktaran milli sporcu, şöyle devam etti: 12-13 sene önce havuzumuz yoktu. Bugün bir tane 50, bir tane 25 metrelik havuzumuz var. İnşallah başkanın bir tane daha havuz yapma isteği var. Bize bu kadar emeği geçmiş insan, zor bir dönemden geçti. Mahkemesi sürerken, kendisine ABD'den iki tane mektup gönderdim. Bilmiyorum ulaştı mı, okudu mu?. Mektupta 'Fenerbahçe şampiyon oluncaya kadar yüzeceğim' diye yazmıştım. 6-7 senedir ilk defa son 7 ayın beş ayında antrenman yaptım. Sırf Aziz Yıldırım için yüzüyorum. Şube kaptanına söz verdim. Asıl branşım karışık, ancak 'bayrakta da sırtta da görev düşüyorsa yüzeceğim' dedim ve Türkiye Kısa Kulvar Yüzme Şampiyonası'nda yüzdüm.
ABD'de 2004 yılından beri antrenörlük yaptığını vurgulayan Oral, Bu yıl Eylül ayında Türkiye'ye dönüş yaptım ve Fenerbahçe'de antrenörlük yapmaya başladım. Bundan sonra işim antrenörlük, yüzücülük değil. Artık yüzmeyi bıraktım. Ancak Fenerbahçe Kulübü'nden 'Sana ihtiyacımız var' derlerse, kulüp adına yüzmeye devam edebilirim. Fenerbahçe her şeyin üstünde. 'Vefa borcu, sevgi' ne derseniz deyin. Eğer bundan sonra takımın bir bayrak yarışında bile bana ihtiyacı olduğu söylenirse, 1 sene yüzmeyeyim, 3 ay çalışır yapacağımın en iyisin yaparım diyerek sözlerini tamamladı.