Thank you Sir
Gruptan lider olarak çıkmayı garantileyen M.United'ın hocası Sir Alex Ferguson, Aslan için sonucu oldukça önemli olan Cluj maçını, her iki rakibe de saygı için ciddiye alacaklarını söyledi 
 Devler Ligi’nde Galatasaray, Braga’nın konuğu olurken gözümüz Portekiz’de, kulaklarımız ise İngiltere’deki Manchester United-CFR Cluj maçında olacak. Eğer United, Cluj’u yenerse, bizim maçın sonucu ne olursa olsun Aslan gruptan çıkacak. United’ın teknik direktörü Sir Alex Ferguson, üst turu garantilemelerine rağmen mücadeleyi ciddiye alacaklarını söyledi. Hafta sonu Premier Lig’de Manchester City ile oynanacak karşılaşma öncesi bazı oyuncularını dinlendirmeyi planlayan Ferguson, sakatlığını atlatan Nemanja Vidic’le birlikte savunmada Phil Jones ve Chris Smalling’i sahaya süreceğini belirtti. Ferguson, Cluj ve Galatasaray arasındaki ikincilik yarışına saygı duymaları gerektiğinin özellikle altını çizdi.
 
 'EN İYİSİNİ YAPACAĞIZ'
 
 Manchester United’ı mutlaka yenmesi gereken CFR Cluj’da teknik direktör Paulo Sergio, “Elimizden gelenin en iyisini yapacağız” dedi. Rumen ekibinde sakatlar Bakary Sareve ve Ronny forma giyemeyecek.
 
 Fanatik