İstanbul turnuvaya hazır
Tenis Federasyonu Başkanı Uluç, uluslararası kadınlar tenis turnuvası için her anlamda hazır olduklarını söyledi.
 AA muhabirine açıklamada bulunan Türkiye Tenis Federasyonu Başkanı Ayda Uluç, İstanbul'un geçen yıl da organizasyona ev sahipliği yaptığını hatırlatarak, ''Bu her ülkeye nasip olacak bir organizasyon değil. İstanbul gibi bir şehirde bu organizasyonu yapmak çok büyük mutluluk. Devletimizin çok katkısı oldu, minnettarız. Dünya sıralamasındaki ilk 8 tenisçi geldi. Geçen sene çok güzeldi, bu sene daha da güzel olacağını ümit ediyorum. Her şeyiyle hazırız. Sinan Erdem Spor Salonu hazır, oyuncular hazır, organizasyon hazır... Bunun için çok mutluyuz'' dedi.
 Turnuvaya ilgiden memnun olduğunu ve bilet satışlarının iyi gittiğini anlatan Uluç, şunları kaydetti:
 ''Bilet satışlarımız gayet iyi. Kurban Bayramı'na denk gelmesinden  dolayı hem avantaj hem de dezavantajımız var. Anadolu'dan birçok antrenör ve veli İstanbul'a gelip, organizasyonu seyretmek için bilet aldı. Cumartesi ve pazar günü zaten dolu. Fakat hafta içi günleri yavaş yavaş doluyor. Açılış günü ve çarşamba günü yine doluluğa yakınız. Bayram tatili uzun olduğu için İstanbul seyircisi herhalde seyahate ağırlık verdi. Perşembe ve cuma günü için de yine satışlarımız devam ediyor.''
 Geçen yıl organizasyonu ilk kez düzenlemenin heyecanıyla çok büyük emekler sarf ettiklerini anlatan Uluç, kazandıkları tecrübeyle bu yıl daha sistemli çalıştıklarını ifade etti.
  