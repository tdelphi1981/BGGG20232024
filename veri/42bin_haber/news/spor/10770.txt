Dünya şampiyonu oldu, gözünü olimpiyatlara dikti
7. INAS Dünya Kayak Şampiyonası'nda 2 altın, 1 de bronz madalya kazanan Tuba Tekin, olimpiyatlarda da şampiyon olmayı hedefliyor.
Erzurum'da düzenlenen 7. Uluslararası Zihinsel Engelliler Spor Federasyonu (INAS) Dünya Kayak Şampiyonası'nda 2 altın, 1 de bronz madalya kazanan özel sporcu Tuba Tekin, olimpiyatlarda da şampiyon olmayı hedefliyor.

Palandöken Kayak Merkezi'nde yapılan şampiyonada Alp Disiplini Süper G ve küçük slalom kategorisinde altın, Alp Disiplini büyük slalomda ise bronz madalya kazanan Tekin, elde ettiği başarıyla Türkiye kayak tarihinde ilki gerçekleştirdi.

Başarılı sporcu Tekin (21), AA muhabirine yaptığı açıklamada, ilk spora ilkokul 5. sınıfta başladığını, okul seçmelerine katıldığını, Türkiye şampiyonalarında derece elde ettiğini söyledi.
Türkiye genelinde düzenlenen yarışmalarda gösterdiği başarılar sayesinde Kayak Milli Takımı'na seçildiğini anlatan Tekin, Isparta'da yaşıyorum. Davraz'da sürekli kayak yapardım. Kayak çok sevdiğim bir spor. Ben kayak yaparken mutlu oluyorum, kendimi özgür hissediyorum dedi.
7. INAS Dünya Kayak Şampiyonası'nda altın ve bronz madalya kazanmaktan büyük mutluluk duyduğunu anlatan Tekin, Türkiye tarihinde bir ilki gerçekleştirmenin onurunu ve gururunu yaşıyorum. İnşallah bundan sonra da bu başarıları devam ettirerek, ülkemi en iyi şekilde temsil etmek istiyorum diye konuştu.
Aldığı madalyaları Başbakan Recep Tayyip Erdoğan'a hediye etmek istediğini belirten Tekin, Bundan sonra inşallah olimpiyatlarda Türk bayrağını dalgalandırmak istiyorum. Hedefim olimpiyatlarda şampiyon olmak dedi.
Yarışmalara katılırken altın madalya kazanacağından emin olduğunu anlatan Tekin, Şampiyonaya çok iyi hazırlandık, son 3 aydır sürekli kamp yaptık ifadelerini kullandı.

Kayak; başarmaktır, özgürlüktür, mutluluktur

Başarılı sporcu Tekin, şunları kaydetti:
Türkiye tarihine ismini yazdıran bir sporcu olarak, tüm özel arkadaşlarımı, özel sporcuları spor yapmaya, asla vazgeçmemeye bunun sonucunda başarmaya davet ediyorum. Bu şampiyonada bize her türlü desteğini veren Başbakanımıza, Gençlik ve Spor Bakanımıza, Gençlik Hizmetleri Genel Müdürümüze ve federasyon başkanımıza teşekkür ediyorum. Kayak yaparken kendimi çok özgür hissediyorum. Kayak; başarmaktır, özgürlüktür, mutluluktur, sevinçtir. Kayağı ayağıma taktığım zaman kendini özgür hissediyorum.

Herkesin destek olmasını isteyen Tekin, Bu başarıların artması, ülkemizin bizlere sahip çıkmasını istiyorum. Bize imkan verilirse başarabiliriz dedi. Türkiye Özel Sporcular Spor Federasyonu Yönetim Kurulu üyesi Fatih Olgun da tarihi başarılarla dolu Türkiye'yi en iyi şekilde temsil etmekten onur duyduklarını belirterek, Hem sporcularımızla hem de onların elde ettiği başarılarla gurur duyuyoruz. Türk kayak tarihinin ilklerini yaşatmanın onuru yaşıyoruz. Federasyon olarak özel çocuklarımıza spor yaptırmanın, onlara fırsat verildiğinde neler yapabileceklerini ispat etmenin sevincini yaşıyoruz diye konuştu.

Bu madalyalar Türk kayak tarihinde bir ilk

Federasyon olarak bu yılı engelsiz spor yılı ilan ettiklerini vurgulayan Olgun, şöyle devam etti:

Türkiye tarihinde, uluslararası yarışmalarda kayak tarihinde alınmış ilk altın madalya, ilk bronz madalya. Şu ana kadar Türkiye'nin uluslararası yarışmalarda, şampiyonlarda herhangi bir madalya yoktu. Bu madalyalar Türk tarihinde bir ilk. Bu ilki de yaklaşık 3 aydır kamp çalışması yaparak başardık. Bu başarının burada kalmamasını ve geliştirilmesini istiyoruz. Biz federasyon bünyesinde 14 branşta bu tür altın, bronz madalya almak istiyoruz. Daha fazla özel sporcuya bu imkanı sağlamak istiyoruz. İnşallah bundan sonra olimpiyatlarda boy göstereceğiz. Kendimize güveniyoruz, bundan eminiz. Hedefimiz olimpiyatlarda Türk bayrağını göndere çekmek.
Özel Sporcular Milli Takımı'nın antrenörü Cansel Atilla da yaklaşık 3 ay boyunca çok yoğun bir hazırlık yaptıklarını belirterek, Kamplarda hiç yılmadık, başaracağımızdan emindik. Emeğimizin karşılığını da aldık. Türkiye tarihinde ilk kez altın madalyaya sahip olduk diye konuştu.
" 
  
  
  
 