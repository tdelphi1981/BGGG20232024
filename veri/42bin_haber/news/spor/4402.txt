Pınar Karşıyaka ilk dörtte bitirdi
Beko Basketbol Ligi'nde Pınar Karşıyaka, TED Ankara Kolejliler'i 87-66 yendi. 
Karşılaşmaya hücumda ve savunmada etkili başlayan Pınar Karşıyaka, Dixon'un 3 sayılık basketiyle 4. dakikayı 9 sayı farkla (15-6) önde geçti. Kalan bölümde üstünlüğünü koruyan Pınar Karşıyaka, ilk periyodu 11 sayılık farkla 28-17 üstün bitirdi.

İkinci periyodun ilk 4 dakikalık bölümünde Thomas ve Aminu'nun sayılarıyla aradaki farkı 14 sayıya kadar çıkaran (36-22) yeşil-kırmızılı ekip, devrenin son dakikasına 43-24 üstün girdi. İlk yarıda ribaundlarda 25-10 üstünlük kuran ev sahibi takım, Thomas'ın 3 sayılık basketiyle soyunma odasına 46-24 önde gitti.

Üçüncü periyoda Thomas ve Dixon'ın sayılarıyla başlayan Pınar Karşıyaka, 25. dakikada Aminu'nun basketleriyle 28 sayılık farka ulaştı: 60-32. Periyodun son 2 dakikasına 68-39 önde giren ev sahibi ekip, çeyreği 72-45 önde bitirdi.

Son periyotta TED Ankara Kolejliler, aradaki farkı azaltsa da Pınar Karşıyaka müsabakayı 87-66 galip tamamladı.

Pınar Karşıyaka'da Thomas, 19 sayı ve 11 ribaundla oynadı.