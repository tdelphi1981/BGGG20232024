Engin Korukır hakeme çattı
PTT 1. Lig'in 11. haftasında Adanaspor kendi sahasında Çaykur Rizespor'u 2-0 mağlup etti.
Maç sonrası düzenlenen basın toplantısında konuşan Çaykur Rizespor Teknik Direktörü Engin Korukır, maçın 36. dakikasında verilen ve sonra geri iptal edilen penaltı ile ilgili olarak, pozisyonda penaltı olmadığını ancak hakemin bir önceki atakta penaltıyı vermediğini söyledi. 
İkinci yarı oynadıkları futbol edeniyle Adanaspor'u tebrik eden Korıkır, "Futbolcularımı da ilk yarı oynadıkları futbol için tebrik ediyorum. Ama müsabakayı yöneten hocamız bir penaltı veriyor. 5 dakika sonra penaltıyı değiştiriyor. Saygı duyuyorum. O zaman oyuncuma beni kandırdın diyerek sarı kart göstermesi lazım. Çelişkili. Aslında Jallow'a yapılan hareketin penaltıyla alakası yok. Çalması bile hata. Ama daha önce Onur'a yapılan hareket penaltı değil penaltının her şeyi" dedi. 
Çaykur Rizespor'un deneyimli oyuncusu Fahri Tatan ise kendileri açısından kötü bir sonuç olduğunu ifade ederek, "Kaybedilmiş 3 puan var ama bu bizi hedefimizden saptırmış değil. 21 puanımız var. 6 maçımız var. İlk yarıyı 30 puanın üstünde bitireceğimizi düşünüyoruz. Çünkü bizim iyi bir takımımız var. Bugün ilk 11'de oynayan 7 oyuncumuz yoktu. Sakatlıklar bir türlü yakamızı bırakmıyor. Çok talihsiz bir şekilde gidiyoruz. Nazar değdi herhalde" şeklinde konuştu. 
Çaykur Rizespor'dan Murat Sözgelmez, ilk yarı oyunun başa baş geçtiğini kaydederek, "İkinci yarı talihsiz bir gol yedik. Deplasmanda ikinci golü yediğiniz zaman maçı çıkarması biraz zor oluyor. Adanaspor'u tebrik ediyoruz. İyi top oynadılar. Biz aslında buraya galibiyet alarak liderliğimizi korumak için gelmiştik. Eksiklerimiz de vardı. Bunun bilincinde çıktık sahaya. Önümüzde Karşıyaka maçı var. O maçı kazanıp bu maçı telafi etmek istiyoruz" ifadelerini kullandı.