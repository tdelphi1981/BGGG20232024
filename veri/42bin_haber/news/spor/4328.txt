Giray Kaçar futbola dönebilecek
Kalp rahatsızlığı nedeniyle futbola bir süre ara vermek zorunda kalan Trabzonsporlu Giray Kaçar'dan müjdeli haber geldi.
Kalbinde oluşan problem nedeniyle futbola ara vermek için kulüpten izin isteyen Giray Kaçar'ın yapılan son kontrollerinde futbol oynamasını etkileyecek bir durum tespit edilmedi. Yaşanan süreç nedeniyle moralinin bozulduğunu belirten Giray, bir süre izin yapacağını, ardından da takımla antrenmanlara çıkacağını söyledi.  
Antalya kampında göğsündeki ağrının artması üzerine hastanede kontrolden geçirilen Giray Kaçar'ın, kalp damarlarında problem olduğu ve futbola 6 ay ara vereceği açıklanmıştı. Ankara ve Kocaeli'nde kontrollerini sürdüren Giray son olarak İstanbul Memorial Şişli Hastanesi'nde 4 gün süren kontrol sürecinden geçti. 4 kişilik uzman ekip tarafından yapılan kontroller sonucunda başarılı futbolcunun futbola ara vermesini gerektirecek bir durum olmadığı belirlendi. Giray Kaçar'ın kontrollerini yapan Kardiyolog Deniz Şener, şunları söyledi:  
"Aktif normal hayatını sürdürebilecek. Spor yapabilecek ve futbol oynayabilecek durumda. Kontroller sırasında tespit edilen bazı normal dışı durumlar söz konusuydu. Kalbin damarları adalenin üzerinden geçer. Bazı kişilerde ise damarlar kalp adalesinin liflerinin arasından geçer. Bu gibi durumlarda kalp kasıldığı zaman damarları bir miktar baskı altına alır. Bu durum kalbin beslenmesini bozmaz. Giray'da da doğuştan gelen kalp adalesinin kalp damarlarının üzerinden geçtiği yapısal bir durum söz konusu. Ancak bu kalbin fonksiyonlarında ve beslenmesinde sorun yaratmıyor. Oldukça yüksek tempoda bazı efor testleri yaptık. Yani spor yaptığı, futbol oynadığı sıradaki stres, gerilim ve yorgunluğu yaratacak testlerde kalbin fonksiyonlarında bozukluk tespit etmedik. Aktif spor yaşantısını sürdürebileceğine kanaat getirdik. Kalp adalesi kasıldığı zaman kritik seviyede olmamak üzere damarların daraldığını gördük. Bu durum kalp gevşediği zaman beslendiği için bir sorun olmuyor. Bir müdahale, bir tedavi gerekmiyor. Koldan yaptığımız anjiyonun ardından eforda nabzını 193'e kadar zorlatarak bir test yaptık. O sırada eko da çektik. Kalbin performansını değerlendirdik. Gayet başarıyla bu testi geçti. Hiçbir sorun ve problemle karşılaşmadık. Kalbin bazen düzensiz atışları da kalp kapağındaki kalınlaşmanın neden olduğu bir durum ancak tehlike yaratmıyor. Bu şartlar altında aktif spor yaşantısını sürdürebileceğine karar verdik. Önümüzdeki yıllarda kontrollerimiz devam edecek tabi ama şu anda bir sorun gözükmüyor. Giray için kalp hastası diyemeyiz. Normal dışı olan ancak kalbin fonksiyonlarını etkilemeyen, aktif hayatını sürdürmesini engel olmayan özel bir tedavi gerektirmeyen bir durum. Ne zaman isterse futbol oynamaya başlayabilir. Giray'ın futbol oynamaması için hiçbir neden yok."  
GİRAY: "HERKES ÖZEL OLARAK TEST YAPTIRMALI"  
Giray Kaçar da, tamamen tesadüfi bir şekilde rahatsızlığını öğrendiğini belirterek, "Sol tarafıma yatarken ağrı hissediyordum. Filmde bir şey çıkmadı ancak daha ileri tetkikler yapılmasını istedim. Sonra bu aşamaya geldik ama ciddi bir şey olmadığını öğrendik" dedi. Sezon öncesi yapılan sağlık testlerini de değerlendiren Giray şunları söyledi:  
"Futbolcuların kendilerinin özel olarak gelip kontrollerini yaptırması lazım. Kulüpler yaptırıyor ama bizim de sağlığımızı düşünmemiz lazım. 10 yıldır profesyonel futbol oynuyorum ama tesadüfi bir şikayetle öğrendim. Bundan sonra sağlıklı olduğum halde özel efor testleri uygulayacağım. Tüm futbolculara şunu tavsiye ediyorum; her şeyi kulüpten beklememek lazım. Bir günlerini ayırsınlar. özel testlerini yaptırsınlar."  
"BİR AN ÖNCE TAKIMA DÖNMEK İSTİYORUM"  
Futbola dönüş zamanıyla ilgili de konuşan Giray, "Psikolojik olarak yıprandım. Çeşitli şeyler söylendi. Buraya geldikten sonra benim için ayrı bir dönem başladı. Psikolojimi düzeltmem gerekiyor. Bir hafta, 10 gün dinlenirim belki. Hocamla yöneticilerle görüşmedim. Hem ligde hem kupada mücadele ediyoruz. En kısa zamanda takımda yerimi almak istiyorum. Bir an önce başlayacağım. Ama biraz toparlanmam gerekiyor. Korkum, endişem yok. Aklımın ucundan geçmiyor. Sadece psikolojik olarak yıprandığım için sıkıntı yaşadım. Onun dışında bir sorunum yok" ifadesini kullandı.