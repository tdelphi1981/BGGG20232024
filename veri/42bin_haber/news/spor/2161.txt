PSG son nefeste zirveye!
UEFA Şampiyonlar Ligi A Grubu'nda son haftaya 2. sırada giren Paris Saint Germain, 1. sıradaki rakibi Porto'yu 2-1 mağlup etti ve grubu lider olarak tamamladı.
PSG, Şampiyonlar Ligi'nde grupları 15 puanla tamamlarken, Porto ise son hafta aldığı bu mağlubiyetle zirvedeki yerini rakibine kaptırdı ve grubu 2. olarak bitirdi.

Grupta liderliğini hedefleyen Paris Saint Germain, lider durumda bulunan rakibini mağlup etmesi halinde grubu zirvede tamamlayacaktı. Bunun da etkisiyle ev sahibi Paris Saint Germain, karşılaşmaya hızlı girdi. 23. dakikada Ibrahimovic, sağ taraftan gelen ortada müsait durumda istediği vuruşu yapamadı ve yandan auta gönderdi.

Maçın 23. dakikasında Paris Saint Germain, aradığı golü buldu. Sol taraftan Maxwell'in çok etkili kullandığı serbest vuruşta Thiago Silva, arka tarafta iyi yükseldi. Brezilyalı savunmacının kafa vuruşu önce üst direğe vurdu, daha sonra da Porto fileleriyle buluştu.

Bu golden sonra konuk takım Porto, beraberlik için rakibinin üzerine gitmeye başladı. 33. dakikada sağdan gelen ortaya, arka tarafta kafa vuruşunu yapan Jackson Martinez, takımına Fransa deplasmanında 1-1'lik beraberliği getirdi.

Maçın ilk 45 dakikalık bölümü de bu skorla tamamlandı.

İkinci yarıda ise ev sahibinin baskılı oyunu vardı. Kazanıp, grubu lider olarak tamamlamak isteyen Paris Saint Germain, 61. dakikada bu golü de bulmayı başardı. Lavezzi, takımını 2-1'lik üstünlüğe taşıdı.

Mücadelenin kalan dakikalarında da başka gol olmayınca, sahadan 2-1'lik galibiyetle ayrılan Fransız ekibi Paris Saint Germain, puanını 15'e çıkardı ve 13 puanlı Porto'yu geride bırakaran A Grubu'nu lider olarak tamamladı.