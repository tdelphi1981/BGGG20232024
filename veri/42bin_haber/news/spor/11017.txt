Kayserispor 7 maçtır yenilmiyor
Kayserispor ligde oynadığı son 7 maçta 5 galibiyet ve 2 beraberlik alarak, taraftarının yüzünü güldürdü.
İkinci yarının ilk maçında deplasmanda Bursaspor'a 2-1 mağlup olan Kayserispor, bu karşılaşmanın ardından yenilgi yüzü görmedi.

Ligin 25. haftasında deplasmanda İstanbul Büyükşehir Belediyespor ile golsüz berabere kalan sarı-kırmızılılar, bu maçla birlikte yenilmezlik serisini 7 maça çıkardı.

Kulüp Basın Sözcüsü Oğuz Ortaköylüoğlu, AA muhabirine yaptığı açıklamada, takımın son dönemdeki performansından memnun olduklarını söyledi.

Yükselişlerini lig sonuna kadar sürdürmek için çok çalıştıklarını vurgulayan Ortaköylüoğlu, şunları kaydetti:

'Takımımız son dönemde iyi bir uyum sağladı. Takımın başına ligin 8. haftasında geçen teknik direktörümüz Robert Prosinecki de ligi geçen süre zarfında tanıma fırsatı buldu. Ligin ikinci yarısında iyi bir çıkış yakaladık. Bu dönemde takımımızın oynadığı futboldan ve aldığı sonuçlardan oldukça memnunuz. İyi mücadelenin sonunda taraftarımızın yüzünü güldüren sonuçlar alıyoruz. Fakat henüz lig daha bitmedi. Oynanacak daha 9 maç var, bunun bilinci içerisindeyiz. O yüzden rehavete girmeden çalışmalarımızı devam ettiriyoruz.'

Takımın son dönemdeki çıkışında taraftarların büyük payı olduğunu belirten Ortaköylüoğlu, 'Takımın yakaladığı bu çıkışta taraftarımızın da büyük katkısı var. Taraftarımız, karşılaşmalarda takıma büyük destek sağlıyor. Takımımız aldığı sonuçlara direkt etkili oluyor. Taraftarımız hem sahamızda, hem de deplasmanda takımını yalnız bırakmıyor. Onlara desteklerinden dolayı çok teşekkür ediyoruz. Onlardan tek isteğimiz desteklerini artırarak sürdürmeleri' diye konuştu.