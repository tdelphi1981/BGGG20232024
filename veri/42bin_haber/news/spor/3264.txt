Başkan BJK-Bursaspor sorununa el atacak
Beşiktaş Kulübü Başkanı Fikret Orman, Beşiktaş ve Bursaspor taraftarları arasındaki sorunun çözülmesine katkıda bulunmak için Bursa'ya gideceğini söyledi. 
Beşiktaş Kulübü Başkanı Fikret Orman Antalya'da gerçekleşen Türkiye Spor Yazarları Derneği 50. Yıl Semineri'nde Doğan Haber Ajansı'na özel açıklamalarda bulundu. 

Orman, Ümraniye'de bulunan Beşiktaş Nevzat Demir Tesisleri'nin arazi konusunda Orman Bakanlığı'nın yaptırımı olup olmayacağı konusunu şu şekilde aydınlığı kavuşturdu.

"Nevzat Demir Tesisleri'nin bulunduğu arazi mülkiyet olarak Orman Bakanlığı'na bağlıdır. Sadece Beşiktaş'ın değil, Fenerbahçe'nin Samandıra'da bulunan tesisleri de aynı kapsamda yer alıyor. Bu araziler Gençlik Spor Genel Müdürlüğü'ne tahsis edilmiş. Gençlik Spor Genel Müdürlüğü'nden de bize tahsis edilmiş. Arada dava süreçleri var. Orman Bakanlığı'nın tavrı hukuksal olarak tavrı kendilerinin tahsis ettiği bir araziyi, başka bir kurum farklı bir yere tahsis edemez yönünde. Ancak biz buna katılmıyoruz. 

Hukuksal problemleri çözmeye çalışıyoruz ama sonuç itibari ile Ümraniye Nevzat Demir Tesisleri bizim babamızın malı değildir. Türk Sporunun bir malıdır. Orada milli takımlar kamp yapar ve oyuncu yetiştirilir. Beşiktaş'ta Fenerbahçe ve Galatasaray gibi kamu yararı gözeten bir dernektir, yani bir kamu kuruluşudur. Biz İç İşleri Bakanlığı tarafından denetlenen bir kurumuz. Sonuç olarak hiç kimse bizi oradan çıkartamaz ve kimsenin böyle bir niyeti de yok. Sadece ortadaki hukuksal sorunları çözmeye çalışıyoruz."

Beşiktaş-Bursaspor gerginliği

Orman yıllardır devam eden Beşiktaş-Bursaspor taraftar grupları arasındaki problemi çözmek için Bursa'ya gideceğini açıkladı.

"Bursaspor bizim çok problem yaşadığımız bir camia. Her maçta olayların çıkması iki camiaya da yakışmıyor. Ortada bir kan davası da yok. Bu problem çözülsün istiyorum. Beşiktaş olarak kendi çizgimizden sapmadan biz buna elimizden gelen katkıyı sunacağız. Artık toplumsal uzlaşma olsun istiyorum. Bursa'da bulunan derneğimiz de yemek yiyeceğiz. Orada bulunan dostlarımla da görüşeceğim. Bu problemin çözülmesine bir spor adamı olarak katkıda bulunmak istiyorum. Bunun dışında bir derdim yok."

Deplasman taraftarı

Fikret Orman son olarak sezonun ikinci yarısında oynanacak derbilere deplasman takım taraftarının alınıp alınmaması ile ilgili konuda şu görüşü bildirdi.

"Sezonun ikinci yarısındaki derbilerde deplasman takımı taraftarlarının maçlara gitmesi fikrine sıcak bakmıyorum. Sezonun ilk yarısında biz Fenerbahçe Stadı'na, Galatasaray'da bizim stadımıza taraftar getirmedi.Devre arasında bu durumu değiştirmek adil olmaz. Ancak sezon sonu düşünülebilir. Maçlardaki şiddet ortamı devam edecekse ben bu işe taraftar değilim. Tabi ki taraftarımızın deplasmana gitmesini, rakiplerimizin de bizim stadımıza gelmelerini isterim. Ancak bu Avrupa'daki örnekleri gibi olması lazım. Biz de ise bu abartılarak oluyor. Bu durumdan da rahatsız oluyorum. Taraftara şirin gözükmek için 'Taraftarlar gelsin, taraftarımız gitsin' gibi laflar benim ağzımdan çıkmaz. Yeni sezon için altyapı oluşturularak yapılırsa düşünülebilir."