Samet Aybaba gidişattan memnun
Beşiktaş Teknik Direktörü Samet Aybaba, takımının gidişatından memnun olduğunu ifade etti. 
BJK Nevzat Demir Tesisleri'ndeki antrenman sırasında basın mensuplarıyla sohbet eden Aybaba, Spor Toto Süper Lig'in 12. haftasında deplasmanda Medical Park Antalyaspor ile yapacakları maçın zorlu geçeceğini ifade ederek, "Her maç zor. Bizim kolay maçımız yok ki" diye konuştu.

Bursaspor maçında puan yitirmelerine rağmen Beşiktaş'ın yorumculardan iyi not aldığının belirtilmesi üzerine Aybaba, "Keşke bu yorumlar devam etse ve biz de kazansak diye düşünüyoruz. Takımımın mücadelesinden yaptıklarından memnunum. İnsanlara keyif veren futbol seyrettirdiler. Ancak küçük küçük hatalar yapıyoruz" ifadelerini kullandı.

Bursaspor karşısında takımının rakibe fazla saldırdığı eleştirisiyle ilgili Aybaba, "Bir şey söylüyoruz yanlış yorumlanıyor. Takımın coşkusundan bahsediyoruz. Öne geçse bile bir daha gol atmak için hücum ediyor. Bu, planlanmış bir şey değil diyoruz. Herkes farklı yorumluyor. Biraz daha basit hatalar yapmasak daha iyi olacak. Akıllı olmak lazım. Galibiyetler dışında puanlar dışında her şey iyi gidiyor" şeklinde konuştu.

-Almeida'nın performansı-

Aybaba, Almeida'nın performansındaki yükselişin sorulması üzerine, bunun nedeninin takım arkadaşlarının ona yaptığı yardım olduğun ifade etti.

Aybaba, "Takım olarak hareket ediyorlar. Herkes birbirini destekliyor yardım ediyor. Herkes koşup Almeida'ya yardım edince bakıyor o da daha fazlasını yapmak zorunda kalıyor. Bunu yapan takım" ifadelerini kullandı. 

Transferde Ozan İpek ile ilgili fikirlerinin değişip değişmediği sorulan Aybaba, "Şu anda bir şey yok. Hepsi bizim gündemimizde demiştik. Bu oyuncularla görüşmeler oluyor, izleme komitemiz her yerde oyuncu bakıyor. Beşiktaş takımında ocak ayında transfer olur olmaz, sezon sonu mutlaka olur. Ondan sonraki sene olur. Biz bütün bu hazırlıklarımızı profesyonelce yapalım. Yönetimimizin önüne koyarız, sonra oturur konuşuruz. Bunlar sadece kısa dönem için yapılan hamleler değil. Belki 5 senelik bir program için yapılan hamlelerdir" diye konuştu.

Transferi düşünülen futbolcuları son olarak kendisinin mi izleyeceği sorusuna Aybaba, "En son ben izleyeceğim. Tüm bu oyuncuların raporlarını inceleyip karar vereceğiz. Maç maç gidiyorlar raporlar geliyor" şeklinde konuştu.

Transfer edilecek oyuncuların genç olup olmayacağı sorusuna da Aybaba, "Genç de olabilir bunun yaşla alakası yok ki. Yetenekli olsun, katkılı olsun" ifadelerini kullandı.

-Necip Uysal sitemi-

Aybaba, Necip Uysal'ın (A) Milli Futbol Takımı'nı hak ettiğini, kadroya çağrılmamasından dolayı sitemi olduğunu belirtti.

Beşiktaş'tan milli takıma hep 1-2 oyuncu çağrıldığı, bu sayının ne zaman yükseleceği sorusu üzerine de Aybaba, şunları söyledi:

"Olması lazım. Mesela Necip ile ilgili bir sitemim olacak. Son dönemde takımımızın en iyi oyuncularından birisi, belkide biri o. Ama milli takımla ilgili hocanın kendi düşüncesi, saygı duyarım. Bir meslektaşı olarak öyle bir oyuncunun 21 yaşında Beşiktaş'ta performansı yükseliyorsa, milli takıma alınması gerekir diye düşünüyorum. Hak ettiğini düşünüyorum. Sadece bizim oyuncularımız için değil her takımın oyuncularının futbolundaki yükselişi değerlendirmek lazım" diye konuştu.

Türkiye'de geçmiş dönemlere göre futbolcu yetişmesinin zorluğuna değinen Aybaba, yabancı sayısının kademeli olarak düşeceğinin hatırlatılması üzerine, "Niye yükseldi ki zaten. 3 tane yabancıdan fazlasına ne gerek var. Kaliteli, belli kriterleri olan, millilik sayısı belli bir seviyede olan futbolcular alınmalı" şeklinde konuştu.

Yabancı transferinde herkesin takıma katkısı olacak oyuncu almaya çalıştığını anlatan Aybaba, "Herkes iyi niyetli. Takımına katkılı olur diye alıyor. Kötü niyetliler varsa kamuoyu biliyor zaten. Alıyorsunuz geliyor, oyuncu uyum sağlayamıyor, sorun çıkıyor takımla ilgili, oyun sistemiyle ilgili. Sonra kazanamıyorsunuz tekrar. Ama sayı az olursa daha titiz daha dikkatli daha seçici olursunuz. İskelet kadronuzu kendi ülkenizdeki oyunculardan seçersiniz. Bu da milli takımı tetikler" ifadelerini kullandı.

-"Nasıl bir stat olsun?"-

Samet Aybaba, sorular üzerine BJK İnönü Stadı'nın yerine yapılması planlanan statla ilgili düşüncelerini aktardı.

Beşiktaş'a yakışır bir stat olacağını kaydeden Aybaba, "Bizim diğer takımlardan ekonomik anlamda geri kalmamızın en büyük nedeni stat. Bizim 10-15 milyon dolar gelirimiz var, diğer kulüplerin 50 milyon doların üzerinde geliri var. Adil bir dağılım değil. Biran önce stadımızı yaptığımızda eşit adil bir dağılım olacak. Bu da Beşiktaş'ı çok öne itecek" diye konuştu.

İnşaat sırasında hangi stadı kullanmak istedikleri sorulan Aybaba, Atatürk Olimpiyat Stadı'nı düşünmediklerini, Kasımpaşa Recep Tayyip Erdoğan Stadı'nın da kapasite açısından Beşiktaş için küçük olduğunu belirtti.

Yeni stat için Avrupa'da örnek aldıkları yer olup olmadığı sorusuna Aybaba, "Yöneticilerimiz bakıyor, dolaşıyor. Bizim stadımız Türkiye'de yapılanların en iyisi olacak mutlaka" yanıtını verdi.

-Başkan Orman'ın penaltı yorumu-

Aybaba, kulüp başkanı Fikret Orman'ın, Bursaspor maçında Veli Kavlak'ın penaltı pozisyonuyla ilgili, "Pozisyon içime sinmedi" ifadesinin hatırlatılması üzerine esprili olarak "İyi görememiş" dedi.

Penaltı pozisyonunda herkesin kaleciye odaklandığını vurgulayan Aybaba, "Herkes kaleciye odaklandı ve arkadan gelen oyuncuya kimse bakmadı. Başkan da kaleciye bakmıştır. Biz de önce ona bakmıştık" ifadelerini kullandı.

Fernandes'in Medical Park Antalyaspor maçına kadar düzelebileceğini ifade eden Aybaba, Batuhan'ın da kadroya girme şansının bulunduğunu kaydetti.

Kaleci McGregor'un savunmayla bir uyum sorunu olup olmadığı sorusuna da Aybaba, "Gol yediğinizde uyum sorunu çıkar. Yemediğinizde (Ne kadar uyumlu derler)" yanıtını verirken, kalede rotasyon düşünüp düşünmediği sorusuna, "Kim iyiyse onu oynatmayı düşünen bir bakıştayız. Evladım gibi seviyorum Cenk'i. Kaliteli, karakterli. Bu niyetteki insanların başarıyı yakalaması çok daha kolay" diye cevap verdi.