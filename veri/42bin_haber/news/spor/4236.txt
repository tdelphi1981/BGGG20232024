Mehmet Sedef Antalyaspor'la anlaştı
Medical Park Antalyaspor, geçtiğimiz sezon Gençlerbirliği formasını giyen Mehmet Sedef ile 3.5 yıllık sözleşme imzaladı.Kulübün yönetim kurulu üyesi Bülent Yıldırım, Hasan Subaşı Tesisleri'nde düzenlenen törende yaptığı konuşmada, Antalyaspor'a kazandırdıkları Mehmet Sedef'in Beşiktaş'ın altyapısında yetişen, Anadolu'nun çeşitli kulüplerinde oynayan başarılı bir futbolcu olduğunu söyledi.

Mehmet Sedef'in hem futbolculuk kişiliğiyle hem de görev yaptığı kulüplerdeki centilmen davranışlarıyla istikbal vadeden futbolculardan biri olduğunu vurgulayan Yıldırım, Teknik ekibimizin uzun zamandır takip ettiği, izlediği bir kardeşimiz. Bugün kendisiyle 3.5 yıllık kontrat imzalayacağız. Mehmet'in Antalyaspor'a uzun yıllar hizmet edeceğini düşünüyoruz dedi.

Mehmet Sedef'in 19 defa milli takım forması giydiğini hatırlatan Yıldırım, oyuncunun henüz 25 yaşında olduğunu, Beşiktaş'ın ilk 11'inde ilk kez 17 yaşında oynadığını kaydetti. Mehmet Sedef ise büyük bir camiaya geldiği için mutlu olduğunu dile getirerek, futbol yaşantısı boyunca ilk kez bu kadar uzun süreliğine imza attığını, bu sürenin daha da uzayabileceğini belirtti.

Sedef, İmza attığım süre umarım 3.5 yılla kalmaz. Hedefi olan bir camiaya geldim. Benim de hedeflerim var. İnşallah bireysel anlamda da forma şansı bulup, A Milli Takım forması giyerim diye konuştu.
Gençlerbirliği'nde önemli bir sorunu bulunmadığını, ufak tefek sıkıntılar olduğunu anlatan Sedef, Kulübümle hiçbir sorun olmadan ayrıldım. Yöneticilerle, başkanla, hocamla ilgili hiç kötü bir şey söyleyemem. O kulüpte 1.5 yılda 50 maç oynadım. Allah onların da yolunu açık etsin şeklinde konuştu.

Kulübün yönetim kurulu üyeleri Erdal Tontu ve Osman Gülmez'in de katıldığı törende daha sonra Mehmet Sedef, kendisini Medical Park Antalyasporlu yapan sözleşmeyi imzaladı. Başkent ekibine 2011-2012 sezonunun başında katılan Mehmet Sedef, Gençlerbirliği formasıyla ligin ilk yarısında 11 maçta görev almıştı.