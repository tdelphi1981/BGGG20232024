"Serimizi 3 maça çıkarmak istiyoruz"
Kayserispor Basın Sözcüsü Oğuz Ortaköylüoğlu, 10 Şubat Pazar günü sahalarında oynayacakları Orduspor maçını kazanarak, bu sezon ilk kez üst üste oynadıkları 3'üncü maçtan da galip ayrılmayı hedeflediklerini söyledi.Ortaköylüoğlu, yaptığı açıklamada, ligin 18'inci haftasında konuk ettikleri Medical Park Antalyaspor ile 19'uncu haftada deplasmanda oynadıkları Akhisar Belediyespor maçlarını kazanarak, üst üste iki karşılaşmadan 3'er puan aldıklarını hatırlattı.

Orduspor maçına mutlak 3 puan parolasıyla hazırlandıklarını belirten Ortaköylüoğlu, şunları kaydetti: Son iki haftada takımımızın ortaya koyduğu futbol ve aldığı galibiyetler camiamız için büyük moral oldu. Bu haftaki Orduspor maçına da bu moralle iyi bir şekilde hazırlandık. Son iki haftada alınan galibiyetler takımımızda herhangi bir rehavete yol açmadı ve takımımız ciddiyetle hazırlıklarını sürdürdü. Umut ediyorum ki bu hafta da iyi bir mücadele sonucunda Orduspor maçını kazanarak, galibiyet serimizi 3 maça çıkartmak istiyoruz. Kayserispor takımı ve taraftarlarıyla daha üst sıralarda olmayı hak eden bir camia. Biz de bunun bilinci içerisindeyiz. Ligde takımların puanları birbirine çok yakın. Galibiyet serileri takımların hedeflerini bir anda değiştirebiliyor. Orduspor maçını kazanarak, üst sıralara biraz daha yaklaşmayı arzu ediyoruz.

Orduspor maçında taraftarlardan tribündeki yerlerini almalarını isteyen Ortaköylüoğlu, Taraftarlarımıza takımımıza verdikleri destekten dolayı çok teşekkür ediyoruz. Takımımız sezon içerisinde zaman zaman kötü sonuçlar alsa dahi taraftarımız takımını her zaman destekledi ve hiç bir zaman yalnız bırakmadı. Bu hafta da onların destekleriyle takımımız sahadan galibiyetle ayrılacaktır diye konuştu.