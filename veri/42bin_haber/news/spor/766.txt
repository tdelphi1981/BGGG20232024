Bozüyükspor'da maddi sıkıntılar sürüyor
Kırmızı Grup'ta mücadele eden Bozüyükspor Teknik Direktörü Mustafa Serin, maddi imkansızlıklar çözülene kadar antrenmanlara çıkmayacaklarını söyledi.Mustafa Serin, tesislerde düzenlediği basın toplantısında, para alamadıkları ve imkansızlıklar içinde, zor şartlar altında yaşadıklarını ve mağdur durumda olduklarını iddia etti.

Gerek fizik, gerekse de moral olarak antrenmanı kaldıracak durumda olmadıklarını ifade eden Serin, şunları kaydetti: Bu yaşananları protesto ediyoruz. Para gelip maddi imkansızlıklar düzelene, bu çocuklara sahip çıkılıncaya kadar antrenmanlara çıkmayacağız. Bozüyükspor, Türkiye satında bu şehrin reklamını yapıyor. Bozüyükspor'u seven gönül veren insanlar sahalara gelip maç seyrediyor. Böyle bir organizasyonda mücadele eden bu futbolcu grubuna sahip çıkılmaması üzerine böyle bir tepki koyuyoruz. Biz Bozüyükspor'a gönül veren kurumlardan, kuruluşlardan ve iş adamlarından, herkesten destek bekliyoruz. Herkes bu gerçeği bilsin, bu kulüp ve futbolcular çok zor durumdalar. Kulüp başkanımız Cengiz Özkan bugüne kadar kendi imkanlarını ortaya koyarak kulübü bu seviyeye kadar getirdi. Fakat onun gücü artık bu işe yetmiyor. Diğer Bozüyükspor sevdalılarının da bu kulübe ve takıma sahip çıkmalarını bekliyoruz.

Serin'in açıklaması sırasında teknik kadro, futbolcular ve kulüp çalışanları hazır bulundu.