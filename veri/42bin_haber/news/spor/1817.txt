GAP Arena, FIFA standartlarına uyacak
Türkiye'nin en büyük stadyumlarından biri olan Şanlıurfa GAP Arena Stadyumu'ndaki ışıklandırma çalışmalarının Uluslararası Futbol Federasyonları Birliği (FIFA) standartlarına uygun hale getirileceği bildirildi.PTT 1. Lig takımlarından Şanlıurfaspor'un maçlarını oynadığı 30 bin seyirci kapasiteli GAP Arena Stadyumu'nda, birkaç aydan bu yana devam eden ışıklandırma çalışmalarında sona gelindi.

Fenerbahçe ile Trabzonspor arasında 2010 yılındaki Ziraat Türkiye Kupası final maçına da ev sahipliği yapan stadyumda geçen hafta Süper Lig takımlarından Gaziantepspor ile Gençlerbirliği maçı oynanmıştı.

Yapımı 17 yılda tamamlanan söz konusu stadyumdaki mevcut ışıklandırma sisteminin ihtiyacı karşılayamaması nedeniyle yeniden büyük direkler aracılığıyla ışıklandırma çalışmasının yapılması kararlaştırıldı.

Şanlıurfa Gençlik Hizmetleri ve Spor Müdürü Ertuğrul Yıldız, yaptığı açıklamada, ışıklandırma direklerinin dikildiğini ve lambaların monte edilmeye başlandığını söyledi.

Işıklandırma çalışmasının yaklaşık 1 milyon TL'ye mal olduğunu belirten Yıldız, şunları kaydetti: Işıklandırma çalışmalarımız Şanlıurfaspor'un bir sonraki iç saha maçına yetişecek. Aydınlatmayı, stadın etrafını çeviren toplam 4 direkle sağlayacağız. Stadımızda her bir direkte 50 adet projektör yer alacak. Işıklandırmalara bağlı jeneratörümüz var. Elektriğin kesilmesi halinde 10 saniye içerisinde jeneratörümüz devreye girerek, maçın devam etmesi sağlanacak.

Yıldız, ışıklandırma çalışmalarının tamamlanmasının ardından bazı eski milli futbolcuların kente davet edilerek, dostluk maçının yapılmasının da gündemde olduğunu söyledi.

Anadolu'nun en büyük statlarından

Stadyumun Türkiye'de birçok Süper Lig kulübünün dahi sahip olamadığı kapasitede olduğunu vurgulayan Ertuğrul Yıldız, şöyle devam etti: 30 bin kişilik stadımız Türkiye'de ilk 10'a giriyor. Birçok ilin stadı şu anda 20 bin civarında seyirci kapasitesine sahip. Mesela Trabzonspor, Mersin İdman Yurdu, Sivasspor, Gaziantepspor, Eskişehirspor gibi takımların stadyumu bizimkinden daha küçük. GAP Arena Stadyumu, İstanbul'daki stadyumların dışında Anadolu'daki en büyük statlardan biridir.