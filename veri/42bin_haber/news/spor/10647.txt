Neymar: Madrid'e de Barça'ya da giderim
Brezilyalı yıldız, La Liga'nın iki devine de kapılarını aralık bıraktı ve Lionel Messi'yi dünyanın en iyi futbolcusu olarak gördüğünü belirtti.
Santos'un hücum oyuncusu Neymar, henüz geleceği ile ilgili bir karar vermediğini ama Real Madrid'de de Barcelona'da da forma giyebileceğini söyledi.

Cope'a açıklamalarda bulunan Neymar, "Real Madrid veya Barcelona arasında her hangi bir tercih yapmadım. İkisi de harika kulüpler ve ikisine de saygılıyım. İi takım da çok özel tarihi başarılara sahip ve fantastik oyunculara sahip." ifadelerini kullandı.

Barcelona'nın son yıllarda oynadığı futbolla dünyaya damgasını vurduğunu düşünen oyuncu, "Barcelona dünyanın en iyi takımlarından biri. Benim de Avrupa'da forma giyme hayallerim devam ediyor. Ancak henüz bu konuda bir karar vermedim. Nereye gideceğime ancak kendimi hazır hissettiğim zaman karar vereceğim. Bu sadece bana bağlı bir durum. Gitmem gerektiğini hissettiğim zaman giderim. Ama beş yıl daha kalmak istersem de beş yıl daha kalırım." şeklinde konuştu.

Ronaldo ve Messi hakkındaki görüşleri de sorulan oyuncu, "İkisi de harika oyuncular. İkisini kıyaslamak son derece yanlış. Ancak bana dünyanın en iyi oyuncusunu seçmem için bir oy hakkı tanısaydınız oyumu Mesi'den yana kullanırdım." dedi.