Fenerbahçe'den Ziegler'e şok teklif!
Fenerbahçe'ye dönüp dönmeyeceği hâlâ merak konusu olan Reto Ziegler'le sarı lacivertli kulüp arasında bir görüşme yapıldığı ortaya çıktı.
JUVENTUS'LA GÖRÜŞTÜ
Lokomotif Moskova'da kiralık olarak forma giyen ve bugün Rus takımıyla Dubai'ye kamp çalışmalarına giden İsviçreli sol bek, Fenerbahçe'yle yaptığı görüşmenin ardından kulübü Juventus'la da son durumunu konuştuğunu söyledi.

KİRALIK OLARAK TRANSFER EDECEK TÜRK TAKIMI, SEZON SONUNDA BONSERVİSİNİ ALMAK ZORUNDA
Konuyla ilgili olarak Radyospor'dan Özgür Sancar'ın sorularını yanıtlayan Ziegler, "Juventuslu yetkililer bana reel durumu ve olası transferimle ilgili düşüncelerini söylediler. Benim Türkiye'ye 5 aylığına kiralık gidebileceğimi belirttiler ancak bunun koşulu var. Eğer benimle kiralık olarak anlaşma yapacak Türk takımı, sezon sonunda bonservisimi almayı kabul ederse Juventus, bu transfere izin verecek. Aksi takdirde transferimin gerçekleşmesi olası değil. Bu noktada yapabileceğim hiçbir şey yok" dedi. 

FENERBAHÇE EĞER TRANSFERİMİ İSTİYORSA HAREKETE GEÇMELİ
Tecrübeli oyuncu, "Bu koşullar altında Fenerbahçe'ye dönme olasılığın nedir?" sorusuna "Fenerbahçe benim için Juventus'un istediği ücreti ödemeyi kabul etmezse, bu transferin olma ihtimali yok" şeklinde yanıt verdi. 

FENERBAHÇE NEDEN BANA UZUN SÜRELİ SÖZLEŞME ÖNERMİYOR?
"Fenerbahçe beni gerçekten istiyorsa yapılması gereken çok açık ve son derece basit" diyen Ziegler, kendisinin Fenerbahçe'de ya da talip olan diğer bir Türk takımında uzun süreli oynamak istediğini vurgulayarak, "Aslında sorulması gereken soru şu: Beni neden 2 buçuk yıllığına, yani uzun vadeli istemiyorlar da, sadece 5 aylık bir sözleşme imzalamak istiyorlar" diye konuştu.