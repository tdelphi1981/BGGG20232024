Giresunspor'da 3 futbolcu kadro dışı
Spor Toto 2'inci Ligi'nde hafta sonu kendi sahasında Pendikspor'a yenilerek taraftarlarını üzen Giresunspor, bir günlük aranın ardından Kahramanmaraşspor maçının hazırlıklarına başladı.
Teknik direktör Ergün Penbe nezaretinde tesislerde gerçekleştirilen antrenmanda oyuncuların yenilgiden dolayı üzgün oldukları gözlendi. 

Cumartesi günü oynanan Pendikspor maçından sonra yönetim kurulunun kararıyla Ali Ölmez, Habip Tok ve Ümitcan Batman'ın kadro dışı bırakıldığını belirten Ergün Penbe, oyunculardan kendilerine çeki düzen vermelerini istedi. Antrenmanda tüm oyuncular katıldı. 
"UYGULAMAYA KOYDUK" 
Giresunspor Kulüp Başkanı Mustafa Bozbağ, kadro dışı bırakılan oyuncular hakkında açıklamalarda bulundu, kararı Ergün Penbe'nin verdiğini, kendilerinin de uygulamaya koyduğunu söyledi. Sezon başında büyük umutlarla aldıkları futbolcuların hala Giresunspor formasının değerini kavrayamadıklarını gözlemlediklerini belirten Başkan Bozbağ, şunları söyledi: 
"YETKİ ERGÜN PENBE'DE" 
"Ligde bulunduğumuz konum, taraftarlarımız kadar bizleri de çok üzüyor. Emek harcıyoruz, para harcıyoruz ama karşılığını alamıyoruz. Bazı arkadaşlarla yollarımızı ayırdık. Bu konuda tüm yetki teknik direktörümüz Ergün Penbe'de. Bize bundan sonraki maçların bitiminde de, "Şunlar ya da bunlar da gitsin' derse bir kez daha toplanır gereğini yaparız. Çünkü biz başarılı olmak için yola çıktık." 
"ARA TRANSFERDE KADROMUZU GÜÇLENDİRMELİYİZ" 
Başkan Bozbağ, her gün yeni bir sıkıntıyla karşı karşıya kaldıklarını anlatırken de şunları söyledi: 
"Bu sıkıntıların yanında takımın son derece başarısız sonuçlara imza atması da beni çok üzüyor. Sportif anlamda kötü sonuçlar almamız hayal kırıklığı yaşamamıza sebep oluyor. Bunun çözümü var mı, elbet de var. Bunun için de ara transfer döneminde kadromuzu güçlendirmeliyiz." 
PENBE BAZI OYUNCULARI İZLEDİ 
Bu arada teknik direktör Ergün Penbe'nin Pazar günü 1461 Trabzon ile TKİ Tavşanlı Linyitspor arasında oynanan PTT 1. Ligi maçını izleyerek bazı oyuncuları takip ettiği bildirildi.