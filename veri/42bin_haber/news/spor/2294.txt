Bursaspor, taraftarı önünde kazanmak istiyor
Bursaspor, ligin 15. haftasında yarın akşam karşılaşacağı Orduspor'u taraftarı önünde yenerek ilk yarıda kalan maçlarını kayıpsız geçmek istiyor.
 Orduspor'la 27.kez karşılaşacak olan Bursaspor, rakibiyle daha önce oynadığı 26 maçın 8'ini kazanırken, 8 maçta da mağlup oldu. 10 maç ise beraberlikle sonuçlandı. Bursa'da oynanan maçlarda ise yeşil-beyazlı takımın üstünlüğü bulunuyor. Toplamda oynanan 13 maçın 6'sını Bursaspor kazanırken, Orduspor sadece 1 galibiyet aldı. Geçtiğimiz sezonun 25. haftasında Bursa'da oynanan karşılaşma ise golsüz beraberlikle sonuçlanmıştı.
 Bursaspor'da maç öncesi cezalı ya da sakat oyuncu bulunmuyor. Sakatlığı nedeniyle uzun süre takımdan ayrı kalan golcü oyuncu Pinto'nun, Orduspor karşısında ilk 11'de olması bekleniyor.
 Yeşil-beyazlıların muhtemel 11'i şöyle: "Carson, Basser, Serdar, İbrahim, Vederson, N'Diaye, Belluschi, Ferhat Kiraz, Sestak, Batalla, Pinto."
 CİHAN
  