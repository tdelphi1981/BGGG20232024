Batalla ile 2 yıl daha!
Bursaspor'da 2014'e kadar sözleşmesi olmasına rağmen, Lokomotif Moskova'dan gelen transfer teklifiyle gündeme gelen Arjantinli yıldız Pablo Batalla'nın sözleşmesi iki yıl daha uzatılıyor.
Batalla'nın menajeri ve babası Miguel Batalla, Bursaspor'la prensipte anlaştıklarını, birkaç gün içinde imza atılabileceğini söyledi. Miguel Batalla, "Pablo'ya en son 6 milyon Euro'luk bir teklif geldi ama başkan kabul etmedi. Pablo da Bursaspor'da kazandığının iki mislini kazanabilirdi ama taraftarları ve Bursa'yı çok sevdiği için teklifler hiçbir zaman pazarlık aşamasına gelmedi, çünkü oğlum kalmayı tercih etti" dedi.

BATALLA JÜBİLE İLE UĞURLANACAK
Batalla, kendilerini birçok kulübün Pablo'yu transfer etmek için aradığını ama muhataplarının kendileri değil Bursaspor Kulübü'nün olduğunu söylediklerini vurgulayarak, "Henüz imzayı atmadık ama prensipte anlaştığımız için çok memnunum. Messi gibi daha sözleşmesi bitmeden uzatılması için konuşulmasını, başkanın, kulübün ve taraftarların onu ne kadar sevdiklerinin ve tabii ki de iyi bir futbolcu olduğunun kabulü olarak görüyorum. Pablo'nun yeni ücretinin ne olacağını başkana saygımdan dolayı şimdilik açıklayamam ama önceki kazandığının biraz daha üzerinde olacağını söyleyebilirim. Bizi en çok memnun eden ve onurlandıran şeyse ücret iyileştirilmesinden çok, sözleşme bitiminde yani 2016'da Pablo için bir jübile maçı yapılacak olmasıdır" diye konuştu.