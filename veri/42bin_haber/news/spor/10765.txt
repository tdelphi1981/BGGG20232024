"Çabamız artarak devam ediyor"
Çaykur Rizespor Kulübü Başkan Vekili Halim Mete, doğru yolda, doğru adımlarla hedeflerine ulaşmak için çabalarının artarak devam ettiğini söyledi.Halim Mete, yaptığı açıklamada, Süper Lig'e yükselebilmek için rakiplerle kıyasıya yarış içinde olduklarını belirtti.Her takımın her takımı yenebileceği çekişmeli bir yarış içinde, bir adım önde olmak için çabalıyoruz diyen Mete, şunları söyledi:

Bunun için devre arasında oluşturduğumuz yeni yapılanma sonucu, çok olumlu sonuçlar aldık. Kaliteli, tecrübeli, genç ve dinamik oyunculardan kurulu bir kadro oluşturduk. Bu yapının başına Türkiye'nin en değerli hocalarından Mustafa Denizli'yi getirdik. Çok doğru, olumlu ve hedefi olan bir projede adım adım ilerliyoruz. Doğru yolda, doğru adımlarla hedefimize ulaşmak için çabamız artarak devam ediyor. Çaykur Rizespor artık rayına girdi. Bu ray bizi sezon sonu hedefimize ulaştıracaktır.

Ligin bitimine on hafta kaldığını ifade eden Mete, Taraftarımız takımına sahip çıkmaya başladı. Ancak sabırla, bütünlüğümüzü koruyarak, kalan haftalarda takıma olan desteğimizi artırarak sürdürmeliyiz. Ligin altı, üstü çekişme içinde. Her takım bir hedefi kovalıyor. Bu süreçte bütünlük ve taraftar desteği çok önemli. Bu yolda iki galibiyetle şampiyon olunmadığı gibi şampiyonluk da kaçmaz. Birlikteliğimizi son maça kadar sürdürürsek mutlu sonu görmemiz çok daha kolaylaşır diye konuştu.

Mete, yarın deplasmanda Denizlispor ile karşılaşacaklarını anımsatarak, takıma olan güvenlerinin tam olduğunu, futbolcuların her maçta olduğu gibi bu maçta da gerekeni yapacağını kaydetti.