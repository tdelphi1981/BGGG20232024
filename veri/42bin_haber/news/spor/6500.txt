Drogba, Galatasaray'ın 3'üncü Fildişi Sahilli oyuncusu
Fildişi Sahilli yıldız futbolcu Didier Drogba'yı kadrosuna katarak futbol dünyasında bir kez daha gündeme oturan Galatasaray, bu ülkeden 3'üncü kez futbolcu transfer etti.
Wesley Sneijder transferinin heyecanını henüz unutmadan, bu kez Didier Drogba transferiyle ikinci bir sevinç yaşayan Galatasaray taraftarları, Fildişi Sahilli futbolcuyu da bağrına basmaya hazırlanıyor.

Sarı-kırmızılı kulübün tarihinde transfer edilen 3'üncü Fildişi Sahilli oyuncu olan Drogba, daha önce yolu Galatasaray'la kesişen Abdul Kader Keita ve Emmanuel Eboue gibi taraftarların sevgilisi olma yolunda.

-Abdul Kader Keita ile 1 sezon-
Galatasaray'da transfer edilen ilk Fildişi Sahilli futbolcu olan Abdul Kader Keita, 2009-2010 sezonunda sarı-kırmızılı formayı giydi.

Fransa'nın Olympique Lyon takımından 8 milyon avro bonservis bedeliyle transfer edilen oyuncu, özellikle kıvrak çalımları ve şık golleriyle taraftarların gönlüne girmeyi kısa sürede başardı.

Galatasaray, sezon sonunda Katar'ın Al Sadd takımından aldığı yüksek teklife hayır diyemeyen Keita'ya, 8 milyon 150 bin avro ve alacağı 200 bin avrodan vazgeçmesi karşılığında izin verdi.

Keita, sarı-kırmızılı formayla ligde ve UEFA Avrupa Ligi'nde çıktığı 34 maçta toplam 9 gol kaydetmişti.

-Eboue, Fatih Terim'in değişmezi oldu-
Sarı-kırmızılı takıma geçen sezonun başında transfer olan Emmanuel Eboue, istikrarlı futboluyla hem teknik direktör Fatih Terim'in hemde sarı-kırmızılı taraftarların sevgisini kazandı.

İngiltere Premier Lig ekiplerinden Arsenal'de 5 sezon geçirdikten sonra 3,5 milyon avro bonservis bedeliyle Galatasaray'a transfer olan ve takımda ikinci sezonunu geçiren Fildişi Sahilli oyuncu, savunmanın solundaki başarılı futboluyla alkış aldı.

Galatasaray taraftarlarının en sempatik bulduğu oyuncular arasında yer alan Eboue, Afrika Uluslar Kupası maçlarının ardından, bu kez milli takımdan arkadaşı Drogba ile birlikte sarı-kırmızılı takım için ter dökmeye devam edecek.