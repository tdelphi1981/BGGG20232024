Efes farklı kazandı
Anadolu Efes, Beko Basketbol Ligi'nin 5. haftasında konuk ettiği Aliağa Petkim'i 83-67 yendi. 
Karşılıklı sayılar ile başlayan müsabakada Anadolu Efes, 5. dakikada Sinan'ın basketiyle 6 sayılık fark (12-6) yakaladı. Sonrasında toparlanan Aliağa Petkim, 9. dakikada Chalmers'ın sayısı ile beraberliği (17-17)sağladı, ancak Batista'nın son saniye basketiyle ilk periyot 20-18 Anadolu Efes'in üstünlüğüyle geçildi.

İkinci periyota da iyi başlayan Anadolu Efes, 12. dakikada Kerem Tunçeri'nin 3 sayılık basketiyle farkı 7'ye (29-22) çıkardı. İlk çeyrekte olduğu gibi oyunu bırakmayan konuk ekip, devrenin bitimine 2 dakika kala Mehmet Ersin Görkem'in 3 sayılık basketiyle beraberliği (35-35) yakaladı. Ancak Anadolu Efes ilk yarıyı da 42-39 önde tamamladı.

Üçüncü çeyreğe iyi başlayan taraf bu kez Aliağa Petkim oldu. Konuk takım, Arnold'un arka arkaya bulduğu 5 sayı ile 21. dakikada 44-43 öne geçti. İyi savunma yapan Anadolu Efes, hücumda da etkili olarak oyunun kontrolünü eline aldı ve 23. dakikada Kerem Gönlüm ile tekrar (47-46) öne geçti. Periyotun sonuna kadar maçı önde götürmeyi başaran lacivert-beyazlı takım, 29. dakikada 9 farklı üstünlük yakaladı: 64-55. Son dakikanın içinde Chalmers ve Holoway ile 5 sayı bulan Aliağa Petkim, son çeyreğe 64-60 geride girdi.

Son çeyrekte önde olmanın avantajını kullanan Anadolu Efes, 37. dakikada kaptan Kerem Tunçeri'nin 3 sayılık basketiyle farkı 13 sayıya (77-64) çıkardı.

Kalan dakikalarda farkı iyice açan ev sahibi, karşılaşmadan 16 sayı farkla 83-67 galip ayrıldı.

Mücadelede, 21 sayı üreten Vujacic maçın en skoreri oldu. Aliağa Petkim'de Chalmers'ın 20 sayısı mağlubiyete engel olamadı.