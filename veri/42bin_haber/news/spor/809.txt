G.Saray'da Elmander mucizesi
Ciddi sakatlığının ardından sahalara dönüşünün 2 ayı bulabileceği iddia edilen İsveçli futbolcunun, bugünkü antrenmanın tamamında takımla birlikte çalışması şaşkınlık yarattı.
 Şampiyonlar Ligi'nde oynanan Cluj maçında ciddi bir sakatlık geçiren ve sahalara dönüşünün 2 ayı bulabileceği iddia edilen Johan Elmander antrenmanın tamamında takımla çalıştı.
 Şaşkınlık yaratan bu gelişmeyle ilgili Galatasaray Spor Kulübü resmi internet sitesinden şu açıklamayı yaptı:
 "Galatasaray Profesyonel Futbol A Takımı, Spor Toto Süper Lig'in 11. haftasında Mersin İdman Yurdu ile deplasmanda oynayacağı maçın hazırlıklarına bu sabah Florya Metin Oktay Tesisleri'nde basına açık olarak gerçekleştirdiği antrenmanla devam etti. Takımımız, antrenmana ısınma ve açma - germe hareketleriyle başladı. Ardından üç gruba ayrılan oyuncularımız, beşe iki top kapma çalışmasıyla idmanı sürdürdü. Ana bölümde dar alanda çift kale maç yapıldı.Sakatlığı sona eren Johan Elmander, antrenmanın tamamında takımla birlikte çalıştı. Galatasaray Profesyonel Futbol A Takımı, Mersin İdman Yurdu karşılaşmasının hazırlıklarını yarın sabah saat 11.00'de yapacağı idmanla tamamlayacak. Takımımız, öğleden sonra özel bir uçuşla Adana'ya gidecek. Ardından karayoluyla Mersin'e hareket edecek. "