Kartal'ın gücü yetmedi
Basketbolda, THY Avrupa Ligi 'Top 16' turu (F) Grubu'nda Beşiktaş, İtalya'nın Monte Paschi Siena takımıyla deplasmanda yaptığı mücadeleyi, 63-57 kaybetti.
Monte Paschi Siena: 63 - Beşiktaş: 57

Salon: Palasport
Hakemler: Borys Ryzhyk (Ukrayna), Marek Cmikiewicz (Polonya), Oscar Perea (İspanya)

Monte Paschi Siena: Brown 13, Hackett 9, Moss 5, Kangur 2, Eze 8, Lechthaler 2 , Janning 10, Carraretto, Sanikidze 14, Rasic

Beşiktaş: Jerrells 16, Fikret Can Akın, Markota 12, Christopher 7, Vidmar 14, Ewing 2, Cemal, Serhat 2, Cevher 3, Falker 1

1. Periyot: 22-13
Devre: 37-26
3. Periyot: 43-45

Maça iki takım da hücumda kolay sayılar bularak başlarken, ev sahibi ekipte Eze, Hackett ve Brown'ın sayılarına Beşiktaş, Jerrells, Vidmar ve Christopher ile cevap vermeye çalıştı ve ilk 5 dakika 14-11'lik skorla Monte Paschi üstünlüğüyle geçildi. Bu dakikadan sonra oyunda etkinliğini artıran İtalyan takımı, Beşiktaş'ın savunmada yaptığı hataları iyi değerlendirerek, farkı açtı ve ilk periyodu 22-13 önde tamamladı.

Maçın ikinci çeyreğinin ilk iki dakikasında iki takım da sayı üretmekte sıkıntı yaşadı. Ev sahibi Monte Paschi Siena'da sayı orucunu Kangur bozarken, Brown ve Janning 5 sayı attı. Beşiktaş ise sadece Markota ile 4 sayı bulabildi ve 15. dakika 31-17'lik skorla Monte Paschi üstünlüğüyle geçildi. İkinci periyodun son 5 dakikalık bölümünde ise hücumda toparlanan Beşiktaş, Ewing, Falker ile Jerrells ve Cevher'in üçlükleriyle 9 sayı bulurken, rakibinin 6 sayısına engel olamadı ve devreyi 11 sayı farkla 37-26 yenik kapattı.

3. periyoda hücum ve savunmadaki etkinliğini İtalyan rakibine kabul ettirerek başlayan Beşiktaş, Vidmar ve Jerrells'ın 4'er sayısı, Markota'nın 3 sayılık basketiyle 11-0'lık seri yakalayarak, 25. dakikada skoru eşitledi: 37-37. Ev sahibi takımı, Janning'in 26. dakikada kaydettiği 3 sayılık basketle 3. çeyrekteki ilk sayısını buldu. Janning'in bu üçlüğüne Beşiktaş'tan Jerrells da kaydettiği üçlükle cevap verdi. 3. çeyreğin son bölümünde de sert müdafaasını sürdüren Beşiktaş, hücumda da Serhat'ın 2'lik ve Markota'nın 3'lük basketleriyle çeyreği 45-43 önde kapattı. Bu çeyrekte İtalyan temsilcisi, Beşiktaş karşısında sadece 6 sayı bulabildi.

Maçın son periyoduna, etkili başlayan taraf ev sahibi ekip oldu. Monte Paschi, periyodun ilk 5 dakikasında Hackett, Sanikidze ve Brown'un sayılarıyla 12-4'lük bir seri yakalayarak, skoru 55-49 lehine çevirdi. Karşılaşmanın son bölümünde İtalyan takımında Brown ve Sanikidze'nin 8 sayısına, Beşiktaş, Vidmar, Christopher, Jerrells ile cevap vermeye çalışsa da aradaki 6 sayılık farkı kapatamadı ve sahadan 63-57'lük skorla yenik ayrıldı.

Bu sonuçla Beşiktaş, THY Avrupa Lig Top 16 turunda çıktığı 5. maçında da galibiyetle tanışamadı.

Karşılaşmada, Türkiye'den gelen 100 kadar siyah-beyazlı taraftar da Beşiktaş'ı yalnız bırakmadı. Bu arada, maçın son bölümünde iki takım taraftarları arasında kısa süreli gerginlik yaşandı.