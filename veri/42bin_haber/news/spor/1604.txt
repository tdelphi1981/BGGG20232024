Olcan Adın: Burada çok mutluyum
Orduspor maçında ikinci yarıda oyuna girmesine rağmen bir asist ve bir golle maçın adamı olan Olcan Adın, kulüp sitesine açıklamalarda bulundu.
Trabzonspor'un büyüklüğünün taraftarından belli olduğunu vurgulayarak Avrupa da dahil gittikleri her deplasmanda taraftarların kendilerini yalnız bırakmadığını kaydeden Olcan, "Bu tablo Trabzonspor'un ne kadar büyük bir kulüp olduğunu çok iyi gösteriyor" dedi. 

Trabzonspor'un kulüp yapısı, arkadaşlık ortamı ve oyuncu kadrosunun kendisine son derece uygun olduğunun altını çizen Olcan, "Buraya gelmekle en doğru kararı verdiğimi düşünüyorum. Şehre de alıştım. Evimde, sevdiklerimle mutluyum. Zaten futbolun dili bir. İşinize odaklanıp, beklentilerinizi doğru planlarsanız uyum süreci gibi bir sorun yaşamazsınız" diye konuştu.

Takımda son derece iyi bir arkadaşlık ortamı olduğuna işaret eden Olcan şöyle devam etti: 

"Türk ve yabancı oyuncuların bu kadar iyi kaynaştığı bir takım görmedim. Oyuncular idmandan önce tesislere gelip sohbet ediyor, oyun oynuyor, birlikte eğleniyor. Sıcak bir ortam var. Böyle bir takım oluşturmak kolay değil. Şimdi amacımız başladığımız seriyi sürdürmek." 

Dünya futbolunda Robin Van Persie, Lionel Messi ve Cristiano Ronaldo'yu hayranlıkla izlediğini dile getiren Olcan, en büyük hedefinin Trabzonspor'un başarısı ve buna katkı yapmak olduğunu sözlerine ekledi.