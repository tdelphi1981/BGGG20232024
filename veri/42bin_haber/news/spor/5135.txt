Anadolu Üsküdar, Burhan Felek'i istiyor!
Anadolu Üsküdar 1908 Kulübü, Gençlik ve Spor Bakanlığı'na sesleniyor. "Kendi stadımız olan Burhan Felek'i geri istiyoruz" diyen kulüp, Bakan Suat Kılıç'a ulaşmaya çalışıyor.
Konu hakkında yayınlanan haberde şu ifadelere yer verildi:

Türk futbolunun kilometre taşlarından birisi olan Üsküdar Anadolu, üçüncü ligde oynayan çaresizlikler içinde kıvranan belki de Türkiye liglerinin tek kulübü.

Kadrosunda nice isimleri barındıran, nicelerini Türk futboluna armağan eden Üsküdar Anadolu şimdilerde "üvey evlat" muamelesi görmenin burukluğunu yaşıyor, sancısını duyuyor.

Uzun yıllardır her iç saha maçını kendi deplasmanında oynamanın "utancını" yaşıyor.
Ve artık bu utançtan biran önce kurtulmak istediğini haykırıyor.

Futbolcusu, Yöneticisi, Taraftarı, Görkemli mazilerine dönmek için yetkililerden bir ışık bekliyor.

SADECE SAHAMIZI GERİ İSTİYORUZ.
"Sahamızı geri versinler, sonrasına karışmasınlar, tesisimizi de yaparız, PTT 1.Lig'e yükselecek takımı da kurarız. Ama önce elimizden aldıkları BURHAN FELEK STADI'mızı geri versinler. Biz orada 1.LİG takımlarının bile imrendiği 20.000 Kişi topladık. Her maçımızı 15.000 - 20.000 seyirciye oynadık. Ya şimdi. Can güvenliği bile olmayan stadlara, kendi sahamız gözüken deplasmanlara gidiyoruz. Koskoca kulübün kaderi böyle mi olmalı?

Bize tekrar versinler BURHAN FELEK'i 2 portatif kale kuralım ve sadece 15 günde bir maç oynayalım. Ne atletizm pisti bozulur ne de sahanın çimi. Fazla bir şey istemiyoruz. Yetkililer sesimizi duysun elimizi tutsun. Biz de 3.Lig de her maçımızı 10.000 Kişiye oynayalım."