"TKBL'ye olan ilgi bizi mutlu ediyor"
Türkiye Kadınlar Basketbol Ligi (TKBL) takımlarından TED Ankara Kolejliler Başantrenörü Kaan Artun, Türkiye'de son dönemde kadın basketboluna yönelik bir ilginin olduğunu belirterek, Kadın basketbolu artık insanların gözünde belli bir yerlere gelmeye başladı. Bu da bizleri son derece mutlu ediyor dedi.Kaan Artun, Türkiye'de son dönemde kadın basketbolunun bir atılım içinde bulunduğunu, bu atılımın da tüm camiaya olumlu olarak yansıdığını ifade etti. Atılımla birlikte hem milli takımlar, hem de kulüpler düzeyinde başarıların da gelmeye başladığını anlatan Artun, Türkiye'de kadın basketbolu hak ettiği yeri almaya başladı. Eskiden hak ettiğini alamıyordu. Artık ciddi ciddi kadın basketbolunu yakından takip etmeye başlayan insanlar var. Kadın basketboluyla ilgili yazılar yazanlar var diye konuştu.

Artun, TKBL'nin Avrupa'nın önde gelen liglerinden biri olduğunu da vurgulayarak şunları söyledi:

Kadın basketbolu artık insanların gözünde belli bir yerlere gelmeye başladı. Bu da bizleri son derece mutlu ediyor. Sadece Türkiye'de Türk insanı tarafından değil, Avrupa'da, dünyada takip edilen bir lig haline geldik. Kadın basketbolu maçlarının seviyesi o kadar çok yükseldi ki Türkiye ligi o kadar güzel bir seviyeye geldi ki, o kadar güzel maçlar oynanıyor ki, insanların gidip bunları canlı izlemeyi tercih ediyor olması gerekiyor. Kadın basketbolu sadece tribünlere gelen insan sayısı bakımından gereken ilgiyi görmüyor. Bunun da zamanla oturacağını düşünüyorum. Bunun için de biraz zamana ihtiyaç olduğu kanısındayım.

Yerli-yabancı ayrımı yapmıyorum

TKBL'deki takımların son dönemde kadrolarına çok iyi yabancı oyuncuları katmalarının ligin kalitesini de artırdığını savunan Artun, buna karşın bir başantrenör olarak takımında hiç bir zaman yerli-yabancı ayrımında bulunmadığını belirtti.

Bir Türk oyuncu gerekli performansı sergiledikten sonra kendi pozisyonundaki yabancı oyuncudan etkili, faydalı oynadıktan sonra hiç bir başantrenör 'öbürü yabancı' diye Türk oyuncunun önünde onu oynatmayacaktır diyen Artun, şöyle devam etti:

Basketbol profesyonel bir spor. Herkes burada başarıyı yakalamak, bir hedefe ulaşmak için mücadele ediyor. Burada da doğru olan herkesin Türk-yabancı ayrımı yapmadan, kendi pozisyonunda veya kendi takımındaki en iyi, en değerli, en çok katkı veren oyuncu olmak için bıkmadan usanmadan mücadele etmesidir. Benim takımımda böyle bir sorun yok. Ben yerli-yabancı ayrımı yapmıyorum. TED Ankara Kolejliler olarak takımımızda Nijerya asıllı Türk vatandaşı Makbule'yi de dahil edersek 4 yabancı oyuncumuz var. 4 yabancı oyuncumuzdan da istediğimiz verimi aldığımızı söyleyebilirim. Fakat önemli olan takım halinde, birlik ve beraberlik içinde bu mücadeleyi verebilmek. Bizim bunu gerçekleştirdiğimizi düşünüyorum.