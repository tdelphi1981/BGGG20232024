10'un adı Batalla!
Bursaspor'un Arjantinli yıldızı Pablo Batalla, bu sezon yeşil beyazlı formayla ligdeki 10'uncu golünü de Sivasspor maçında kaydetti.
150 MAÇA ÇIKTI

Sahasında Sivasspor'la oynayan yeşil beyazlıların tek golünü atan Arjantinli Pablo Batalla, Bursaspor'da 42'inci golünü atmış oldu. 2009-10 sezonundan bu yana Bursaspor forması altında 150 resmi maça çıkan Arjantinli oyuncu, 42 golün 34'ünü Süper Lig, 4'ü Türkiye Kupası, 1'ni Şampiyonlar Ligi ve 3'ünü de UEFA Avrupa Ligi'nde attı.

4 MAÇTA 4 GOL

Batalla, bu yıl çıktığı resmi karşılaşmada 14 kez ağları havalandırırken Süper Lig'de 10'uncu golünü rakip filelere gönderdi. Son 4 maçta da gol atan Batalla, takımının galibiyetlerinde de büyük rol oynadı. Bursaspor ile 2014 yılında sözleşmesi sona erecek Arjantili futbolcunun mukavelesinin 2 yıl daha uzatılması konusunda prensipte anlaşma sağlanırken bu hafta resmi imzaların atılabileceği bildirildi.

PİNTO'YA ARMAĞAN ETTİ

Batalla, Sivasspor karşılaşmasındaki golünü takım arkadaşı Sebastian Pinto'ya armağan etti. Batalla golü attıktan sonra, oyundan çıkan ve yerini Sestak'a bırakan Pinto'nun yanına giderek arkadaşına sarılırken golü de ona hediye ettiğini söyledi.