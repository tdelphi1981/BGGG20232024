İşte yeni İnönü Stadı'nın şifreleri!
Beşiktaş'ın Yeni Stadyum Projesinden Sorumlu Yönetim Kurulu Üyesi Umut Güner, A'dan Z'ye her şeyi Beşiktaş Dergisi'ne anlattı, siyah beyazlıların merakla beklediği yeni mabedinin şifrelerini verdi.
Öncelikle sizi biraz daha yakından tanıyabilir miyiz?
1975 yılında doğdum. İstanbulda Mecidiyeköydeydi evimiz. 12 yaşımdayken babam vefat etti. İş hayatımda kendi çabalarımla bir yerlere geldim. Güner Grup adı altında, altı ayrı şirketimiz var. Şirketlerimiz, turizm ağırlıklı olarak çeşitli iş kollarında faaliyet gösteriyor. Yaklaşık 450 kişiyi istihdam ediyoruz. Çalışanlarımızın çoğunun Beşiktaşlı olması beni ayrıca mutlu eden bir durum.

Beşiktaşlılığınız nereden geliyor?
Ailemin tamamı ve yakın akrabalarımız Beşiktaşlıydı. Doğma, büyüme Beşiktaşlıyım. Beşiktaşı yaşayarak öğrendim. Diğer Beşiktaş taraftarları gibi ben de, yapısal olarak kendime en uygun kulübün Beşiktaş olduğunu düşünüyorum.

Beşiktaşın maçlarına gider miydiniz?
Kimse benim elimden tutup maça götürmemiştir. Evimiz Beşiktaşa yakın olduğu için devamlı maçlara gelirdim. Daha 12 yaşlarımdayken tek başıma İnönü Stadına gittiğimi hatırlıyorum.

İlk gittiğiniz maçı hatırlıyor musunuz?
1985-86 sezonunda oynanan Beşiktaş-Sakaryaspor maçıydı. 6-0 kazanmıştık. Şimdi futbolcu izleme ve tarama ekibimizde görevli olan Fikret Demirer, frikikten müthiş bir gol atmıştı. Hatta o sezon şampiyonluğa ulaşmıştık ve bu benim tribünde yaşadığım ilk şampiyonluktu. Tribünde binlerce kişiyle maç izleyince, kendinizi takıma, kulübe daha çok ait hissediyorsunuz. Gerçi küçük yaşlardayken tanıdıklarımızdan beni Galatasaray ve Fenerbahçe maçlarına götürenler de çok oldu. Hatta takım değiştirmem için çok da ısrar ettiler ama başarılı olamadılar. Hiçbir zaman aklımın ucundan bile geçmedi.

Herhalde tam da Beşiktaş Futbol Takımında kolej havasının yakalandığı yıllarda siz de tribündeymişsiniz, değil mi?
Benim tribünlerde yer almaya başladığım yıllarda, daha sonra efsane olarak anılacak futbolcularımız alt yapıdan yükselmiş ve A takımda oynamaya başlamıştı. Beşiktaş için gerçekten mükemmel yıllardı. O futbolcuları izlemekten büyük keyif alıyordum. Arka arkaya gelen şampiyonluklar, namağlup şampiyonluğumuz unutulacak gibi değil. Futbol takımımız rekorları alt üst ediyordu. 48 maçlık yenilmezlik rekorumuz vardı, bu bizleri gerçekten çok heyecanlandırıyordu. 48 maçlık yenilmezlik rekorumuzun bittiği Galatasaray maçını da hala hatırlarım. Elbette maçın hakemi Sabri Çeliki de unutmam mümkün değil (!)...

Bu süre zarfında hangi maçlarımız siz de derin izler bıraktı? En sevindiğiniz ve üzüldüğünüz maçlar hangileriydi?
Dediğim gibi arka arkaya şampiyonluk yaşadığımız yıllarda gerçekten çok sevindiğimiz maçlar oldu. Ama herhalde birçok Beşiktaşlı gibi, benim için de en özel maç, 100. yılımızda şampiyonluğu getiren Galatasaray maçıdır. Halen konuşurken tüylerim diken diken oluyor. En çok üzüldüğüm maç ise, UEFAda Valerenga maçıdır. İlk yarıda 3-0 öndeyken, ikinci yarıda üç gol birden yemiştik ve maç 3-3 bitmişti.

Peki tarihimizde Siyah-Beyaz formayı giyen futbolcular içerisinde en sevdiğiniz kim?
Herkes Metin, Ali, Feyyazı söyler, gerçi onların da yeri ayrı ama benim en sevdiğim futbolcu Rıza Çalımbaydır. Yine Samet Aybaba, Ferdinand, Amokachi, unutulacak isimler değil.

Sizin hiç futbolcu olma hayaliniz oldu mu?
Futbol oynardım ama öyle bir hayalim hiç olmadı. Her zaman futbola ilgili biri olmuşumdur.

Yönetici olmaya nasıl karar verdiniz?
Başkanımız Sayın Fikret Ormandan böyle bir teklif geldi. Açıkçası üzerine çok düşünmeden hemen kabul ettim. Böyle bir teklif gelince, bir Beşiktaşlı olarak bize de görev almak düşerdi. Seçildikten sonra, bu görevin gereklerini ve ağırlığını daha fazla hissediyorsunuz. Elimizden geldiğinden fazlasını yaparak Beşiktaşa faydalı olmaya çalışıyoruz. Yıllarca tribünden izlediğim Beşiktaşın yönetim kurulu üyesi olmak benim için inanılmaz gurur verici bir şey. Yaptığım işten onur ve gurur duyuyorum. Bu göreve beni layık gören başkanımıza ve bizleri seçen kongre üyelerimize buradan bir kez daha teşekkür etmek isterim.

Yönetici olduktan sonra ailenize ve iş hayatınıza vakit ayırabiliyor musunuz?
Benim ailem, işim, her şeyim Beşiktaşa endeksli. Beşiktaşı, gerçekten aşkla seviyorum. Aile ve iş hayatınızı elbette etkiliyor ama bu durumdan kesinlikle şikayetçi değilim. Önemli olan her zaman Beşiktaş... Ve ne mutlu ki, sekiz yaşındaki oğlum Aras da, benim gibi koyu bir Beşiktaş taraftarı. Fırsat buldukça, tam bir Fernandes hayranı olan oğlumla birlikte vakit geçirmeye, çalışıyorum. Zaten Beşiktaş maçlarını mümkün olduğunca beraber izliyoruz. Rahmetli babamdan öğrendiğim Beşiktaşlılığı, ben de oğluma aktarmaya çalışıyorum. Tribünlerimizin de söylediği gibi; Beşiktaş sen babamdan kalan miras değil, evladıma olan borcumsun...

Taraftarlarımız, statla ilgili gelişmeleri yakından takip ettiği gibi büyük de bir merak içinde. Yeni stat projesiyle ilgili şu anda nasıl bir noktadayız?
Her şey planladığımız gibi rayında gidiyor. Projemizi, izin prosedürü, yapım süreci ve finansman olarak üç aşamada yürütüyoruz. Üçü de eş değerli olarak devam ediyor.

İzinler konusunda geldiğimiz aşama nedir?
Bu konudan bahsetmeyi çok istemiyoruz ve bu yüzden de taraftarımızdan biraz daha sabır bekliyoruz. Çünkü izin prosedürleri bitmeden ayrıntılı açıklama yapmanın çok doğru olacağını düşünmüyoruz.

En azından tamamlanması konusunda ne kadar bir süre öngördüğünüzü söyleyebilir misiniz?
Tahmin ediyoruz ki, mali genel kurula kadar yetiştireceğiz. Yeni stadın yapılacağı yer konusunda da kafa karıştıran birçok söylenti oluyor... Kesinlikle aynı yerde olacak. Başka yerde yapılacağı konusunda çeşitli dedikodular dönüyor ama taraftarlarımız bu söylemlere itibar etmesinler. BJK İnönü Stadının bulunduğu alan, bütün planlarda spor alanı olarak gözüküyor. Sözleşmelerde Beşiktaşın burada ihtifa hakkı var. Kimsenin hukuksal olarak bunun aksini yapmaya hakkı yok. Bunlar, sadece hayal üzerine uydurulan palavradan başka bir şey değil.

Projenin içeriği ile ilgili taraftarlarımıza birkaç ipucu verebilir misiniz?
Kesinlikle çok güzel bir stat olacak. Umarım en kısa sürede, ki biz mali genel kurula kadar yetişeceğini düşünüyoruz, yeni stadımızın tüm ayrıntılarını başkanımızla birlikte açıklayacağız. Emin konum olarak dünyanın en güzel yerinde, en güzel statlarından birini yapacağız.

Yeni stadın yapımı ne kadar sürecek?
Bir buçuk senede tamamlamayı planlıyoruz. Yani bizim esas planımız, sadece bir sezonu dışarıda oynayacak şekilde stadımızı yetiştirmek.

Bu süre zarfında maçlarımızı nerede oynayacağımız konusunda kesinleşen bir durum var mı?
Hayır, yok. Henüz yönetim kurulumuza bu konu gelmedi. Aramızda konuştuğumuz, bazı stratejilerimiz var ama henüz netleşmediği için bir şey söylemek istemiyorum.

Sizce tesisleşmenin bir spor kulübü için önemi nedir?
Bildiğiniz üzere, her konuda Beşiktaşat yeniden yapılanma süreci yaşanıyor. Beşiktaşın ekonomik anlamda içinde bulunduğu durum malumunuz. Bu süreçte tesisleşme çok önemli bir yer tutuyor. Beşiktaş, çok büyük bir kurum. Başkanımızın da sürekli dile getirdiği gibi ancak kurumsallaşmanın daha da pekişmesi, kurumun kendi ayakları üzerinde durur hale gelmesiyle bu sıkıntılı süreci atlatacağımıza inanıyorum. Bizler, Beşiktaşa kalıcı eserler bırakmak, kulübümüzü sabit gelir sahibi bir yapıya büründürmek istiyoruz. Öncelikli hedefimiz, yeni stadımızı en kısa sürede taraftarlarımıza hediye etmek. Stat projesinin ardından yapmak istediğimiz başka çalışmalar da var. Bunları da zamanla camiamızla paylaşmaktan büyük mutluluk duyacağız.

Son olarak taraftarlarımıza nasıl bir mesaj vermek istersiniz?
Taraftarımız geçen sezonlara göre daha ilgili. Mesela önceki sezonlara göre daha az ceza alarak yolumuza devam ediyoruz. Elbette gönlümüzden geçen bunların hiç olmaması. Kulübümüzün bu sıkışık ortamında, taraftarlarımızın göstermiş olduğu özveriye de ben yönetici olarak teşekkür ediyorum. Devre arasında yine bir kombine organizasyonu düşünüyoruz. Özellikle kapalı tribünle ilgili bir projemiz var. Bunun ayrıntılarını da, kesinleştiğinde taraftarlarımızla paylaşacağız.