Bahri Kaya Trabzonspor maçı öncesinde patladı
PTT 1. Lig ekiplerinden Şanlıurfaspor Teknik Direktörü Bahri Kaya, Ziraat Türkiye Kupası'nda karşılaşacakları Trabzonspor maçına ilişkin, Antrenman yapacak saha bulamadığımız bir ortamda Trabzon maçına hazırlanmaya çalışıyoruz dedi.Kaya, yaptığı açıklamada, 29 Kasım Perşembe günü deplasmanda Trabzonspor ile karşılaşacakları Ziraat Türkiye Kupası maçı öncesi morallerinin bozuk olduğunu söyledi.

Sezon başından itibaren kentte antrenman yapacak saha bulmakta zorlandıklarını ifade eden Kaya, şimdiye kadar idmanlarını yaptıkları 11 Nisan Stadyumu'nun geçen hafta yıkılmasının ardından yer konusunda ciddi sıkıntılar yaşadıklarını dile getirdi.

İl Özel İdaresi tarafından Şanlıurfaspor için yaptırılan antrenman sahasının henüz tamamlanmadığını hatırlatan Kaya, ayrıca GAP Arena Stadyumu'nun da son dönemlerde çok sayıda maç ve antrenmana ev sahipliği yaptığı için zeminin çok kötü durumda olduğunu ifade etti.

Kaya, şunları kaydetti:

Antrenman yapacak saha bulmakta zorluk çekiyorduk ancak yine de 11 Nisan Stadı'nda hazırlıklarımızı sürdürüyorduk. Orada maç olunca GAP Arena'ya gidiyorduk. Özellikle GAP Arena çok yıpranmasın diye haftada sadece bir idman yapmaya özen gösteriyorduk. Daha çok 11 Nisan'da çalışıyorduk ancak geçen hafta yıkıldı. Birkaç hafta sonra olsa sorunumuz kalmayacaktı. Kendi antrenman sahamız tamamlanmış olacaktı.

Trabzon maçında ellerinden gelen gayreti göstereceklerini ifade eden Kaya, Antrenman yapacak saha bulamadığımız bir ortamda Trabzon maçına hazırlanmaya çalışıyoruz. Mümkün olduğu kadar bu olumsuzluğu futbolcularıma yansıtmamaya çalışıyorum diye konuştu.

Bahri Kaya, PTT 1. Lig'de yer alan ve marka değeri olan bir takıma bu durumun yakışmadığını, şampiyonluk hedefiyle yola çıkan takımının antrenman yapacak saha bulamadığını, bunun üzüntü verici olduğunu ifade etti.

Kaya, Trabzonspor maçıyla ilgili hazırlıkları tamamlayıp maçtan bir gün önce bu kente gideceklerini ve antrenman sahası konusunda yaşanan sıkıntılar nedeniyle hafta sonu karşılaşacakları Çaykur Rizespor maçına kadar Şanlıurfa'ya dönmeyeceklerini söyledi.