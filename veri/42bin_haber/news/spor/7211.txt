Emre Belözoğlu taraftara şaşırdı
Fenerbahçeli futbolcu Emre Belözoğlu, iyi sonuçlar gelirse taraftarın takımın arkasında olacağını söyledi. 
Karşılaşmadan sonra düzenlenen basın toplantısında konuşan Emre, ilk maçında çok iyi bir başlangıç yapmak istediğini belirtti.

Milli futbolcu, maç öncesi ve içinde taraftarın kendisine desteğinden dolayı çok güzel duygular yaşadığını dile getirerek, şöyle konuştu:

"İlk maçımda çok iyi başlangıç yapmak istedim. Çok üzgünüm, fakat futbolda bazen böyle şeyler oluyor. Maça istediğimiz tempoda başladık. Baskılı oynadık. Hiç beklemediğimiz bir anda gol yedik. Daha şanslı ve akıllı olsaydık çok farklı bir netice ortaya çıkabilirdi. Baskın oynadığımız maçı kaybettik. Artık kaybetme lüksümüzü ortadan kaldırdık. Her maçı kazanmak için oynayacağız. Bu büyük taraftarın ve camianın bizden beklediği bu. Bir an önce galibiyet serisi yakalayıp bir bütünlük sağlamalıyız."

-"Daha önce böyle tepkilerle karşılaşmamıştım"-

Emre Belözoğlu, taraftarın tepkisinin sorulması üzerine, "Bu statta edindiğim tecrübe, taraftarımızı desteğiydi. Bazı şeyleri görmek şaşırtıcı oldu. Daha önce böyle tepkiyle karşılaşmamıştım. Taraftarlar kaybedilen puanlar sonrası tepki gösterecektir, bu normal. Bunu çevirmek de bizim elimizde. İyi sonuçlar gelirse, taraftar takımın arkasında olacaktır. Dünyanın her yerinde böyle, sadece Fenerbahçe'ye özgü değil" cevabını verdi.

Takımın son zamanlarda kötü gitmesine bir teşhis koymanın kolay olmadığını kaydeden tecrübeli futbolcu, "6 aylık bir aradan sonra buraya güzel duygularla geldim. Çok büyük oyuncularla yan yana oynadım. Şu an bütün oyuncularımız da çok değerli. Bazen değişimler sancılı oluyor. Kalitemiz yeterince var. Özellikle skor üretemezseniz, iç saha maçlarında işiniz zor. Taraftarın tepkisine üzüldüm. İlk defa şahit oldum. İnşallah bir an önce camianın içinde bir bütünlük olur" ifadelerini kullandı.