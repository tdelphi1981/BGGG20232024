Kayseri'de Galatasaray zirvesi
Kayserispor'un pazar günü Galatasaray ile oynayacağı maç öncesi Kadir Has Stadı'nda 'Güvenlik zirvesi' yapıldı.Maç öncesi ve sonrası alınacak önlemler gözden geçirilirken, karşılaşmada 1000 polis ile 400'ü özel güvenlik görevlisi görev alacak. Gişe girişlerinde şüpheli kişiler aranıp, alkol kontrolünden geçirilecek. Pazar günü saat 16.30'da Kadir Has Stadı'nda oynanacak Kayserispor - Galatasaray maçıyla ilgili Kadir Has Stadı'ndaki toplantı, İl Spor Güvenlik Kurulu başkan yardımcısı ve Emniyet müdür Yardımcısı Orhan Dinç başkanlığında yapıldı. Toplantıya Orhan Dinç, Emniyet Müdürlüğü Çevik Kuvvet Şube Müdürü Zeki Ünsal, Kayserispor Başkanı Recep Mamur, Genel Menajer Süleyman Hurma, Spor A.Ş Genel Müdürü Ali Üstünel, özel güvenlik şirketi ile Tickettürk yöneticileri katıldı. Stadyuma gelecek taraftarların turnikelerden girişlerinde kesici ve delici alet araması ile alkol kontrolü yapılması, stat çevresinde sahte ve karaborsa bilet satışı ile mücadeleye ağırlık verilmesi kararlaştırıldı. 
Galatasaraylı taraftara ayrılan 1300 kişilik misafir tribünün dolması halinde, Kadir Has Stadı'na, Kayserispor tribünlerinden bilet alıp giren aynı renklerdeki kulüp taraftarı için olası gelişmeye göre güney tribününde ek bölüm oluşturulması da benimsendi. 

Cumartesi günü öğle saatlerinde kente gelmesi beklenen Galatasaray kafilesinin kalacağı otel ve çevresinde maç günü stada gidinceye dek Emniyet Müdürlüğü ekiplerince sıkı güvenlik önlemleri alınacak.