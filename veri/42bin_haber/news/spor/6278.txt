Bursaspor şokta
Spor Toto Süper Lig'in 19. haftasında İstanbul Büyükşehir Belediyespor, Bursaspor'u 4-1 mağlup etti. 
Atatürk Olimpiyat Stadı'nda oynanan karşılaşmada İstanbul Büyükşehir Belediyespor'un gollerini 19. dakikada Doka, 30. dakikada Holmen, 58. dakikada Ekrem Ekşioğlu ve 75. dakikada Visca kaydederken, Bursaspor'un golünü 83. dakikada Batalla attı. 
Maçtan Dakikalar

2. dakikada ceza alanı yayı gerisinde topla buluşan Edu'nun sert vuruşunda top kaleci Eduardo'da kaldı. 
13. dakikada İstanbul Büyükşehir Belediyespor defansının arasına atılan topa Ferhat hareketlendi. Kaleci Eduardo ile karşı karşıya kalan bu oyuncu, meşin yuvarlağı ayağından fazla açınca, zamanında çıkan Eduardo, yatarak topa sahip oldu. 
16. dakikada ceza alanı çizgisi üzerinde topla buluşan Holmen'in gelişine şutunda meşin yuvarlak kaleci Harun'da kaldı. 
17. dakikada Doka'nın pasıyla topu ceza alanı içi sol çaprazında alan Tevfik'in bekletmeden şutunda, meşin yuvarlak az fakla dışarı çıktı. 
19. dakikada İstanbul Büyükşehir Belediyespor, rakibi karşısında öne geçti. Bu dakikada Visca'nın hafif sol çaprazdan kullandığı serbest vuruşta top, kalecinin de müdahalesiyle yan kale direğinden döndü. Oyun alanına dönen topta Bursaspor kale sahasında tam anlamıyla bir karambol yaşandı. Bursasporlu futbolcular topu bir türlü uzaklaştıramazken, son vuruşu yapan Doka'nın şutunda, Serdar Aziz'e de çarpan meşin yuvarlak köşeden ağlarla buluştu: 1-0 
28. dakikada Bursaspor Pinto ile gole yaklaştı. İstanbul Büyükşehir Belediyespor defansının arasına atılan topa Pinto hareketlendi. Kaleci Eduardo ile karşı karşıya kalan bu oyuncunun plase vuruşunda top Portekizli kaleciyi de geçerek, yerden kaleye yöneldi. Pozisyonu iyi takip eden Zayatte, kayarak müdahale etti ve topu son anda kornere gönderdi. 
30. dakikada evsahibi takım Holmen ile ikinci golü kaydetti. İlk golün sahibi Doka, sol kanattan taşıdığı topu Holmen'e aktardı. İsveçli oyuncunun ceza alanı yayı içinden yaptığı şık vuruşta meşin yuvarlak filelere gitti: 2-0 
Kalan dakikalarda iki takım adına da önemli bir pozisyon olmadı ve karşılaşmanın ilk yarısı 2-0 evsahibi ekibin üstünlüğüyle sona erdi.
51. dakikada Holmen, kendi sahasında kazandığı topu bekletmeden rakip yarı alana hareketlenen Tevfik'e aktardı. Yavaş kaldığı pozisyonda topu kaybetmemek için uzaktan şansını deneyen Tevfik'in şutunda meşin yuvarlak üstten farklı şekilde auta gitti. 
54. dakikada rakip yarı alanda topla buluşarak ceza sahasına sokulan Batalla'nın ceza alanı çizgisi üzerinde önünü boşaltarak yaptığı vuruşta meşin yuvarlak kale direği dibinden auta çıktı. 
58. dakikada İstanbul Büyükşehir Belediyesporlu Ekrem Ekşioğlu, takımını 3-0'lık üstünlüğe taşıyan golü kaydetti. Sağ kanatta topu alan Holmen, şık bir hareketle iki rakibinden kurtularak son çizgiye indi. İsveçli oyuncu, topu ceza alanı ters köşesinde bekleyen Doka'ya çıkarttı. Arkasında bulunan Ekrem'i gören Doka, eğilerek savunmayı yanıttı. Meşin yuvarlakla buluşan Ekrem'in, sağına çekerek yaptığı mükemmel plase vuruşta top kalecinin uzanamayacağı köşeye gitti: 3-0 
64. dakikada ceza alanı dışı sağ çaprazında topu alan Visca'nın yerden sert şutunda meşin yuvarlak yandan auta çıktı. 
75. dakikada İstanbul Büyükşehir Belediyespor, 4. golü Visca'nın ayağından buldu. Hızlı gelişen evsahibi takımın atağında 3'e 3 yakalanan Bursaspor savunması, Visca'dan topu almayı başaramadı. Yaklaşık 40 metre top süren Boşnak oyuncu, ceza alanında Harun ile karşı karşıya kaldı. Harun'un kendisine doğru geldiğini gören Visca, topun dibine girerek, meşin yuvarlağı ağlara gönderdi: 4-0 
83. dakikada Bursaspor farkı 3'e indirdi. Ceza alanı çizgisi üzerinde Sestak'tan topu alan Batalla, yaptığı şık vuruşla takımının tek golünü kaydetti: 4-1 
Kalan dakikalarda iki takım adına da önemli bir pozisyon olmadı ve mücadele 4-1 İstanbul Büyükşehir Belediyespor lehine sonuçlandı. 
Stat: Atatürk Olimpiyat
Hakemler: Çağatay Şahan, Serkan Ok, Mehmet Cem Hanoğlu
İstanbul Büyükşehir Belediyespor: Eduardo, Rızvan Şahin, Zayatte, Metin Depe, Ekrem Ekşioğlu, Visca, Mahmut Tekdemir, Zeki Korkmaz, Doka (Dk. 77 Enver Cenk Şahin), Holmen (Dk. 81 Efe İnanç), Tevfik Köse (Dk. 85 Ömer Can Sokullu)
Bursaspor: Harun Tekin, Şener Özbayraklı, Serdar Aziz, İbrahim Öztürk, Hakan Aslantaş, Edu, Musa Çağıran (Dk. 65 Murat Yıldırım), Tuncay Şanlı (Dk. 65 Sestak), Batalla, Ferhat Kiraz (Dk. 81 Okan Deniz), Pinto
Goller: Dk. 19 Doka, Dk. 30 Holmen, Dk. 58 Ekrem Ekşioğlu, Dk. 75 Visca (İstanbul Büyükşehir Belediyespor), Dk. 83 Batalla (Bursaspor)
Sarı kartlar: Dk. 23 Şener Özbayraklı (Bursaspor), Dk. 36 Doka, Dk. 54 Rızvan Şahin, Dk. 67 Zayatte (İstanbul Büyükşehir Belediyespor)