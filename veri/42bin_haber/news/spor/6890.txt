Jimmy'den mutlusu yok...
Gençlerbirliği'nin Türk statüsünde oynayan futbolcusu Jimmy Durmaz, İsveç Milli Takımı'na seçilmenin mutluluğunu yaşıyor.
Spor Toto Süper Lig'de Gençlerbirliği formasıyla sergilediği performansla teknik direktör Eric Hamren'in dikkatini çekerek, İsveç'in Arjantin ile yapacağı özel maçın kadrosuna girmeyi başaran Jimmy Durmaz, milli takımda kalıcı olmak istiyor.

Jimmy Durmaz, AA muhabirine yaptığı açıklamada, Gençlerbirliği'ne transfer olduktan sonra ilk kez milli takıma çağrıldığını hatırlatarak, 'Öncelikle, çok mutluyum. Kendimi gösterip, iyi performans sergilemek ve İsveç Milli Takımı'nın parçası olmak istiyorum' dedi.

'Umarım resmi karşılaşmalarda da milli takıma çağrılırım' diyen 23 yaşındaki Durmaz, İsveç Milli Takımı'nda orta sahanın ortasında alternatifin çok olmasına rağmen kanatlarda daha çok Sebastian Larsson ve Alexander Kacaniklic'in forma giydiğini ifade ederek, yakaladığı şansı iyi değerlendirmek istediğini söyledi.

-'Messi'ye karşı oynayacağım'-
Durmaz, Arjantin ile 6 Şubat Çarşamba günü yapacakları müsabakanın kendisi için hazırlık maçından daha fazlasını taşıdığına işaret ederek, sözlerini şöyle sürdürdü:

'Arjantin, çok büyük bir takım. Hem futbolcular, hem de izleyiciler için çok güzel maç olacak. Lionel Messi'ye, Sergio Aguero'ya, Higuain'e ve Dimaria'ya karşı oynayacağım. Bu, benim için büyük bir fırsat ve büyük onur. Bende, oraya gittiğim zaman iyi futbolcu olduğumu kanıtlamam gerekiyor.'

-'Gruptan lider çıkmak istiyoruz'-
2014 Dünya Kupası Elemeleri'nde güzel bir grupta yer aldıklarına değinen Durmaz, Almaya ile oynayacakları maçın grubu şekillendireceğini dile getirdi.

Durmaz, Almanya ile deplasmanda 4-4 berabere kaldıklarını anımsatarak, 'Almanya, bizden bir maç fazla oynadı. Grupta Almanya, 10 puanla ilk, biz de 7 puanla 2. sırada yer alıyoruz. Gruptan lider çıkmak istiyoruz. Bunun için öncelikle İrlanda'yı geçmemiz gerekiyor. Ardından da İsveç'te Almanya ile yapacağımız maç, bizim gruptaki sıramızı belirleyecek' diye konuştu.

-'Performansım kesinlikle yeterli değil'-
İsveç'te futbol hayatını sürdürürken tatil yapmadan Gençlerbirliği'ne transfer olduğuna dikkati çeken Durmaz, şöyle konuştu:

'Hiç dinlenmeden buraya geldim ve oynamaya devam ettim. Hak verirseniz ki yorucu bir durum. Şimdiki performansım kesinlikle yeterli değil. Sporseveler, şimdiye kadar performansımın sadece yüzde 50'sini, 60'ını gördüler. Daha Türk seyircilerine izleteceğim çok şeyin olduğuna inanıyorum. İkinci yarıya ise daha dinamik başladım ve önümüzdeki maçlarda performansımı daha üste çıkartıp daha iyi performans sergileyeceğim.'

-Önce İstanbul, sonra La Liga-
Durmaz, ligde ise takım olarak ikinci yarıya iyi başladıkları ve üst sıralara tırmanarak Avrupa Ligi'ne katılmak istediklerini aktardı.

'Tabii ki benim de bir hayalim var' diyen Durmaz, her zaman en iyiyi hedefleyen bir yapıya sahip olduğunu anlatarak, futbol hayatını ilerleyen yıllarda İspanya'da sürdürmek istediğini vurguladı.

Durmaz, şunları kaydetti:

'İspanya Ligi (La Liga) benim en büyük hayalim. İsveç'ten Gençlerbirliği'ne gelerek bir şans yakaladım ve bunu değerlendirdim. Bunun bir basamak olduğuna inanıyorum. Şu anda burada antrenmanlarda ve maçlarda en iyi performansı göstermek için elimden gelen her şeyi yapacağım. Hayalim ve sempati duyduğum Barcelona'da oynamak isterim tabii ki. Fakat İspanya'da Atletico Madrid ve o düzeydeki takımlar da olabilir. Aynı zamanda Türkiye'de de şöyle bir hayalim var. Spor Toto Süper Lig, gerçekten çok büyük ve kaliteli. Bu ligde, bir 'büyük' takımda oynamak öncelikli hedefim arasında.'

-'Türkiye, bir Katar değil'-
'Türkiye'ye yaşlı yıldız futbolcular geliyor. Türkiye Ligi, Arap Ligi'ne dönüştü' yorumlarına katılmadığını dile getiren Durmaz, şu değerlendirmelerde bulundu:

'Türkiye Ligi, son 5 yıla göre çok daha kaliteli. Türkiye, bir Katar değil. Yaşlı oyucuların Türkiye'ye gelerek, burayı Katara, ya da Arap Ligi'ne dönüştürdükleri eleştirilerine kesinlikle katılmıyorum. Çünkü Wesley Sneijder, henüz 28 yaşında. Drogba 34 yaşında ama buraya para için geldiğini zannetmiyorum. Drogba, dünyada başka bir kulübe gitseydi, burada alacağı parayı oradan da alabilirdi. Drogba, gerçekten çok büyük bir isim. Türkiye futbol atmosferi açısından çok güzel bir ülke. Günden güne de futbol kalitesinin yükseldiği bir ülke.'

-'Elmander, çok çalışkan futbolcu'-
İsveç Milli Takımı ve Galatasaray'ın golcü oyuncusu Elmander'in hem İsveçliler, hem de taraftarlar tarafından çok sevildiğini anlatan Durmaz, 'Elmander, çok çalışkan ve çok güçlü bir oyuncu. Her şeyini milli takım için ortaya koyuyor. Bunu herkes de biliyor. Belki doğrudan skoru yaratan oyuncu olmayabilir ama çevresinde oynayan arkadaşları için alan ve fırsat yaratan bir oyuncu. Drogba, kaliteli bir futbolcu fakat Elmander'in savaşacağına ve formayı en kısa zamanda taşıyacağına inanıyorum' diyerek sözlerini tamamladı.