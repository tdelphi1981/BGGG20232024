Kelepir yıldızlar
Galatasarayın başkanı, İki oyuncunun önceki transferlerine ve piyasa değerlerine baktığımızda çok uygun maliyetle alındıklarını görebiliriz. Her ikisinin yıllık maliyeti 6 milyon euro derken, transferlerin kesinlikle Terimin onayı ile yapıldığını da vurguladı.

ÜNAL AYSAL, SNEİJDER VE DROGBA’YI ÇOK UCUZ FİYATA ALDIKLARINI SÖYLEDİ 
MALİYETLERİ nedeniyle eleştirilen Drogba ve Sneijder için Galatasaray Başkanı Ünal Aysal, “Ucuza bile aldık” dedi. Sporda Gelişim Konulu Konferans’ta açıklamalar yapan Aysal, “Sneijder ve Drogba'nın bundan önce gerçekleştirdiği transferlerdeki maliyetlere bakıldığı zaman, oldukça ucuza aldık. İki futbolcunun ortalama yıllık maliyeti 6 milyon euro’dur. Bu rakama yıllık ücretler, imza paraları, bonservis bedelleri de dahildir” diye konuştu. 
Aktar söylediyse doğrudur 
Aysal, “Sneijder 28 yaşında. Mesleğinin zirvesinde. Drogba tecrübesi ve kalitesiyle  İngiltere’de bile oynar. Transferlerin tamamı Terim’in isteği doğrultusunda gerçekleştirildi. Daha fazla gol atan, daha az yiyen bir takım istiyoruz” derken, İrfan Aktar’ın Fenerbahçe ile ilgili sözleri için de “Divan başkanımız eğer bir söylemde bulunduysa, arkasında bir şeyler vardır. Ben Galatasaray Başkanı’yım ve bu tarz spekülasyonlar hakkında konuşmayacağım” dedi. 
Futbolcu tarlada yetişmiyor 
Başkan şöyle devam etti: “Futbolcu tarlada yetişmiyor. Galatasaray 2-3 iyi oyuncu yetiştiremiyorsa bu zaaftır. Göreve geldikten sonra 120 milyon dolar borç ödedik. Önümüzdeki günlerde sermaye arttırımı devreye girdiği zaman borçlarımızı da çok daha rahat ödeyebilecek ve sağlıklı bir yapıya geleceğiz. 130 milyon dolarlık bir sermaye artırımı öngörüyoruz. Medya baskısı nedeniyle SPK’nın prensiplerinde değişim oldu. Ama önlemlerimizi aldık.” 