Samet Aybaba kararında haklı çıktı
Spor Toto Süper Lig'in ilk 10 haftasında topladığı 15 puan ile 6. sırada yer alan Beşiktaş'ta, Kasımpaşa ve Mersin İdmanyurdu galibiyetleri Siyah Beyazlı takımdaki moralleri yükseltti.Ligin beşinci ve sekizinci hafları arasında oynadığı 4 maçtan galibiyet alamayan Siyah Beyazlı oyuncular, son iki haftada topladıkları 6 puan ile takımlarını üst sıralara taşıdılar. 

AYBABA TAKIMDAN MEMNUN 

Geride kalan 10 haftada Siyah Beyazlı takımda futbolcuların fiziki açıdan sorun yaşamamaları ve kondisyonlarının iyi seviyede olması dikkatlerden kaçmadı. 

Geçmiş yıllarda daha çok yabancı kondisyonerlerin görev yaptığı Beşiktaş'ta bu sezon teknik direktör Samet Aybaba oyuncularını iki yerli ve genç kondisyonere emanet etti. 34 yaşındaki Ersin Aka ve 29 yaşındaki Eren Şafak daha önce büyük takım tecrübeleri olmamasına rağmen bugüne kadar Siyah Beyazlı takımda başarılı bir tablo sergilediler ve Aybaba'nın güvenini boşa çıkarmadılar. 

Ankara Gazi Üniversitesi Spor Bilimleri mezunu olan Ersin Aka Siyah Beyazlı takımdan önce Nazilli Belediyespor, Adıyamanspor, Beypazarı Şekerspor, Adana Demirspor, Siirtspor ve Erzin Belediyespor takımlarında görev yaptı. 

Süper Lig tecrübesine Beşiktaş'ta başlayan Aka, sezon öncesi Avusturya'da 31 oyuncunun yer aldığı 20 günlük kamp döneminde sakatlık yaşanmamasında da önemli rol oynadı. 10 haftası geride kalan lig maratonunda da Mustafa Pektemek'in yaşadığı ciddi sakatlık dışında futbolcuların önemli bir sakatlık geçirmemeleri Aybaba'nın kurduğu teknik ekibin başarısı olarak göze çarpıyor. 2011-2012 sezonu başında Beşiktaş'ta görev almaya başlayan ve hala Siyah Beyazlı takımda bulunan Eren Şafak da takımın fiziki açıdan yakaladığı olumlu tabloda pay sahibi oldu. 

Hacettepe Üniversitesi Spor Bilimleri Teknolojisi bölümünden mezun olan ve Ersin Aka gibi 'okullu' kondisyoner Eren Şafak, oyuncuların bireysel antrenman programlar ile de özel olarak ilgileniyor. 

2011 Eylül ayında Beşiktaş'ın aylık olarak yayınlanan dergisinde verdiği röportajda Amerika Birleşik Devletleri'nde The Florida State University Sport Science'de kondisyon üzerine mastır yaptığını ve UEFA B Lisans diplomasına sahip olduğunu belirten Eren Şafak, Samet Aybaba'nın geçen sezondan teknik heyetinde tuttuğu tek isim olmuştu. 

KARARINDA HAKLI ÇIKTI 

Samet Aybaba, sezon başında yerli ve genç kondisyonerlerin başarısız olabileceği eleştirilerine kulaklarını kapatıp, Ersin Aka ve Eren Şafak'a takımı emanet etmesinin meyvelerini toplamaya başladı. 

Özellikle Oğuzhan, Ersan, Holosko, Veli ve Necip'in her hafta artırdıkları performanslarında futbolculara uygulanan bireysel çalışma programlarının etkisi göz ardı edilemez. 
Sezonun ilk 10 haftası sonunda Aybaba'nın alaylı-okullu karşılaştırmasında okullu sıfatı ile tabir edebileceğimiz bu iki genç kondisyonere görev verme kararında haklı çıktı.