İlhan Cavcav, Abdullah Avcı'ya sitem etti
Gençlerbirliği Kulübü Başkanı İlhan Cavcav, A Milli Takım Teknik Direktörü Abdullah Avcı'yı, kendi takımı oyuncularını seçmediği için eleştirdi.Gençlerbirliği Kulübü Başkanı İlhan Cavcav, A Milli Takım Teknik Direktörü Abdullah Avcı'dan kırmızı-siyahlı takımın maçlarını biraz daha dikkatli izlemesini ve performansıyla kamuoyunun dikkatini çeken Hurşut'u milli takıma davet etmesini beklediğini söyledi.

Başkent kulübünün başkanı İlhan Cavcav, oyuncularına gelen transfer tekliflerinden, takımın performansına, savunma hattındaki futbolcuların attığı gollerden milli takıma kadar birçok konuda merak edilen soruları yanıtladı.

(A) Milli Takımlar Teknik Direktörü Abdullah Avcı'ya seslenen İlhan Cavcav, hakkında transfer haberleri çıkan Hurşut'un, Gençlerbirliği'ne önemli katkı sağladığını kaydederek, Aykut, (A) Milli Takım'a çağrıldı. Milli takım hocamız Sayın Abdullah Avcı'ya sesleniyorum, oraya bir de Hurşut'un davet edilmesini arzu ediyorum. Sayın Avcı'nın bizim maçlarımızı biraz daha dikkatli izlemesini ve bu oyuncular üzerinde azami dikkati sarf etmesini temenni ediyorum diye konuştu.

Kadrolarında yer alan yabancılardan Petkoviç, Lekiç, Tosiç, Zec ve Azofeifa'nın ülkelerinin milli takımlarında oynayan isimler olduğunu kaydeden Cavcav, değerlendirmesine şöyle devam etti:

Genç oyuncularımızdan Artun, İlkay, Ahmet Çalık ve Tayfur, Ümit Milli Takım kadrosunda yer alıyor. Gençlerbirliği Kulübü'nün geleceği açısından da bugün 18, 19 ve 20 yaş altı takımlarında oynayan 3-4 önemli oyuncumuz var. Bunlar gelecek yıllarda Gençlerbirliği'ne ve Türk futboluna önemli katkılar sağlayacak, değerli isimler. Bu genç çocuklarımıza da gözümüz gibi bakıp Türk futboluna kazandırma gayreti içindeyiz.

-Çok para vererek oyuncu almak, karlı bir iş değil-

Yönetim kurulu üyeleri, genel menajer Cem Onuk, teknik direktör Fuat Çapa ve kendisinin ilk yarının ardından biraraya gelerek toplantı yaptıklarını vurgulayan Cavcav, takıma 2 veya 3 isim transfer etmenin yerinde olacağına karar verdiklerini söyledi.

Bu transferlerle ilgili çalışmaların devam ettiğini ifade eden Cavcav, şunları söyledi:

Çok para vererek oyuncu almak karlı bir iş değil. Ankara'yı tek başına temsil eden bir takım olarak, bizim 4-5 bin kombine satışımız var ama büyük takımlar gibi saha hasılatı alan bir kulüp değiliz. Bu itibarla, ikinci devre yapacağımız transferlerle Ankara'yı daha iyi temsil edebilecek, taraftarımıza daha iyi futbol seyrettirebilecek bir kadro oluşturmak istiyoruz. Ankaralı seyircilerimizin mutlak suretle Gençlerbirliği'ni desteklemelerini istiyoruz. Bu sadece Gençlerbirliği'ne değil, Ankara'ya sahip çıkmak demektir.

Ligde büyük paralar harcayarak transfer yapan takımlar olduğunun altını çizen tecrübeli başkan, Fenerbahçe ve Galatasaray gibi güzide kulüplerimizin bir futbolcuya verdiği para neredeyse tüm Gençlerbirliği takımının bedeline eşit. Çok para vermek, oyuncunun çok iyi oynayacağı anlamına gelmiyor. Takım oyunu oynayabilen bir takım oluşturma peşindeyiz. Parayla saadet olmuş olsaydı, bu güzide kulüplerimizin harcadığı paralar sonunda 17 maçta 54 puanı olması gerekirdi. Buna karşın geçen sene son maçında küme düşmeme mücadelesi veren Medical Park Antalyaspor, bugün bir maçı eksik olmasına rağmen 30 puanla ilk yarıyı 3. sırada tamamladı. Antalyaspor adına ben de gurur duyuyorum. Başta Sayın Başkan Hasan Akıncıoğlu olmak üzere teknik direktör Mehmet Özdilek'i de kutluyorum şeklinde konuştu.

-Hiçbir futbolcumuzu satmayı düşünmüyoruz-

Aykut, Hurşut ve Petkoviç'in başka takımların transfer listesinde olduğu haberlerinin basında yer aldığını belirten Cavcav, Bu oyuncularla ilgili bize de talepler geliyor. Bizimle sözleşmeleri var. Konuyu Kulüpler Birliği'nde de gündeme getirdim. Oyuncunun sözleşmesi varken dolaylı olarak transfer teklifleri yapılmasını, 35 yıldır kulüp başkanlığı yapan biri olarak kesinlikle tasvip etmiyorum. Sözleşmesi devam eden hiçbir futbolcumuzu, ne kadar para verirlerse versinler, sezon sonuna kadar satmayı düşünmüyoruz dedi.

İlhan Cavcav, stoper bölgesinde görev yapan Aykut ve Kulusiç'in ilk yarıda attığı gollere de değinerek, Aykut ve Kulusiç'in goller atmaları, takımımız adına övünülecek bir durum diye konuştu.

Futbolcuları evlatları gibi gördüğünün altını çizen Cavcav, sözlerini şöyle tamamladı:

İster yerli, ister yabancı olsun hepsinin hamisi, babasıyım. Bozuk karaktere sahip bir oyuncuyu bünyemiz kabul etmez. Geri dörtlüde oynayan oyuncuların attıkları gollerin takıma galibiyet kazandırması sevindirici. İnşallah ikinci yarıda da bu oyuncularımız takım oyunu oynamak suretiyle bunu sahaya yansıtır ve biz de Ankara'yı en iyi şekilde temsil ederiz ifadelerini kullandı.