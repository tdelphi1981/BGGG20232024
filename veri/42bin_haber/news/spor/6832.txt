Kayserispor Akhisar maçı için İzmir'de
Kayserispor, ligde yarın Akhisar Belediyespor ile oynayacağı maçın hazırlıklarını tamamlayarak, özel bir uçakla İzmir'e gitti.
Kulüp Basın Sözcüsü Oğuz Ortaköylüoğlu yaptığı açıklamada, Akhisar Belediyespor maçına takımın yükselişe geçmesi adına büyük önem verdiklerini söyledi. Hafta boyunca teknik direktör Robert Prosinecki yönetiminde yoğun antrenman yaptıklarını vurgulayan Ortaköylüoğlu, şunları kaydetti: Takımımızda moraller gayet iyi. Gerçekten çok iyi bir şekilde hazırlandık. Ligde kolay maç yok. Akhisar Belediyespor karşılaşması bizim için zor geçecek. Rakibimiz ligde bulunduğu konumdan çıkmak adına var güçleriyle mücadele edecek. Geçen hafta Medical Park Antalyaspor karşısında iyi bir oyun sonucunda 3 puana ulaştık. Bu iyi futbolumuzu sürdürerek, galibiyetlere devam etmek istiyoruz. İki takım için de çok önemli bir karşılaşma olacak. İnşallah bu maçı da kazanarak, yükselişimize devam etmeyi arzu ediyoruz.
 
Ortaköylüoğlu, takımda sarı kart cezalısı Zurab ile sakatlığı bulunan Steinsson dışında eksik oyuncu bulunmadığını da sözlerine ekledi. Sarı-kırmızılı takım, yarın saat 20.00'de Yeni Buca Stadı'nda Akhisar Belediyespor ile karşılaşacak.