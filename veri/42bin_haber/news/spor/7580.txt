Atletizm başladı
Atletizmde Kulüplerarası Yıldızlar Salon Ligi İstanbul'da başladı.Aslı Çakır Alptekin Atletizm Salonu'nda düzenlenen eleme kademesinin birinci gününde erkeklerde 6, kızlarda ise 5 branşta yarışmalar yapıldı.

Erkeklerde Kocaeli Büyükşehir Belediyesi Kağıt Spor Kulübü 54, kızlarda ise İzmir Büyükşehir Belediyesi Spor Kulübü 36 puanla ilk günü lider olarak tamamladı.

İlk günün liderlerinden Kocaeli Büyükşehir Belediyesi Kağıt Spor Kulübü atletleri, 60, 400 ve 1500 metre koşu ile yüksek atlama branşlarında 1'inci oldu. Uzun atlamada 3'üncü olan Kocaelili sporcular, sadece 4x200 bayrak yarışında ilk üç sıranın dışında kalarak, 5'inciliği elde ettiler.

Erkeklerde Ankara Ego Spor Kulübü 52 puanla 2'nci, Üsküdar Belediye Spor Kulübü de 43 puanla 3'üncü sırayı aldı.

Kızlarda ilk günün lideri olan İzmir Büyükşehir Belediyesi sporcuları gülle atmada 1'inci, 60 ve 1500 metre ile 3 adım atlamada 4'üncü, sırıkla atlamada da 2'nci oldu.

İzmir ekibinin ardından kızlarda Bursa Osmangazi Belediye Spor Kulübü 33 puanla 2'nci, Adana Gençlik ve Spor Kulübü de 26 puanla 3'üncü sırada yer aldı.
Eleme kademesinin ikinci gününde yarın erkekler ve kızlarda 6 branşta yarışlar yapılacak.