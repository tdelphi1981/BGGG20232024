Gürdal Gümüş INAS yönetim kuruluna seçildi
İstanbul'da yapılan Uluslararası Zihinsel Engelliler Spor Federasyonu (INAS) Avrupa Genel Kurul Toplantısı'nda, Türkiye Özel Sporcular Spor Federasyonu (TOSSFED) Başkanı Gürdal Gümüş, yönetim kurulu üyeliğine seçildi.
İstanbul Yeşilköy'deki WOW Otel'de yapılan INAS Avrupa Genel Kurul Toplantısı'na 13 Avrupa ülkesinden 30'un üzerinde delege katıldı. INAS'ın Avrupa Başkanı Geoff Smedley'in tek aday olarak katıldığı genel kurul toplantısında, Türkiye Özel Sporcular Spor Federasyonu Başkanı Gürdal Gümüş, yönetim kurulu üyeliğine seçilirken, federasyon dış ilişkiler sorumlusu Eren Yıldırım ise INAS'ın Avrupa Basketbol Direktörü oldu. 
Konu hakkında yazılı bir açıklama yapan Gürdal Gümüş, Spor sahalarındaki başarılarımız artık masadaki gücümüzle taçlanacak ifadelerini kullanarak şunları aktardı: 
INAS ile var olan güzel ilişkilerimiz bundan sonra çok daha mükemmel seviyelere gelecek. Türkiye INAS'ın en yeni üyesi olmasına rağmen yaptığı başarılı organizasyonlarla büyük takdir almıştır. INAS'ın bizzat yönetiminde bulunarak gelecek yıllarda özel çocuklarımız adına çok daha büyük ve önemli spor organizasyonlarını Türkiye'ye kazandıracağız diye konuştu. 
INAS Avrupa Basketbol Direktörlüğüne getirilen Eren Yıldırım da komite ile olan samimi ilişkilerin bundan sonra çok daha farklı noktalara geleceğini kaydetti.