PFDK'dan Fenerbahçe'ye ceza
Türkiye Futbol Federasyonu (TFF) Profesyonel Futbol Disiplin Kurulu (PFDK), Fenerbahçe ve Kasımpaşa'ya 30'ar bin lira para cezası verdi.
TFF'den yapılan açıklamada, PFDK'nın bugün gerçekleştirdiği toplantıda, Ziraat Türkiye Kupası'nda Göztepe ile oynadığı maçta taraftarlarının neden olduğu çirkin ve kötü tezahürat nedeniyle Fenerbahçe'ye 30 bin lira para cezası verdiği bildirildi.

Kurulun, Kasımpaşa'ya da Ziraat Türkiye Kupası'nda Trabzonspor ile yaptığı müsabakada taraftarlarının neden olduğu çirkin ve kötü tezahürat nedeniyle 30 bin lira para cezası uyguladığı kaydedildi.

PFDK'nın, Trabzonspor'a 10 bin, Beşiktaş'a 8 bin 750, Göztepe ve Altay'a 6'şar bin ve 1461 Trabzon'a da 4 bin 200 lira para cezası verdiği belirtildi.

Kurulun ayrıca, A2 Futbol Ligi'nde Eskişehirspor Teknik Direktörü Orhan Türkmengil, Orduspor Teknik Direktörü Turgut Kır ve Ordusporlu futbolcu Erdal Pekdemir'i 1'er maç, Manisasporlu futbolcu Burak Can Balcı'yı 2 maç, Orduspor kaleci antrenörü Mustafa Döngez'i de 3 maç men cezasına çarptırdığı duyuruldu.