Fenerbahçe ligde 3 puana hasret
Spor Toto Süper Lig'deki son galibiyetini 15. haftada alan Fenerbahçe, Gaziantepspor ile yarın deplasmanda yapacağı maç öncesi 3 puan hesapları yapıyor.
Süper Lig'in 15. haftasında İstanbul Büyükşehir Belediyespor'u 2-1 yendikten sonra, 16. haftada Galatasaray'a 2-1 ve 17. haftada da Kardemir Karabükspor'a 3-1 yenilip, 18. haftayı Sanica Boru Elazığspor karşısında 2-2 beraberlikle geçen sarı-lacivertliler, deplasman mücadelesinde galibiyeti hedefliyor.

Teknik direktör Aykut Kocaman yönetiminde ilk kez 3 haftayı galibiyet alamadan geride bırakan sarı-lacivertli takım, ligin ilk yarısında İstanbul'da 3-0 yendiği rakibi karşısında rövanşı da almaya çalışacak.

-Gökhan Gönül cezalı-
Türkiye Futbol Federasyonu Profesyonel Futbol Disiplin Kurulu'nun, Sanica Boru Elazığspor maçında gördüğü kırmızı kartın ardından 3 maç ceza verdiği Gökhan Gönül, Gaziantepspor mücadelesinde forma giyemeyecek.

Fenerbahçe Teknik Direktörü Aykut Kocaman'ın, cezası nedeniyle 5 resmi maçta takımda uzak kaldıktan sonra Ziraat Türkiye Kupası'nda Bursaspor ile yapılan maçta görev verdiği Meireles'in, Gaziantepspor maçında da ilk 11'de yer alması bekleniyor.

Sarı-lacivertlilerin Gaziantepspor karşısında sahaya çıkması beklenen muhtemel 11, Volkan Demirel, Orhan Şam, Bekir İrtegün, Egemen Korkmaz, Hasan Ali Kaldırım, Mehmet Topal, Meireles, Kuyt, Cristian, Caner ve Sow'dan oluşuyor.

Fenerbahçe'de Cristian ve Meireles yarınki maç öncesi sarı kart ceza sınırında bulunuyor. İki futbolcu forma giyip birer kart daha görmeleri durumunda 20. haftadaki Sivasspor maçında cezalı duruma düşecekler.