İspanya'da El Clasico heyecanı
İspanya Kral Kupası yarı final ilk maçında yarın Real Madrid ile Barcelona karşılaşacak.
İspanya'nın en büyük iki takımını karşı karşıya getiren maç öncesinde, evsahibi Real Madrid'in eksik futbolcuları ve teknik direktör Jose Mourinho ile takım arasında yaşanan polemikler öne çıkıyor.

Real Madrid'de sakatlıkları bulunan kaleci Casillas ve Pepe ile kart cezalısı Sergio Ramos, Fabio Coentrao ve Angel Di Maria, Barcelona karşısında forma giyemeyecek. Teknik direktör Mourinho'nun, defansın sol kanadında Pepe'nin yerine Marcelo'yu oynatması, sağ kanadında da Sergio Ramos'un yerine Arbeloa ya da Ganalı Michael Essien'e görev vermesi bekleniyor.

Portekizli teknik adam, futbolcularından Carvalho, Cristiano Ronaldo, Modriç, Mesut Özil, Higuain ve Essien'ı bugün dinledirip antrenmana çıkarmazken, takımın geri kalanıyla basına kapalı bir antrenman yaptı.

-Benzema: 'Barcelona favori değil'-
Barcelona maçı öncesi düzenlenen basın toplantısına teknik direktör Mourinho değil, futbolcu Karim Benzema çıktı.

Benzema, maçla ilgili olarak, 'Barcelona favori değil. Büyük bir takım, zor olacak ama onları elemek için hazırız. Her sezon Barcelona'ya karşısında daha iyi oynuyoruz ve bu maça çok iyi hazırlandık. Bu dünyanın en iyi maçlarından biri ve Bernabeu Stadı'ndaki ortam oldukça sıcak olacak. Yapabileceğimiz en iyi şey kazanmak ve atabildiğimiz kadar gol atmak olacaktır' değerlendirmesinde bulundu.

Dünyanın en iyi iki futbolcusu Messi ve Ronaldo'nun karşı karşıya gelecek olmasıyla ilgili bir soruya ise Benzema, 'Bizim için en iyisi Ronaldo' yanıtını verdi.

Real Madrid'de son haftalarda ortaya atılan teknik direktör ile bazı futbolcular arasında sorun yaşandığı iddialarına ise Fransız futbolcu, 'Biz birlik içindeyiz ve Mourinho ile hiçbir sorun yok' diyerek cevap verdi.

-Barcelona'da tek eksik teknik direktör Vilanova-
Barcelona tarafında ise tek eksik teknik direktör Tito Vilanova olacak. Hastalığından dolayı tedavi amacıyla gittiği New York'ta bulunan Vilanova'nın yerine yardımcısı Jordi Roura takımın başında görev yapacak.

Roura, bugün düzenlediği basın toplantısında, şunları söyledi:

'Eksik futbolcuların Madrid için sorun olacağını düşünmüyorum. Tam tersine daha tehlikeli olacaklardır. Çünkü eksiklerin yerine oynayacak futbolcular çok kaliteli. Sahada, zor, baskılı ve her zamanki gibi rekabetçi bir Madrid bekliyorum. Defans sistemini değiştirmeyeceklerini tahmin ediyorum. Madrid her zaman futbol oynuyor, defansta duvar öreceklerini sanmıyorum.'

-Kral Kupası'nda 32. El Clasico-
Öte yandan El Clasico olarak adlandırılan iki takım arasındaki ezeli rekabette, Kral Kupası tarihinde 32. maç oynanacak.

Şimdiye kadar iki takım arasında oynanan maçlarda Barcelona'nın 15, Real Madrid'in ise 10 galibiyeti bulunurken, 6 maç da beraberlikle sonuçlandı.

Bu kupada 6 kez Real Madrid-Barcelona finali oynanırken, her iki takımında 3'er galibiyeti bulunuyor. Barcelona, 26 kezle Kral Kupası'nı en fazla kazanan İspanyol kulübü olurken, Real Madrid bu kupayı 18 kez kaldırdı.

La Liga'da Barcelona 58 puanla lider durumda bulunurken, Real Madrid ise 43 puanla 3'üncü sırada yer alıyor.