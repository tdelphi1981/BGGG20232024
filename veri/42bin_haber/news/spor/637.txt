"Şenol hocayı tartışmak çok yanlış"
Spor Toto Süper Lig'de kötü günler geçiren Trabzonspor'un Kulüp Genel Sekreteri Hasan Yener, Teknik Direktör Şenol Güneş'in gidip gitmeyeceğinin tartışılmasının yanlış olduğunu söyledi. Yener, bordo-mavili futbolculara da sahip çıktı.Yener, yaptığı açıklamada, son dönemlerde eleştiriler alan teknik direktör Şenol Güneş'in Trabzonspor'un son dönemlerdeki bütün başarılarında yer alan bir isim olduğunu belirterek, Onun için Şenol hocanın artık bir şey ispatlamasına gerek yok. Mili takım ve Trabzonspor kariyeri belli. Milli takım Şenol hocadan sonra Dünya Kupası'na gidemedi. 2002'de milli takım dünya üçüncüsü oldu, ondan sonra bir daha Dünya Kupası'na katılamadı. Trabzonspor'da Şenol hoca ile 2010-2011 sezonu şampiyonu olmuşuz. Türkiye Kupası ve Süper Kupa kazandık. Trabzonspor'un Şenol Güneş ile başarıları unutulmamalı dedi.

Her takımda inişler çıkışların olabileceğini söyleyen Yener, Mourinho bile her zaman başarılı değil. Real Madrid lige iyi başlayamadı. Barcelona'nın gerisinde lige devam ediyor. Ama Mourinho yine çalışıyor ve takımı toparladı. Manchester United'de Alex Ferguson uzun yıllardır görevinin başında. İstikrar başarıyı getirir, istikrarsızlık başarısızlığın en önemli nedenidir. Yönetimdeki kadro, futbolcu kadrosunda, teknik heyette istikrar önemlidir diye konuştu.

'Çok çabuk, karamsarlığa kapılıyoruz

Tüm teknik adamların yanlış yapabileceğini anlatan Yener, Doğru düşündüğün oyuncu tercihini yaparsın ama yanlış sonuç verir. Şenol hoca yanlış yapabilir, eleştirilebilir. Ama Şenol hocanın gidişi şeklindeki bir tartışma bile çok üzücü. Şenol hocayı tartışmak çok yanlış dedi.

Yener, ligde lider ile aralarında 8 puanlık farkın bulunduğunu vurgulayarak, 10 haftada bu fark çok büyük, kapanmayacak bir fark değil. Ama çok çabuk karamsarlığa kapılıyoruz, aşırı uçtayız. Azıcık istikrarlı ve sahiplenme duygusu içinde olalım ifadelerini kullandı.

Sadece Beşiktaş maçının son 10 dakikası...

Ligde 10 hafta sonunda kötü bir futbol ortaya koymadıklarını ve hak etmedikleri puan kayıpları yaşadıklarını kaydeden Yener, şöyle devam etti: Kaybettiğimiz puanlara bakın, pamuk ipliğiyle. Bizim tarafa da dönebilecek maçlardı, tesadüfen kaybettik. Beşiktaş maçının son 10 dakikası dışında hiçbir takıma ezildiğimiz maç yok. Türkiye'de kim iyi futbol oynuyor? Biz her maçta her takımdan üstün oynadık. Bu kadar karamsar tablo çizilmemeli. Futbolcuyu kötülüme bir şey kazandırmaz. Futbolcular bizim futbolcular. İnsan kendi evladını yanlış yaptı diye dışlar mı? Yarın başarı bu oyuncularla gelecek. Onları destekleyeceğiz. Bizim bir galibiyete ihtiyacımız var.