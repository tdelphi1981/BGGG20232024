İhtiyaç duyulan mevkiilere transfer yolda
PTT 1. Lig ekiplerinden Şanlıurfaspor'da, olağanüstü kongreye aday olan yönetim, transfer komitesi oluşturdu.Sarı-yeşilli ekipte 17 Ocak'ta yapılacak kongrenin tek adayı olan iş adamı Fethi Şimşek başkanlığındaki yönetim, Teknik Direktör Bahri Kaya'nın talebi doğrultusunda transfer edilecek bazı futbolcularla görüşmeye başladı.

İş adamı Maruf Güneş başkanlığındaki komite ara transfer sona ermeden takımın ihtiyaç duyulan bölgelerine oyuncu transfer edecek.

Güneş, takımın acil ihtiyaç duyduğu defans, orta saha ve forvet hattına ilk etapta yapılacak 3 oyuncunun transferi konusunda önemli mesafeler aldıklarını söyledi.

Takımın başarısı için ellerinden geleni yaptıklarını aktaran Güneş, Talip olduğumuz kulüp yönetimi için 17 Ocak'tan sonra daha resmi ve ciddi faaliyetlerimiz olacak. Şu anda öncelikli olarak mevcut oyuncularımızın borçları için görüşmeler yapıyoruz. Daha sonra kulübümüze yapacağımız diğer transferler gündemimizde bulunuyor. Takımın acil ihtiyaç duyduğu defans, orta saha ve forvet hattına ilk etapta yapılacak 3 oyuncu transferinde önemli aşama kat ettik diye konuştu.
Şanlıurfaspor'da, geçen ay Kulüp Başkanı Kemal Saraçoğlu ve beraberindeki bazı yönetim kurulu üyeleri istifa etmiş, mevcut yönetim de 17 Ocak Perşembe günü olağanüstü kongre kararı almıştı.