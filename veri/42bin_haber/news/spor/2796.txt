Cim Bom'a yeni sponsor
Galatasaray Spor Kulübü ile Opel arasında imzalanan sponsorluk anlaşmasıyla Opel, Galatasaray'ın resmi sponsoru oldu 
 Galatasaray, Avrupa’nın en büyük otomobil üretici firmalarından biri olan Opel ile gerçekleştirdiği sponsorluk anlaşmasıyla yepyeni bir işbirliğine daha imza attı.
 
 Galatasaray Spor Kulübü ile Opel Türkiye’yi bir araya getiren anlaşma kapsamında Opel Türkiye, Galatasaray’ın Resmi Sponsoru oldu.
 
 Ali Sami Yen Spor Kompleksi Türk Telekom Arena’da, gerçekleşen imza töreninde; Galatasaray Başkanı Ünal Aysal, Opel Türkiye Genel Müdürü Sayın Özcan Keklik ve Galatasaray İcra Kurulu Başkanı Lutfi Arıboğan yer aldı.
 
 Galatasaray Spor Kulübü Başkanı Ünal Aysal sponsorluk duyurusunun yapıldığı törende, iki farklı sektörün iki farklı liderinin aynı amaçla bir araya gelişine vurgu yaparak “Galatasaray ve Opel; başarılarla dolu tarihi geçmiş, global marka olma ve bilinilirlilik gibi birçok ortak değeri paylaşıyor. Dünya standartlarında işler yapan Opel ile işbirliğine gitmekten büyük mutluluk duyuyoruz. Opel gibi büyük ve uluslararası markalarla gerçekleştireceğimiz tüm iş ortaklıkları kulübümüzün gerek saha içi gerekse saha dışında büyümesi ve başarılı olmasına yardımcı olacak. Opel ile dostluk ilişkileri çerçevesinde çalışarak beraber yeni başarılara ortak olmak için sabırsızlanıyoruz” dedi.
 
 Galatasaray ile işbirliğinden ötürü mutlu olduklarını belirten Opel Türkiye Genel Müdürü Özcan Keklik ''Anlaşmanın hem Türk sporuna, hem Galatasaray'a hayırlı olmasını diliyoruz. Opel Türkiye olarak kaynaklarımızı toplumla paylaşmaktan gurur duyuyoruz. Sosyal sorumluluk bilinciyle ülkemize ve insanlarımıza katkı sağlayacak spor, eğitim ve kültür alanlarında bugüne kadar çeşitli projelere destek verdik. Bu desteğimize şimdi spor alanında güzide bir kulubümüzle devam etmemiz marka sorumluluk bilincimizin somut bir göstergesi. Ümit ediyorum bu yıl Opel, Galatasaray Spor Kulubüne uğur getirir ve tüm branşlarda başarılı sonuçlar elde eder. Bu arada şampiyonlar liginde II.tura yükselen Galatasaray Profesyonel Futbol A Takımı’na da başarılar diliyoruz. '' diye konuştu.
 
 Sponsorluk anlaşmasına kapsamında Ali Sami Yen Spor Kompleksi Türk Telekom Arena Güney Tribünü'ne Opel ismi verilecek. Galatasaray Spor Kulübü ile Opel Türkiye arasında imzalanan sponsorluk anlaşması doğrultusunda tüm sporcular, idari ve teknik heyet üyeleri ile kulüp çalışanları Opel kullanacak.
 
 AA