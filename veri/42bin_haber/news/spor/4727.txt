Massa kendi tunuvasında 8. oldu
Felipe Massa'nın, Brezilya'da düzenlediği ve artık geleneksel hale gelen karting turnuvasının galibi Jules Bianchi oldu.
İki ayaktan oluşan turnuvada en çok puanı toplayan Bianchi'nin ardından, ikinci yarışı kazanan GP2 pilotu Felipe Nasr ikinci oldu. Bianchi Cumartesi günkü yarışı zaferle kapartırken turnuvanın dünkü ayağında da dördüncü oldu. Eski Virgin pilotu Lucas di Grassi de turnuvayı üçüncü sırada tamamladı. 
turkiyef1'in derlemesine göre, Fernando Alonso, Bruno Senna ve Kamui Kobayaşi'nin de katıldığı turnuvada, ev sahibi Massa sekizinci oldu. 
Bianchi, Ferrari'nin internet sitesine yaptığı açıklamada, "Bu zaferden dolayı çok mutluyum. Geçen yıl da kazanmıştım ama geçtiğimiz yıl aracın ağırlığından dolayı küçük bir hata yapmıştım, bu kez herşey iyi gitti" dedi. 
Turnuva boyunca "büyük ve coşkulu bir kalabalık" önünde, aralarında en iyi pilotların da bulunduğu gruba karşı yarışmanın keyif verici olduğunu söyleyen Bianchi, "Herşey için Massa ailesine teşekkür etmek istiyorum. Umarım gelecek yıl yeniden bir araya geliriz" diye konuştu. 
Massa ise, turnuvanın her geçen yıl daha da büyüdüğünü belirterek, "Fernando'nun bizimle birlikte olmasından büyük memnuniyet duydum. Eminim o da çok eğlenmiştir" dedi. 
Bu arada Alonso, araçta yaşadığı debriyaj problemi nedeniyle yarışa erken veda etmek zorunda kaldı ve turnuvayı 18. sırada tamamladı. 
Gelecek sene tekrar turnuvaya katılmak istediğini söyleyen Alonso, "Çok keyif verici bir hafta sonu oldu. Umarım izleyirceler de en az bizim kadar eğlenmiştir. Gelecek sene geri döner miyim? Felipe isterse, kesinlikle!" diye konuştu. 
Turnuvada ilk 10'a giren isimler 
1. Jules Bianchi
2. Felipe Nasr
3. Lucas di Grassi
3. Nelson Piquet Jr.
5. Vitantonio Liuzzi
6. Beto Menteiro
7. Sébastien Buemi
8. Felipe Massa
9. Vitor Meira
10. Antônio Pizzonia