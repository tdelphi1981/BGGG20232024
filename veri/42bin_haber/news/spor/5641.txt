Mesut'un mumyası yapılıyor!
 
 Mesut Özil’e bir onur daha... Bu yıl Almanya’da yine ‘Yılın Futbolcusu’ seçilen gururumuz Mesut Özil, Dünyaca ünlü mumya müzesi Madame Tussauds’a girmek için ilk adımını attı. Mumya için ölçüleri alınan yıldız oyuncu, Madrid’deki çalışmada bir hayli heyecanlıydı. Zira Mesut, mumyası bu müzede sergilenecek ikinci aktif futbolcu unvanını alacak. Daha önce takım arkadaşı Ronaldo’nun mumyası sporseverlerin huzuruna çıkmıştı. Mesut’a tıpatıp benzeyen mumyası kısa sürede tamamlanacak ve milli futbolcunun onayı sonrası Berlin’deki Madame Tussauds Müzesi’nde sergilenecek.
 
 ‘ÇOK GURUR VERİCİ’
 
 Türk asıllı Alman yıldız, müzede yer almaktan çok gurur duyduğunu söylerken, “Ziyaretçilerin beni görmek istemeleri onur verici. Çok sevinçliyim. Umarım iyi bir çalışma ortaya çıkar. Berlin’deki açılışa ben de katılacağım” diye konuştu. Madame Tussauds’da kimlerin mumyasının konulacağına ziyaretçiler karar veriyor. Yetkililer müzeye akın edenlere, “Müzede en çok kimin mumyasını görmek istersiniz?” sorusunu yöneltiyor. Yetkililer Mesut’a olan büyük ilginin, kendilerini de çok sevindirdiğini dile getirdi.
 
 Mehmet Demircan/Fanatik