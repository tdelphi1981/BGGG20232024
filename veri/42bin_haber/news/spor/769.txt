"Kimse Çaykur Rizespor'un üstünde değil"
PTT 1'inci Lig ekibi Çaykur Rizespor'da yapılan antrenmanda uyarıları dinlemeyen ve teknik direktör Engin Korukır tarafından sahadan kovulan Serhat Akyüz, Adanaspor maçı kadrosuna alınmadı.Yaşanan olayla ilgili konuşan Korukır, "Kimse Rizespor'un üzerinde değil" dedi.Teknik Direktör Engin Korukır, ligde zirvede yer aldıklarını ve Adanaspor maçını kazanarak liderliklerini sürdürmek istediklerini söyledi. 

Güçlü bir kadroya sahip olan Adanaspor'u iyi analiz ettiklerini ifade eden Engin Korukır, şöyle konuştu:  "Rakibe göre önlemlerimizi aldık. Mutlak galibiyet için mücadele edeceğiz. Rakiplerimizin zaaflarına göre hafta içerisinde antrenmanlar yaptık. Takımımız son 3 deplasman maçını kazandı. Zorlu Adanaspor maçını da kazanarak yolumuza devam etmek istiyoruz." 

KİMSE RİZESPOR'UN ÜZERİNDE DEĞİL 

Savunma oyuncusu Serhat'la ilgili yaşanan olayı da değerlendiren Engin Korukır, futbolcuların ekmekleri ile oynamayı asla düşünmediğini belirterek herkesin ekmek parası kazandığı yere saygılı olması gerektiğini söyledi. 

Kendisinin geceli gündüzlü çalışarak takımın başarısı için mesai harcadığını dile getiren teknik direktör Engin Korukır, şunları söyledi: "Sporcularımın da en az benim kadar mesleğini sevmesi gerekir. Rizespor ismi hepimizin üzerindedir. Kimse Rizespor'un üzerinde değil. Birlikte yola çıktık ve bu yolda şu ana kadar başarılıyız, bunu sürdürmemiz gerek. Sporcularımın da bu anlayışta olmasını beklerim. Antrenmandaki çift kale maçta ilk 11'de Serhat'a görev verdim. Rakibimizin oyun anlayışına göre kendisini 3-4 kez uyardım. Ancak yine bildiğini yapınca idmandan çıkardım. Takım içinde bunlar doğal şeylerdir. Herkes görevini en iyi şekilde yapması gerekir. Ancak sahadan ayrılırken bazı hareketler yaptı. Bunlar doğru değil. Futbolcu ekmek yediği yere ve sorumlu olduğu kişilere karşı saygılı olmalıdır. 

SERHAT'LA İLGİLİ KARAR ADANA MAÇI SONRASI 

Serhat'ı Adanaspor maçı kadrosuna almadığını ifade eden Korukır, "Bu oyuncu ile ilgili kararımı Pazartesi günü vereceğim. Asla oyuncu kaybetmekten yana değilim. Her zaman sporcularıma gerektiğinde arkadaş, gerektiğinde bir ağabey veya bir büyük olarak davrandım." dedi. 

KALECİ LORİYA ADANA MAÇINDA KALEDE 

Bu arada Kayseri Erciyesspor maçında sakatlanan ve ilk devre sonunda oyundan alınan kaleci David Loriya'nın sakatlığının geçtiği belirtildi. Tecrübeli kalecinin Adanaspor maçında sahada olacağı öğrenildi. Çaykur Rizespor'da sakatlıkları bulunan Çetin, Sezer ve Mesut ile kart cezalısı Uche Kalu Adanaspor maçında kadroda yer almadı. 

DEPLASMANLARDA 5 MAÇTA 10 PUAN 

PTT 1'inci Liginde Çaykur Rizespor, deplasmanda oynadığı 5 maçta 3 galibiyet 1 beraberlikle 10 puan topladı. Yeşil mavililer deplasmanda Bolu, Kartal ve Konyaspor'u mağlup etme başarısı gösterdi. Çaykur Rizespor sahasında oynadığı 5 maçta 3 galibiyet ve 2 beraberlikle 11 puan topladı. Çaykur Rizespor Kalu, Jallow, Cenk, Onur, Murat, Fahri, ve Kenan'ın ayağından sahasında ve deplasmanda 9'ar gol atarak toplamda rakip fileleri 18 kez havalandırdı. Yeşil mavililer kalesinde ise 8 gol gördü. Çaykur Rizespor'da Uche Kalu ile Cenk Ahmet Alkılıç 5'er golle en fazla gol atan oyuncular oldu.