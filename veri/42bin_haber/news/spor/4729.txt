Hamilton'ın Mercedes'e geçmesini anlayamıyorum
Gary Paffett, uzun yıllar tanıdığı Lewis Hamilton'ın McLaren'ı terk ederek Mercedes'e geçmesini anlayamadığını ifade etti.
2005 DTM Şampiyonu Paffett, "Lewis'i çok iyi tanırım, daha 10 yaşındayken onunla birlikte karting yapardık. Lewis sadece kazanmaya odaklanan bir insan, tek amacı bu" diye konuştu. 
Paffett, "Lewis rekorlar kırmak ister, en çok dünya şampiyonluğunu, en çok yarışı kazanmak ister. Bunları yapabileceği en uygun yer McLaren'dı" dedi. 
Mercedes'in önümüzdeki sezon Formula 1 programına daha fazla eğileceğini söyleyen Paffett, buna rağmen Hamilton'ın pistte daha büyük başarılara imza atmak için McLaren'ın daha iyi bir takım olduğunu ifade etti. 
Paffett, "Mercedes büyük bir üretici takım, F1 takımlarına yönelik büyük bir çaba sarfediyorlar. Daha iyi olacaklarına eminim. Fakat bu yıl Lewis'in kalmış olsaydı McLaren'da yapabileceğinden, daha iyi bir pozisyonda olacağını sanmıyorum. Ancak tabi ki Lewis'in de bunu yaparken kendine göre nedenleri vardır. Kendisine iyi şanslar diliyorum" yorumunda bulundu.