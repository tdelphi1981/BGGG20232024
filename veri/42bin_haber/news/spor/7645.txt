İslam Çupi, vefatının 12. yılında anıldı
Türk spor basınının unutulmaz isimlerinden İslam Çupi, vefatının 12. yılında kabri başında anıldı.
Fenerbahçe ile ilgili yazılarıyla tanınan Çupi'nin Topkapı Maltepe Mezarlığı'ndaki kabri başında anma töreni düzenlendi. Çupi Ailesi'nin yanı sıra, Çupi'nin eski mesai arkadaşları, yakınları ve sevenlerinin katıldığı törende Kuranı Kerim okunup, lokma tatlısı dağıtıldı.

Fenerbahçe Kulübü, 'Fenerbahçe büyüklüğü ne şampiyonluk büyüklüğü, ne kupa büyüklüğüdür. Onun büyüklüğü başka bir büyüklüktür işte... Adı konamaz' sözleriyle sarı-lacivertli renklere sevgisini dile getiren Çupi'nin ismini, Fenerbahçe Şükrü Saracoğlu Stadı'nın basın tribününe vermişti.