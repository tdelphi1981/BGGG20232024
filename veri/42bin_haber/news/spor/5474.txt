Fenerbahçe evinde kazanamadı
 
 SB Elazığspor'un golleri Jerviz ve Köksal'dan gelirken, Fenerbahçe'nin gollerini Sow ve Mehmet Topal attı. 
 Fenerbahçe'de Gökhan Gönül ve Mehmet Topuz, SB Elazığspor'da ise Marvin Zeegelaar kırmızı kart gördü.
  
 Fenerbahçe bu sonuçla, puanını 28 yükseltirken, SB Elazığspor ise puanını 17'ye çıkarttı. 
 >>>MAÇIN CANLI ANLATIMI
  
 Maçtan notlar
  
 Fenerbahçe Teknik Direktörü Aykut Kocaman, Spor Toto Süper Lig’de Sanica Boru Elazığspor ile yaptıkları maçta, cezalı 3 futbolcusunun yokluğunda genç oyuncu Salih Uçan’a ilk 11’de yer verdi. 
 Ligin ikinci yarısındaki maçlar öncesi Ziraat Türkiye Kupası’nda 1461 Trabzon ve Bursaspor maçlarında ortaya koyduğu performansla beğeni toplayan Salih Uçan, Sanica Boru Elazığspor karşısında son iki kupa maçında olduğu gibi Aykut Kocaman’ın ilk 11’deki tercihlerinden birisi oldu. 
 Fenerbahçe formasıyla ilk kez 11 kişilik kadroda bir lig mücadelesine çıkan Salih, ligin ilk yarısında 9. haftada Medical Park Antalyaspor, 17. haftada da Kardemir Karabükspor maçlarında ikinci yarılarda oynama fırsatı bulmuştu.Fenerbahçeli taraftarlar, takım ısınmak için sahaya çıktığında futbolcuları, tribünlere çağırıp sevgi gösterilerinde bulunurken, Salih’e de büyük destek verdi. Teknik direktör Aykut Kocaman, eksiklerin çokluğunda genç futbolculardan Beykan Şimşek’e de 18 kişilik kadroda yedekler arasında yer verdi. 
 3 cezalı
  
 Fenerbahçe’de cezalı Meireles ile sarı-kart cezalıları Bekir İrtegün ve Hasan Ali Kaldırım karşılaşmada forma giyemedi. Afrika Uluslar Kupası nedeniyle Nijerya Milli Takımı’nda bulunan Yobo’nun yanı sıra geçirdiği gribal enfeksiyonun ardından dün takımla çalışan Stoch, 18 kişilik kadroda yer almadı. 
 Teknik direktör Aykut Kocaman, Meireles’in yokluğunu orta alanda Mehmet Topal’ın yanında Salih Uçan ile doldururken, sol bekte Hasan Ali’nin yerinde Caner Erkin görev yaptı. Bekir ve Yobo’nun yokluğunda ise Fenerbahçe savunmasının ortasında Serdar Kesimal-Egemen Korkmaz ikilisi görev aldı. Teknik direktör Kocaman, Krasic’i orta alanın sağında, Kuyt’ı ise solunda oynattı. Sakatlığı bulunan Sezer Öztürk de maç kadrosunda bulunmadı. 
 Aziz Yıldırım, takım otobüsüyle stada geldi
  
 Fenerbahçe Kulübü Başkanı Aziz Yıldırım’ın, ligde ikinci yarının ilk maçı öncesi destek vermek için takım otobüsüyle Fenerbahçe Şükrü Saracoğlu Stadı’na kadar geldiği öğrenildi. Başkan Yıldırım, Türkiye Futbol Federasyonu (TFF) Profesyonel Futbol Disiplin Kurulu’nun (PFDK) verdiği 21 gün hak mahrumiyeti cezası dolmadığı için maçı statta izleyemiyor. 
 Türk Telekom kale arkası üst bölümdeki taraftarların bir bölümü "e-bilete hayır" pankartı açarak, uygulamaya geçirilecek sisteme karşı olduklarını ifade etmeye çalıştılar. Fenerbahçe’nin 28 gün aradan sonra Kadıköy’de seyircisiyle buluştuğu maçta tribünlerin büyük bölümü doldu. 
 Sanica Boru Elazığspor’u Fenerbahçe deplasmanında taraftarı yalnız bırakmadı. Yaklaşık 300 taraftar, misafir seyirci tribününde yer alarak takımlarına destek verdi. -İki takım futbolcuları da sahaya çocuklarla "Gelin Spor Yapalım Tek Galibi Dostluk Olsun" yazılı pankartı taşıyarak çıktı. 
 Maçtan dakikalar
  
 9. dakikada Cristian’ın soldan ortasında ceza alanı içinde kaleciyle karşı karşıya kalan Sow, topu kontrol edemedi. Meşin yuvarlak, ileri çıkan kaleci Ivesa’nın kontrolünde auta gitti. 
 11. dakikada sağdan Adem Alkaşi’nin ortasında, ceza alanı içinde ön direğe doğru koşan Jervis, boş durumda topla buluştu. Bu oyuncu, kafa vuruşuyla, ileri çıkan kaleci Volkan Demirel’in üzerinden topu ağlara gönderdi: 0-1. 
 23. dakikada Mehmet Topal’ın ceza alanı dışından sert şutunda, savunmadan seken top, ceza alanı içinde sağ çaprazda Sow’un önünde kaldı. Senegalli futbolcunun çaprazdan vuruşunda, meşin yuvarlak üstten auta çıktı. 
 27. dakikada Sanica Boru Elazığspor farkı 2’ye çıkardı. Serdar Gürler’in sağdan ortasında ceza alanı içinde arka direkte müsait durumda bulunan Köksal Yedek, gelişine düzgün bir vuruşla topa ağlara gönderdi: 0-2. 
 28. dakikada Kuyt’ın ceza alanı dışından şutunda, top kaleci Ivesa’da kaldı. 31. dakikada Krasic’in sağdan ortasında ceza alanı içinde Sedat Bayrak’ın ters vuruşunda, top direğin yanından kornere çıktı. 
 45 2. dakikada sağdan Cristian’ın kullandığı korner atışında, altı pasta Egemen’in kafa vuruşunda kaleci Ivesa’ya çarpan top Sow’un önünde kaldı. Senegalli futbolcunun vuruşunda, meşin yuvarlak yandan auta çıktı. 
 Karşılaşmanın ilk yarısı 2-0 Sanica Boru Elazığspor’un üstünlüğüyle tamamlandı.  
 48. dakikada Semih Şentürk’ün pasıyla ceza alanı içinde sol çaprazda topla buluşan Kuyt, kötü bir vuruşla topu üstten auta gönderdi. 
 67. dakikada soldan Caner Erkin’in ortasında, ceza alanı içinde Kuyt’ın kafa vuruşunda top üstten auta çıktı. 
 68. dakikada Semih Şentürk’ün pasıyla ceza alanı içinde topla buluşan Kuyt, bekletmeden meşin yuvarlağı Sow’a göndermek istedi. Araya giren Orhan Ak’ın ayağından açtığı topa dokunan Sow, meşin yuvarlağı filelere gönderdi: 1-2. 
 69. dakikada soldan Caner Erkin’in ortasında ceza alanı içinde Mehmet Topal’ın kafa vuruşunda, top yandan auta çıktı. 72. dakikada Cristian ile paslaşan Sow’un, altı pasta müsait durumda vuruşunda kaleci Ivesa üzerine gelen topu kontrol etti. 
 74. dakikada ceza alanı dışından Sow’un vuruşunda, top üstten auta çıktı. 
 78. dakikada Sow ile paslaşarak ceza alanına giren Cristian’ın vuruşunda, savunmaya çarpan top ceza alanının dışına çıktı. 82. dakikada Murat Kayalı’nın ceza yayı önünden vuruşunda, top yandan auta gitti. 
 83. dakikada soldan Caner Erkin’in ortasında ceza alanı içinde müsait durumda topla buluşan Sow, kötü bir kafa vuruşuyla topu yandan auta attı. 85. dakikada Caner Erkin’in ceza alanı dışından sert şutunda, meşin yuvarlak üstten auta çıktı. 
 87. dakikada sağdan Cristian’ın kullandığı korner atışında, ceza alanı içinde Egemen Korkmaz’ın kafa vuruşunda top arka direkteki Kuyt’a geldi. Hollandalı futbolcunun müsait durumda sol çaprazda kafa vuruşunda, top üstten auta çıktı. 
 90 1. dakikada Egemen’in kafayla indirdiği topa ceza alanı içinde Sow’un röveşata vuruşunda, meşin yuvarlak yandan auta gitti. 
 90 3. dakikada Fenerbahçe beraberliği yakaladı. Bu dakikada sağdan Mehmet Topuz’un kullandığı serbest vuruşta, ceza alanı içinde arka direkte iyi yükselen Mehmet Topal kafa vuruşuyla meşin yuvarlağı filelere gönderdi: 2-2. 
 Karşılaşma 2-2 berabere sona erdi. 
 Futbol: Spor Toto Süper Lig 
  
 Fenerbahçe: 2 - Sanica Boru Elazığspor: 2 
  
 Stat: Fenerbahçe Şükrü Saracoğlu 
 Hakemler: İlker Meral, Serkan Akarca, Hakan Yemişken 
 Fenerbahçe: Volkan Demirel, Gökhan Gönül, Serdar Kesimal, Egemen Korkmaz, Caner Erkin, Mehmet Topal, Salih Uçan (Dk. 46 Semih Şentürk), Krasic (Dk. 46 Mehmet Topuz), Cristian, Kuyt, Sow 
 Sanica Boru Elazığspor: Ivesa, Adem Alkaşi, Sedat Bayrak, Bilica, Orhan Ak, Serdar Gürler, Mustafa Sarp (Dk. 79 Murat Kayalı), Sane, Zeegelaar, Köksal Yedek (Dk. 72 Mehmet Çakır), Jervis (Dk. 72 Sinan Kaloğlu) 
 Goller: Dk. 11 Jervis, Dk. 27 Köksal Yedek (Sanica Boru Elazığspor), Dk. 68 Sow, Dk. 90 3 Mehmet Topal (Fenerbahçe) 
 Kırmızı kartlar: Dk. 54 Gökhan Gönül, Dk. 90 5 Mehmet Topuz (Fenerbahçe), Dk. 54 Zeegelaar (Sanica Boru Elazığspor) 
 Sarı kartlar: Dk. 35 Orhan Ak, Dk. 50 Serdar Gürler, Dk. 67 Ivesa, Dk. 86 Sedat Bayrak (Sanica Boru Elazığspor) 
  
 AA