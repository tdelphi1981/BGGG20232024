Sercan Sararer Galatasaray'a geliyor!
Aslan'da Sercan Sararer için geri sayıma geçildi. Alman ekibi Fürth'le temas sağlandı, 23 yaşındaki oyuncu gelmeye hazır olduğunu söyledi 
 Galatasaray’da ara transfer döneminde yapılacak transferler için yönetim ve teknik heyet kolları çoktan sıvadı, listede yer alan isimleri üzerine yoğunlaşılmaya başlandı. Teknik direktör Fatih Terim’in talimatı üzerine alınması konusunda öncelik verilen isimlerin başında Sercan Sararer’in geldiği bildirildi. Devre arası için Sercan’la sözleşme imzalanmasının an meselesi olduğu haberleri, ciddi biçimde artmaya başladı. Sarı-Kırmızılılar’ın Şampiyonlar Ligi’nde bir üst tura çıkması, Süper Lig’de şampiyonluğun en güçlü adayları arasında bulunması, Greuther Fürth’te oynayan 23 yaşındaki futbolcunun Türkiye’ye gelmesini kuvvetlendiren başlıca unsur olarak ön plana çıkmış durumda.
 
 FENER'LE ANLAŞAMAMIŞTI
 
 Sezon başında Aslan’ın ezeli rakibi Fenerbahçe ile görüşen ve İstanbul’dan anlaşma sağlanamadan Almanya’ya dönen Sercan’ın, misilleme yapmak adına da Cim Bom’a gitmeyi kafasına koyduğu öne sürüldü. Kısa sürede milli takımımızın da yıldızları arasına giren Sercan’ın, kulübüyle olan sözleşmesi sezon sonunda bitiyor. Bonservisi 3 milyon Euro civarında olan kanat oyuncusunu bedava göndermek istemeyen Fürth’ün, bu konuda Aslan’a zorluk çıkarmayacağı düşünülüyor.   
 
 Metin Karabaş/Fanatik