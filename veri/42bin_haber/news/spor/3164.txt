Haydi çocuklar kampa!
Kamp programı henüz belli olmayan ve çalışmalarını kendi tesislerinde yapacak Bursaspor dışında kalan 16 takım, devre arası kampı için bu sene de Antalya'nın yolunu tutacak 
 Beşiktaş ve Trabzonspor, 6-9 Ocak tarihleri arasında Almanya'nın Wolfsburg ve Werder Bremen takımlarının katılımıyla düzenlenecek ''Tutturcup''ta mücadele edecek.
 
 Teknik direktör Aykut Kocaman'ın istifası sonrasında sıkıntılı günler yaşayan Fenerbahçe ise 2 Ocak tarihinden itibaren Antalya Belek'te kampa girecek. Sarı-lacivertlilerin kalacağı otel ise henüz belli olmadı.
 
 Spor Toto Süper Lig'de kamp programı belli olmayan Galatasaray dışındaki takımların programları şöyle:
 
 Beşiktaş: Antalya Mardan Otel'de 3-13 Ocak 2013 tarihleri arasında kamp yapacak olan siyah-beyazlılar, 6-9 Ocak tarihleri arasında düzenlenecek ''Tutturcup''ta da mücadele edecek. Beşiktaş'ın yanı sıra turnuvaya Trabzonspor, Almanya'nın Wolfsburg ve Werder Bremen takımları katılacak. ''Tutturcup''ta 6 Ocak Pazar günü Beşiktaş-Wolfsburg, 7 Ocak Pazartesi günü de Trabzonspor-Werder Bremen karşılaşmaları oynanacak. Turnuvanın üçüncülük ve şampiyonluk maçları 9 Ocak Çarşamba günü yapılacak.
 
 Medical Park Antalyaspor: Antalyaspor, 28 Aralık'ta Hasan Subaşı Tesisleri'nde toplanacak. 29 Aralık'ta günde çift antrenmanla çalışmalara başlayacak. 9 Ocak Çarşamba günü Akhisar Belediyespor ile erteleme maçı yapacak.
 
 Fenerbahçe: Antalya'nın Belek ilçesinde 2 Ocak'tan itibaren kamp yapmayı planlıyor.
 
 Eskişehirspor: 2 Ocak'ta Antalya'nın Serik ilçesine bağlı Belek beldesindeki Spice Hotel'de toplanacak Eskişehirspor, 12-13 Ocak'ta Mersin İdmanyurdu ile yapılacak kupa maçı için Eskişehir'e dönecek. Öte yandan Eskişehirspor, Antalya kampında Almanya'nın Bundesliga takımlarından Stuttgart ile hazırlık maçı yapmayı planlıyor.
 
 Kardemir Karabükspor: 2 Ocak-12 Ocak tarihleri arasında Antalya Belek'teki Sueno Otel'de kamp yapacak. Galatasaray, Vitesse ve Wolfsburg takımları ile hazırlık maçı yapılması planlanıyor ancak bu maçlar henüz netlik kazanmadı.
 
 Bursaspor: 2 Ocak'ta kendi tesislerinde toplanacak ve ikinci yarı hazırlıklarına başlayacak. Türkiye Kupası grup maçına kadar çalışmalarına devam edecek. Yeşil-beyazlılar, hazırlık maçı yapmayı düşünmüyor.
 
 Kasımpaşa: 3-12 Ocak tarihleri arasında Antalya Rixos Otel'de kamp çalışmalarına başlayacak.
 
 Trabzonspor: 29 Aralık'ta Antalya'ya gidecek. Belek'teki Gloria Serenity Otel'de kampa girecek. Bordo-mavililer, Ziraat Türkiye Kupası B Grubu ikinci maçında Medical Park Antalyaspor ile yapacağı maça kadar hazırlıklarını Antalya'da sürdürecek. Karadeniz ekibi, Mersin İdmanyurdu ile deplasmanda yapacağı Ziraat Türkiye Kupası 3. maçı için de Antalya'dan Mersin'e geçmeyi planlıyor.
 
 İstanbul Büyükşehir Belediyespor: Hazırlık kampını, 1-12 Ocak tarihleri arasında Antalya Side'deki Sensimar Otel'de yapacak.
 
 Orduspor: İkinci yarı hazırlıklarını, 5-14 Ocak tarihleri arasında Antalya'da gerçekleştirecek.
 
 Gençlerbirliği: 2 Ocak Çarşamba günü tesislerinde toplanacak başkent temsilcisi, 5 Ocak Cumartesi günü ise kamp çalışmaları için Antalya'ya hareket edecek. Antalya kampı süresince 3 hazırlık maçı yapacak kırmızı-siyahlılar, ligin ikinci yarısının ilk haftasında deplasmanda oynayacağı Medical Park Antalyaspor maçı sonrasında Ankara'ya dönecek.
 
 Sivasspor: Kundu bölgesindeki Royal Holiday Palace'da 1 Ocak'ta başlayacak Sivasspor kampı, 10 Ocak'a kadar sürecek. Kampta bir hazırlık maçı yapılması planlanıyor. Hazırlık maçı yapılacak takım ve gün belli değil.
 
 Kayserispor: Teknik direktör Robert Prosinecki, futbolculara 3 Ocak Perşembe gününe kadar izin verdi. Kayseri temsilcisi, ikinci yarı hazırlıklarına 3 Ocak Perşembe günü Antalya'da başlayacak. Burada çeşitli takımlarla hazırlık maçları yapacak Kayserispor, ligin 18'inci haftasında deplasmanda Bursaspor ile oynayacağı maça kadar çalışmalarını Antalya'da sürdürecek ve bu maçın ardından Kayseri'ye dönecek.
 
 Gaziantepspor: 2 Ocak Çarşamba günü Antalya Belek Calista Luxury Resort Otel'de toplanacak ve ilk çalışmasını yapacak. Takım, 14 gün sürecek hazırlık kampı sonrası 15 Ocak Salı günü Gaziantep'e dönecek.
 
 Sanica Boru Elazığspor: Antalya'da Kundu bölgesindeki Miracle Resort Hotel'de 1 Ocak'ta başlayacak kamp, 19 gün sürecek. Elazığspor, kamp süresince 4 hazırlık maçı yapmayı planlıyor ancak maç programları belli değil.
 
 Mersin İdmanyurdu: 2 Ocak Çarşamba günü Antalya'nın Belen ilçesinde kampa girecek olan Mersin İdmanyurdu'nun kampı 12 gün sürecek. Takımın kalacağı otel ise henüz belli olmadı.
 
 Akhisar Belediyespor: Devre arası hazırlıklarının ilk etap kampını 27 Aralık-5 Ocak tarihlerinde Antalya Side'de yapacak. Kampın ardından 7 Ocak tarihinde tekrar Akhisar'da toplanacak takım, ligin ilk devresinde olumsuz hava şartları nedeniyle ertelenen Medical Park Antalyaspor maçını 9 Ocak'ta oynadıktan sonra hazırlıklarına kendi tesislerinde devam edecek.
 
  