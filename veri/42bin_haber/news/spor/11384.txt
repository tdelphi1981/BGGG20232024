İzmir derbisinde 42. randevu
PTT 1. Lig'in iki İzmir temsilcisi Göztepe ile Karşıyaka pazar günü lig tarihinde 42. kez karşılaşacak.
Ligde istediği sonuçları alamayan ve 26. haftaya topladığı 23 puanla düşme hattında giren Göztepe ile ligde play-off'a kalma hesapları yapan Karşıyaka, pazar günü saat 19.00'da Atatürk Stadı'nda karşı karşıya gelecek.

Hüseyin Sabancı'nın yöneteceği müsabaka için Karşıyakalı taraftarlara ayrılan 4 bin 200 biletin tamamı tükenirken, Göztepeli seyircilere ait biletlerin satışına devam ediliyor.

İlk olarak, Milli Lig'in kurulduğu 8 Mart 1959'da Alsancak Stadı'nda karşılaşan iki ekip, 21. kez aynı ligde yer alıyor.

İki ekip, daha önce Süper Lig'de 18, 1. Lig'de ise 23 maçta karşılaştı.

Şimdiye kadar oynanan 41 maçtan 17'sinde Karşıyaka, 14'ünde Göztepe kazanan taraf olurken, 10 müsabaka da berabere tamamlandı.

Ligin ilk devresinde Karşıyaka, Hamza Gezmiş'in kendi kalesine attığı 2 golle rakibini 2-0 mağlup etmişti.

-Mart ayında 4. karşılaşma-

Daha önce Mart ayında 3 kez karşılaşan iki ekipten Karşıyaka bu maçlarda iki galibiyet alırken, bir kez de sahadan mağlubiyetle ayrıldı.

Sarı-kırmızılı ekip 8 Mart 1959'da rakibine 3-2 yenerken, 5 Mart 1961'de 6-2, 2 Mart 1963'te de 2-1 mağlup oldu.

-Goller-

Karşıyaka'nın 55, Göztepe'nin ise 40 gol atmayı başardığı iki ekibin mücadelesinde Göztepe'de Gürsel Aksel ile Tunçer Çeliktaş, Karşıyaka'da ise Ogün Altıparmak 4'er golle derbilerde en fazla gol atan futbolcular oldu.

Rakibini en son 2003-2004 sezonunda 2. Lig (A) Kategorisi'nde 1-0 mağlup eden Göztepe, daha sonra oynadığı 3 maçta 2 galibiyet ve 1 mağlubiyet aldı.

İki takım arasında şu ana kadar oynanan müsabakalarda en fazla görülen sonuç 1-0 olurken (12 kez), 5'er müsabaka da 2-1, 2-0 ve 1-1'lik sonuçlarla sona erdi.

-Hakem Hüseyin Sabancı-

Bu sezon PTT 1. Lig'de 5. maçını yönetecek İzmir bölgesi hakemi Hüseyin Sabancı daha önce Karşıyaka ve Göztepe'nin birer Bucaspor maçında görev aldı.

Karşıyaka, Hüseyin Sabancı'nın 4 Mart 2012'de PTT 1. Lig'de yönettiği Bucaspor maçında 2-0 mağlup olmuştu.

Göztepe ise 13 Kasım 2004'te Lig B Klasman karşılaşmasında Bucaspor'a 2-1 yenildi.