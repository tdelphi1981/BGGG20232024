Ersan'lı Bucks, Nuggets'a boyun eğdi
Amerikan Ulusal Basketbol Ligi'nde (NBA) 5 maç oynandı.
Denver Nuggets, son anlara kadar başa baş giden maçta, bitime 1,5 dakika kala gösterdiği eforla Ersan İlyasova'nın forma giydiği Milwaukee Bucks'ı 112-104 yenerek, üst üste 7'nci galibiyetini aldı.

Evsahibi Nuggets'da 22 sayı, 7 asistle oynayan Ty Lawson ve 22 sayı, 6 ribaund üreten Danilo Gallinari, galibiyetin mimarları oldu. Kenneth Faried, 13 sayı ve 10 ribaundla 'double double' yaparken, oyuna kenardan giren Corey Brewer da 20 sayıyla galibiyette önemli rol oynadı.

Bucks cephesindeyse benchten gelerek, 35 sayıyla kariyer rekorunu kıran ve 12 de ribaund alarak 'double double' yapan Samuel Dalembert'in gayreti galibiyete yetmedi. Larry Sanders, 12 sayı, 7 ribaund, 5 blok ve Luc Mbah a Moute, 12 sayı, 6 ribaundla ayakta kalmaya çalışırken, guard ikilisi Monta Ellis ve Brandon Jennings, 36 şutta 11 isabet kaydederek, toplamda 24 sayı atabildi.

NBA'de Türkiye'yi temsil eden bir diğer basketbolcu Ömer Aşık'ın takımı Houston Rockets ise konuk ettiği Golden State Warriors'ı 140-109 mağlup etti.

Rockets'ın oyun kurucusu Jeremy Lin, 28 sayı ve 9 asistle sahanın en skoreri olurken, All-Star guard James Harden, 18 sayı ve 7 asist, Chandler Parsons ise 16 sayı ve 8 asistle oynadı. 6 oyuncunun çift haneli skor ürettiği Rockets'da milli basketbolcu Ömer Aşık, 11 sayı, 15 ribaund ve Patrick Patterson, 12 sayı, 10 ribaundla 'double double'a imza attı.

Warriors'da ise yedek oyun kurucu Jarrett Jack'in 20 sayı, 5 asist ve All-Star uzun David Lee'nin 18 sayı, 7 ribaundluk performansı farkın açılmasını engelleyemedi. Sakatlıktan dönen Stephen Curry, yüzde 25 isabetle 7 sayı ve 9 asistte kaldı.



-Lakers, Nets'i deplasmanda mağlup etti-
Sağ omzundaki sakatlık nedeniyle 'Superman' lakaplı uzunu Dwight Howard ve cezalı Metta World Peace'den yoksun Los Angeles Lakers, Brooklyn Nets deplasmanından 92-83'lük galibiyetle döndü.

Lakers'da son maçlarda pasör yönüyle ön plana çıkan Kobe Bryant, 24'de 9 şut isabetiyle oynasa da 21 sayı, 8 ribaund ve 4 top çalmayla takımını sırtladı. Earl Clark, 14 sayı, 12 ribaund ve Steve Nash, 17 sayı, 8 asistle galibiyette pay sahibi olurken, bitime 4 dakika kala sakatlanarak sahayı terk eden İspanyol pivot Pau Gasol, 15 sayı kaydetti.

Nets'in pivotu Brook Lopez, 30 sayı, 11 ribaund ve 3 blokla sahanın en skorer ismi olurken, All-Star oyuncular Deron Williams, 5 top kaybettiği maçta 15 sayı, 5 ribaund, 6 asist ve Joe Johnson, 15'de 4 isabet oranıyla 11 sayı, 6 ribaund, 5 asist üretti.

NBA'e 13 maçla devam edilecek.

Toplu sonuçlar şöyle:

Indiana Pacers-Atlanta Hawks: 114-103
Brooklyn Nets-Los Angeles Lakers: 83-92
Memphis Grizzlies-Phoenix Suns: 90-96
Houston Rockets-Golden State Warriors: 140-109
Denver Nuggets-Milwaukee Bucks: 112-104