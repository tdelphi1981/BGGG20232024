Beşiktaş 3 puanla başlamak istiyor
Spor Toto Süper Lig'in 18. hafta maçında yarın İstanbul Büyükşehir Belediyespor'u konuk edecek Beşiktaş, rakibini yenerek sezonun ikinci yarısına galibiyetle başlamayı hedefliyor.
BJK İnönü Stadı'nda saat 19.00'da başlayacak maçı hakem Serkan Çınar yönetecek.

-Son 10 lig maçında mağlup olmadı-
Beşiktaş, Spor Toto Süper Lig'de son 10 maçında yenilgi yüzü görmedi.

Ligdeki son yenilgisini 7. haftada Fenerbahçe'ye karşı alan siyah-beyazlılar, daha sonra oynadığı 10 maçta 6 kez galip geldi, 4 kez de berabere kaldı ve sahadan puansız ayrılmadı.

'Kara Kartallar', bu 10 karşılaşma sonunda 22 puan topladı ve ilk yarıyı lider Galatasaray'ın 3 puan gerisinde kapadı.

-Fernandes'in oynaması bekleniyor-
Siyah-beyazlı ekipte sakatlığı nedeniyle ilk yarının son haftalarında forma giyemeyen Portekizli oyuncu Manuel Fernandes'in, İstanbul Büyükşehir Belediyespor karşısında oynaması bekleniyor.

Ligin ilk yarısında oynadığı maçlardaki performansıyla takımına büyük katkı yapan Fernandes, sakatlığının ardından takımla birlikte çalışmalarını sürdürüyor.

Beşiktaş'ta sakatlıkları bulunan Ersan Adem Gülüm, Mustafa Pektemek ve İsmail Köybaşı ise yarınki mücadelede forma giyemeyecek. Dün dinlendiren Almeida'nın ise İstanbul Büyükşehir Belediyespor mücadelesinde sahada olabileceği öğrenildi.

-5 futbolcu ceza sınırında-
Beşiktaş'ta, gelecek hafta oynanacak Galatasaray derbisi öncesi 5 futbolcu sarı kart ceza sınırında bulunuyor.

Siyah-beyazlı ekipte Tomas Sivok, Uğur Boral, Hugo Almeida, Roberto Hilbert ve Veli Kavlak, yarınki maçta da sarı kart görmeleri durumunda cezalı duruma düşecek ve Galatasaray ile oynanacak derbi mücadelesinde takımlarını yalnız bırakacak.

Öte yandan, siyah-beyazlıların yeni transferi Gökhan Süzen, İstanbul Büyükşehir Belediyespor forması giydiği dönemde gördüğü 4 sarı kart nedeniyle cezalı duruma düştü ve yeni takımındaki ilk maçta yarın sahada olamayacak.