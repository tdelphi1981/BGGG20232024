Fenerbahçe Ülker: 98
Beko Basketbol Ligi'nde Fenerbahçe Ülker, Olin Edirne'yi 37 sayı farkla 98-61 yendi.
Karşılıklı basketlerle geçilen ilk dakikaların ardından, savunmada etkili olan Fenerbahçe Ülker, 3 dakikaya yakın süre sayı attırmadığı rakibi karşısında 7. dakikada Andersen'in 3'lüğüyle 20-7 öne geçti. Üstünlüğü elinde tutan sarı-lacivertliler, son saniyede yine Andersen'in 3 sayılık basketiyle ilk periyodu 30-14'lük skorla 16 sayı farkla üstün tamamladı.

İkinci çeyrekte de savunmadaki iyi oyununu sürdüren Fenerbahçe, rakibini dış şutlara zorladı. Dış şutlarda isabet kaydedemeyen Olin Edirne karşısında 14. dakikada Oğuz'un basketiyle 21 sayı fark yapan (37-16) sarı-lacivertliler, ilerleyen sürede farkı giderek açtı. Skor üretmekte zorlanan rakibine karşısında bitime 20 saniye kala Ömer Onan'ın 3'lüğüyle 27 sayı farklı üstünlüğü gören (53-26) sarı-lacivertliler, devreyi de bu skorla önde kapattı.

Konuk ekip Olin Edirne, maçın 1. çeyreğini 14 sayı ile geçerken, 2. çeyreğinde ise sadece 12 sayı kaydedebildi.

İkinci yarıda da temposunu düşürmeyen sarı-lacivertli ekip, mücadeleden kopan rakibi karşısında 27. dakikada Bogdanovic'in basketiyle 45 sayılık farkı yakaladığı (76-31) maçta son çeyreğe 83-41 önde girdi.

Fenerbahçe son çeyrekte de üstünlüğünü koruyarak, normal sezonun ilk yarısındaki son maçında Olin Edirne'yi 98-61 yendi.

Bu arada, Olin Edirne'de Parakhouski'nin ikinci çeyreğin başında 4. faulü alıp ardından kenara alınması, konuk ekibin Fenerbahçe karşısındaki mücadelesini etkiledi.