Marmaris'te yat yarışları başladı
Marmaris Uluslararası Yat Kulübü (MIYC) tarafından düzenlenen 2012 MIYC Yıl Sonu Kupası yelkenli yat yarışları başladı.Yat Kulübü yetkililerinden alınan bilgiye göre, IRC-1 (Uluslararası Yarış Klasmanı), IRC-2, IRC-3 kategorilerinde yapılan ve iki gün sürecek yarışlara 15 yat ile yaklaşık 150 yelkenci katıldı. Yarışta Marmaris, Ankara, Eskişehir ve Göcek'ten katılan yatçıların mücadele ettiği belirtildi.

Sabah saatlerinde yarış komitesini taşıyan teknenin denize açılarak yarış parkurunu belirleyen dubaları yerleştirmesinin ardından, Netsel Marina'da bağlı bulunan yelkenli yatlar körfeze çıktı. Yatlar bir süre antrenman turları atarak, yarış için gerekli olan rüzgarın oluşmasını bekledi.

Saat 11.00 sıralarında rüzgarın çıkmasıyla koy dışında gerçekleştirilen yarışın başlangıcı verildi. Yarışı kıyıdaki vatandaşlar da ilgiyle izledi.

Yarın koy içinde yarışının yapılmasının ardından 2012 MIYC Yıl Sonu Kupasının sona ereceği ve akşam düzenlenecek törenle dereceye girenlere ödüllerinin verileceği belirtildi.