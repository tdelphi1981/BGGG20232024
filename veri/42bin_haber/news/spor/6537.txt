Tolunay Kafkas ilk antrenmanına çıktı
Trabzonspor'la bugün 3.5 yıllık sözleşme imzalayan Tolunay Kafkas, bordo mavili takımdaki ilk antrenmanına çıktı.
Mehmet Ali Yılmaz Tesisleri'nde yapılan antrenmanı Başkan Sadri Şener ve yönetim kurulu üyeleri de izledi. Futbolculardan yaklaşık 10 dakika önce sahaya gelen Tolunay Kafkas, çime ayak basmadan önce dua etti. Tolunay Kafkas, daha sonra teknik ekibiyle birlikte gazetecilere poz verdi.

Futbolcularıyla saha ortasında kısa bir toplantı yapan Tolunay Kafkas, geç kalan Henrique ve Alanzinho başta olmak üzere bazı oyuncularına kızdı. Bordo mavililer, ilk 15 dakikası basına açık olan antrenmanda Ziraat Türkiye Kupası'nda perşembe günü karşılaşacağı Eskişehirspor maçının taktik provasını yaptı.

Bu arada kulüpte uzun yıllardır idari menajerlik görevini yürüten Caner Çuvalcıoğlu'nun yerine de Emir Şiranlı'nın göreve başladığı açıklandı.