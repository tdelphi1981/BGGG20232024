Fernandes ve Almeida'ya teklif var ama...
Beşiktaş Başkanı Fikret Orman, Fernandes ve Almeida'ya teklifler olduğunu ancak satmayacaklarını söyledi. Orman, Fernandes'in de sözleşmesini uzatmayı düşündüklerini kaydetti.
Bir panele katılmak üzere Bursa'ya gelen Fikret Orman, Emniyet Müdürü Ali Osman Kahya'yı ziyaret etti. Görüşmenin ardından gazetecilerin sorularını cevaplayan Orman, Bursaspor ile Beşiktaş arasındaki husumete değindi. 

Bu konuda bir şeyler yapmak istediklerini ifade eden Başkan Orman, "Sporun kardeşlik olduğu, sahada oynanan bir oyun olduğu unutulmamalı. Tabi ki herkes kendi taraftarını destekleyecek, arada espriler olacak, birbirini kızdırmalar olacak. Bunları hepimiz yapıyoruz. Ama şiddet, kin, nefret sporun içinde olmayacak şeyler. Ülkemiz toplumsal uzlaşıyı aradığı ortamda, ben bunlardan spor adamı olarak rahatsızlık duyuyorum. Biz büyük bir camiayız. İlk adımı atmak bize düşerdi. Biz de onun gereğini yapıyoruz." dedi.

Bursaspor Başkanı İbrahim Yazıcı'nın 'Barışı tabanda sağlamak lazım, taraftar emrivaki iş yapmaz' şeklindeki sözlerinin hatırlatılması üzerine Orman, "Çok yorum yapmak istemiyorum. Ben buraya barış için geldim. Polemiklere girersem o polemik insanları üzer. Biz kendi niyetimizi söylüyoruz. İbrahim başkan kendi fikridir, saygı duyarız. Ama ben kendi düşüncemin doğru olduğunu düşünüyorum. Çünkü bu tip şeyler dünyanın her yerinde liderler tarafından, kanaat önderleri tarafından çözülen şeylerdir. Biz bu işlere soyunduysak bu işlerden kopmamamız lazım." diye konuştu. 

Yönetimle ya da taraftarlarla görüşmeyeceğini belirten Orman, "Ben camia başkanıyım, kendi seviyemizdekilerle muhatap oluyorum." dedi.

"FERNANDES'E TEKLİF VAR AMA SATMAYACAĞIZ"
'Fernandes'e 18 milyon Euro verildiği ancak vermediğiniz söyleniyor doğru mu?' şeklindeki soruya Orman, şu cevabı verdi: 

"Fernandes'e devamlı talepler oluyor. Bir tek ona değil birçok oyuncumuza talep oluyor. Bu da başarılı gittiğimiz için oluyor. Fernandes ile sözleşmemiz var. Ayrılmak istemiyoruz, hatta uzatmak istiyoruz. Bir görüşmemiz olmadı. Bizim bugün en çok konsantre olduğumuz şey ligin ikinci yarısı, onun haricinde bir görüşmemiz yok."

Orman, 'Beşiktaş'ın gücü ikinci yarıya yetecek mi?' şeklindeki soruya ise, "Yeter, herkese yeter" şeklinde karşılık verdi. 

"TORRES İSMİ DOĞRU DEĞİL"
Fernando Torres için buradan yurtdışına gideceği yönündeki iddialar olduğunun hatırlatılması üzerine Başkan Orman, "Ben yine söylüyorum, Beşiktaş'ta transferleri başkan yapmaz. Orada çok yetkili, etkili, düzgün arkadaşlarımız var. Ben sadece işin en sonucunda bana ihtiyaç duyulursa finalde oluyorum. O da gizli yapıyorum. Benim bir yere gittiğim yok. Torres ismi de doğru değil." diye cevap verdi.

"Sinan ile Gökhan iki genç oyuncu, eleştiriler de oldu. Takviye düşünüyor musunuz?" şeklindeki soru üzerine ise şunları söyledi:

"Bakıyoruz. Bizim takımımız şuanda liderin üç puan gerisinde olduğuna göre başarılı bir takımımız var. Rakiplerimize bakıldığında şuanda bizden başka transfer yapan takım da yok. Biz bakıyoruz. Sezon başında Beşiktaş, lige lisanslarını alamaz, o paraları ödeyemez denirken, şuanda 'transfer yapın' diye bize baskı geliyor. Demek ki iyi şeyler yaptık, yapmaya da devam ediyoruz. Ama ben kamuoyu baskısına göre transfer yapmam. Eğer bizim şartlarımıza uyan birşey olursa yapacağız."

"ALMEİDA'YI SATMAYI DÜŞÜNMÜYORUZ"
Bir gazetecinin, "Almeida ile ilgili teklif var mı? Astronomik bir teklif olursa satmayı düşünürmüsünüz?" şeklindeki sorusuna ise şu cevabı verdi: 

"Bütün oyuncularımıza teklif geliyor. Yerli yabancı oyuncularımıza da geliyor. Fakat biz şuanda takımımızın dengesini bozmak istemiyoruz. Almeida'da profesyonelliği ile takıma uyumu ile insanlığı ile çok memnun olduğumuz bir oyuncu. Aynı Fernandes gibi. Fernandes'le de beraber olmaktan ben ve arkadaşlarım çok memnunuz."