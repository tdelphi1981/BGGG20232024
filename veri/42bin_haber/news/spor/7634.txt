Hikmet Karaman: Ertuğrul Sağlam gibi gitmek istiyorum
Bursaspor, Teknik Direktör Hikmet Karaman ile 2.5 yıllık resmi imzaladı.
Hedefleri olan bir takıma geldiğini ve başarılı olacaklarına inandığını belirten Karaman, " Ertuğrul Hoca da gelmeden önce Beşiktaş teknik direktörü idi ama kendisini alkışlattırarak gitti. Biz de bunu yapacağımıza inanıyorum." dedi. 

Öğle saatlerinde Özlüce Tesisleri'ne gelen başarılı teknik adam, bir süre tesisleri gezdi. Ardından düzenlenen imza törenine Bursaspor İkinci Başkanı Recep Bölükbaşı, Basın Sözcüsü Selçuk Eren, Futbol Şube Sorumlusu Erkan Kamat katıldı.

AMACIMIZ TESLİM ALDIĞIMIZ BAYRAĞI YUKARI TAŞIMAK
Hikmet Karaman, Ertuğrul Sağlam ve teknik ekibine teşekkür ederek, şunları dile getirdi: 

"Hedefleri olan bir takıma geldik, bunun farkındayız. Bursa bir futbol şehri. Taraftarı ile yönetimi ile Türkiye şampiyonluğunu kazanmış, Şampiyonlar Ligi'nde boy göstermiş, UEFA kupasında oynamış. Amacımız teslim aldığımız bayrağı en iyi şekilde taşıyıp bunun üzerine çıkmak. İşimizin kolay olmadığını biliyoruz. Ama elimizde deneyimli tecrübeli bir kadro var. Amacımız şehre, taraftarlarımıza başarılar sunmak. inşallah bunu el birliği ile yapacağımıza inanıyorum."

ERTUĞRUL SAĞLAM GİBİ ALKIŞLANARAK GİTMEK İSTİYORUM
Tecrübeli hoca, bir gazetecinin, "Sıkıntılı bir süreçte geldiniz, taraftarın tepkisi olabilir mi?" şeklindeki soruya şu cevabı verdi:

"Futbolda başarı var. Kaybettiğiniz zaman dünyanın her yerinde tepkiler olur. Ertuğrul Hoca da gelmeden önce Beşiktaş teknik direktörü idi ama kendisini alkışlattırarak gitti. Biz de bunu yapacağımıza inanıyorum."

GÖREVDEYKEN BURSASPOR'DAN TEKLİF ALMADIM
Bir gazetecinin Gaziantepspor'un tepkisini sorması üzerine, Karaman, şöyle konuştu:

"Gaziantep'te görev aldığım süre içinde Bursaspor'dan hiç kimse beni aramadı. Devre arasında benim aldığım bir karar, süre gelen sıkıntılarımız oldu. Kulüpten isteklerim vardı, bunlar gerçekleşmezse tek taraflı feshi avukatımız aracılığıyla bildirdim. Biz ayrılmış değildik. Kulüp bizim sözleşmemizi tek taraflı fesh etti. Ben profesyonel bir insanım. Bu ülkede yapmak istediğim çok şeyler var. Ama bunu sözle değil zaman içinde göreceğiz."

BAŞARILI OLAMAZSANIZ GİDERSİNİZ
"Sözleşmede opsiyon var mı?" sorusuna ise Karaman, şu cevabı verdi: 

"Futbolda başarı var. İsterseniz 10 sene sözleşme yapın, başarısız olursanız gidersiniz. Galatasaray Fenerbahçe'nin çok daha transferlerle farklı bir görüntüsünü görüyoruz ama inanılmaz puan kayıpları var. Bu Anadolu takımları için bir şanstır. Biz bu şansı iyi değerlendirip maç kazanmak istiyoruz. Ersel Hocaya da çok teşekkür ediyorum. İki maçı çok iyi yönetti. Kendisi seviliyor."

Hikmet Karaman, takımın oynayacağı sistem konusunda ise şu bilgileri verdi: 

"Sistemi futbolcular oluşturur. Oyun içinde çok değişikliğe uğrayabilir. Önemli olan takım balansını sağlamaktır. Bunu sağlarsak, Bursaspor şampiyon olduğu dönemde bir şablon vardı. Çok çabuk atağa kalkan iyi değerlendiren bir takım. Böyle bir takım oluşturmalıyız. Kafamda bir takım planlar var. Çok ses getirecek şeyler ama maç kazanmamız gerekiyor."

İLK AMACIMIZ MAÇ KAZANMAK
Kulübün sezon sonu ve bundan sonraki hedeflerinin sorulması üzerine tecrübeli hoca, "Önce maç kazanmak istiyoruz. Bu seneyi bitirmek. Elbette UEFA kupası, yukarıları zorlamak isteyeceğiz ama önce maç kazanmak istiyoruz. Bu seneyi bir bitirelim." diye konuştu.

ERTUĞRUL SAĞLAM'I ARAYACAĞIM
Yaşanan süreçte Ertuğrul Sağlam'ı arayıp aramadığının sorulması üzerine Karaman, "Ertuğrul Hocayı arayıp ondan genel bir bilgi alacağım ama Türkiye'deki süper lig takımlarını herkesten iyi tanırım. Ama Ertuğrul Hocaya önce bir teşekkür edeceğim." şeklinde konuştu.
 
BÖLÜKBAŞI: KENDİSİNE ÇOK GÜVENİYORUZ
Bursaspor İkinci Başkanı Recep Bölükbaşı ise bundan sonraki dönemde 2,5 yıllık olmak üzere Hikmet Karaman ve ekibiyle devam edeceklerini söyledi. Bir süreç yaşandığını ve yönetim olarak Bursaspor Yönetim kurulu başkanlığı ve yönetimine yakışır şekilde görevlerini yaptıklarını ve Hikmet Karaman'ı göreve getirdiklerini belirten Bölükbaşı, şunları ifade etti: "Kendisine çok güveniyoruz. Çok başarılı, deneyimine, taktiklerine hayran kaldığımız bir hoca. Şuna zaten iyi bir konumdayız. Daha iyi bir yere getirecek, bizi başarıdan başarıya koşturacak bir ekip oluşturmasını bekliyoruz. Camiamızın, taraftarımızın bizlere sabır göstermesini, bizi bu süreçte desteklemelerini arzu ediyoruz. Biz yönetim olarak Bursaspor için çalışıyoruz."

KARAMAN GÖREVDEYKEN TEKLİFTE BULUNMADIK
Gaziantepspor'un tepkilerini de değerlendiren Bölükbaşı, "Hikmet bey orada görev yaparken kesinlikle ne başkanımızın, nede görevlendirdiğimiz bir kişinin herhangi bir teklifi olmadı. Ancak daha sonra başkanımız 'görevde olan bir takımın antrenörüne teklif yapmam etik değildir' dedi. Hikmet bey istifa ettikten sonra görüşülmüştür. Kesinlikle etik olmayan bir durum vardır ne de başka bir şey. Ama kulüpler arası böyle bir gerginlik arzusunda değiliz. Bu gibi şeyler hoş değil. Kesinlikle Bursaspor olarak etiksizlik yapmadık."

Öte yandan yönetici Bölükbaşı, yeni menajer olarak Süha Sidal ile anlaştıklarını dile getirdi.