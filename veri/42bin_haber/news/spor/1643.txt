Şeyda Burucu 68 kiloda finalde
Fransa'nın başkentte süren Dünya Karate Şampiyonası'nda, Türk sporculardan bayanlar 68 kiloda Şeyda Burucu finale yükseldi. 
Şeyda Burucu, ilk turda 2010 yılının dünya şampiyonu Fransız Tiffany Fanjat ile karşılaştı. Güçlü rakibi karşısında mücadeleyi 1-0 kazanan Türk karateci 2. tura yükseldi.

2. turda Kosta Rikalı A. Binns'i 2-0 mağlup eden Burucu, 3. turda da Bosna Hersekli Fazlic'i hakem kararıyla 4-1 geçerek, grup finaline kaldı. Grup finalinde Belçikalı Debatty'i 4-0 yenen Şeyda Burucu, yarı finale yükseldi.

Yarı finalde Rus Sheroziya ile zorlu bir mücadele veren Burucu, normal süresi 0-0 biten karşılaşmanın sonunda hakem kararı ile 3-2 kazanarak, finalist oldu. Burucu, 24 Kasım Cumartesi günü yapılacak final maçında Japon Someya ile karşılaşacak.

Akşam seansında tamamiye çıkan erkekler 75 kiloda Serkan Yağcı, 4. turda Ukraynalı rakibine yenilerek elendi.

İlk turda Hintli, 2. turda Senegalli, 3. turda da Ekvadorlu rakibini mağlup eden Yağcı, 4. tura yükseldi. 4. turda Ukraynalı Horana karşısına çıkan Türk sporcu, rakibine 6-5 kaybederek, şampiyonaya veda etti.

Şampiyonada yarın sabah seansında bayanlar kumitede 55 kiloda Tuba Yenen, 61 kiloda Ece Yaşar ve erkekler 67 kiloda Ömer Kemaloğlu tatamiye çıkacak.

Akşam seansında ise erkekler 60 kiloda Aykut Kaya ve 50 kiloda Avrupa şampiyonu Serap Özçelik ilk maçlarını yapacaklar. Yarın ayrıca, Metin Sofuoğlu, Orçun Duman ve Arslan Çalışkan'dan oluşan erkek kata takımı da elemelerde mücadele verecek.