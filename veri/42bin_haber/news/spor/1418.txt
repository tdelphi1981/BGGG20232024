TFF ve Avcı'ya 'Kocaman' sitem!
- Aykut Kocaman: Eskişehirspor maçını pazar günü oynayabilirdik
 Fenerbahçe Teknik Direktörü Aykut Kocaman, Danimarka ile oynanan hazırlık maçında 5 oyuncusundan üçünün 90 dakika forma giydiğini belirterek, "Yoğun maç programımız var. Milli Takım'a oyuncular verdik. Bu nedenle Eskişehirspor maçını pazar akşamı oynayabilirdik." siteminde bulundu.
 FB TV'de yayınlanan Teknik Analiz programına katılan Kocaman, gündemdeki konular hakkında görüşlerini açıkladı. Aykut Kocaman, Milli Takımımızın 500. Maçında Danimarka ile yaptığı karşılaşma ile ilgili olarak sorulan bir soruya "Milli maç ile ilgili olarak 500. maç çok önemli. Rakamlar ve tarihler önemlidir. Bu ortamı yaratacak taraftarın azlığı vardı. Oyuncuların kendilerini kontrol etmek istedikleri, Milli maç olduğunun farkındalardı. TFF'ye ve Abdullah Avcı'ya sitemimi iletmem gerekiyor. Ligler çok sıcak. Rakiplerimiz açısından da öyle.  Başlangıç itibariyle rakiplerimizden biri cuma günü oynuyor biz ise Cumartesi günü oynuyoruz. 5 oyuncumuz Milli takımdaydı, 3'ü 90 dakika maç oynadı. Bize sorulup bizlerin oynayacağımız maçın pazar gününe alınabilseydi iyi olurdu. Antrenörün de bunu dengelemesini beklerdim. Nispeten TFF'nin maç tarihi ile ilgili olarak Eskişehirspor ile oynayacağımız maçımızı pazara alabilirlerdi. Bu olanağımızı elimizden aldılar." diye konuştu.
 Fenerbahçe'nin genel durumu hakkında ise Aykut Kocaman, şunları ifade etti:
          "Milli takımlara gönderdiğimiz futbolcular sakatlık yaşadılar ancak bunun olabileceğini biliyorduk. Bu sezon başlarken özellikle sahanın dışındaki bölümün zorlu olacağını söylüyordum. Bir buçuk iki aylık periyodun yıpratmanın çok daha yoğun olacağı bir dönem olacağını düşünüyordum. Ciddi bir şekilde yıpratılmaya çalışıldık. Bu yıpranmanın içinde zorluk derecesi açısından değil ama önemsellik açısından önemli maçlardı. Avrupa'da kalma maçlarımız vardı. Vaslui maçını geçtik. Şampiyonlar Ligi'ne kalmak adına Spartak Moskova maçı çok önemliydi. Hatta Galatasaray maçını bile bu maça hazırlık olarak baktık. Ama öyle olayların içine de girdik ki maç ikinci plana düştü. Bu kadar önemli bir maç öncesinde kulübün takımın etrafındaki olaylar maçın önüne geçmemeliydi. Bu da geçemediğimiz faktörlerden biri oldu. Sezona başlarken kritik maçlar bir tarafa düşüncemizin dışına çıkan bir transfer sezonu oldu. Gelenler ve gidenler göz önüne alındığında oturmuş takım görüntüsünden uzaklaştık. Sorunlar yumağı, içerden artmasıyla sorunları takımın performansının önüne çıktı. Sonuçlar da özellikle ligdeki sonuçlar istediğimiz gibi gitmemeye başladı. Bu sorunlar yumağı içinde boğuşma olayı ve yeni transferlerinin adaptasyon dönemi biraz zorladı. İlk zamanlardaki kayıplarımızdan dolayı ortalamamızı yakalamaya çalışır bir dönem yaptı bize. Omurgayı oluşturacak oyuncuların sakatlıkları bizi biraz geri düşürdü."
 Takımda yer bulamayan ancak antrenmanlarda önemli performanslar sergileyen oyuncuların Türkiye Kupası maçlarında özellikle önemli bir yerinin olacağını kaydeden başarılı hoca, "Özgür'ü kadroya alamadığım için kalbim sızlıyor. Antrenmanlarda iyi performans sergileyen futbolcularımız için de kupa maçlarını bekliyoruz." diye konuştu.
 Puskas Yılın Golü Yarışmasın'nda Fenerbahçe'den Sow ve Stoch'un gösterilmesiyle ilgili olarak da şunları ifade etti:
 "Siz ne yaparsanız yapın her şey oyuncuda başlar ve oyuncu da biter. Beceri varsa oyuncuların gelişimi daha kolaydır. İki gol arasında bir seçim yapmamayı tercih ediyorum ama genel olarak Stoch'un golü yarışmanın ruhuna daha çok hitap ediyor."
 Aykut Kocaman, pazar günü deplasmanda oynayacakları Eskişehirspor maçıyla ilgili olarak da şunları söyledi: "Geleneksel ve dönemsel olarak zor bir deplasman.. Güçlü pozisyonlarda olması ve milli takımdan gelen oyuncularımızın hırpalanmış olması önemli bir zorluk. Bu maç için düşündürecek olursak Milli Takımdan gelen sporcuları maça kadar dinlendirmek istiyoruz. Gözlem yapıp en uygun tercihleri yapmak istiyoruz."
 UEFA Avrupa Ligi'ndeki Marsilya maçı ile ilgili olarak ise Kocaman "Rakipler açısından bakıldığında iki maçı da kazanırlarsa gruptan çıkacaklarını biliyorlar. Aramızda 5 puan var. İki takımdan puanla dönersek gruptan çıkışımız daha rahat olacak." diyerek sözlerini tamamladı.
 (CİHAN)
  