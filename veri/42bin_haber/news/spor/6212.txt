Aybaba, Dentinho'yu derbi kadrosuna aldı
Spor Toto Süper Lig'de yarın Galatasaray ile oynayacak Beşiktaş'ta yeni transfer Dentinho, teknik direktör Samet Aybaba tarafından kadroya dahil edildi.
Hafta içinde Ukrayna'nın Shakhtar Donetsk takımından kiralık olarak transfer edilen Brezilyalı oyuncu, yeni takımıyla yaptığı 2 idmanın ardından maç kadrosuna alındı. Dentinho, Samet Aybaba'nın görev vermesi halinde Galatasaray karşısında ilk kez forma giyecek.

Siyah-beyazlı takımda sakatlığı nedeniyle takımla antrenmanlara çıkamayan Hugo Almeida'nın ise yarınki karşılaşmada forma giyemeyeceği bildirildi.

Bu arada İstanbul Büyükşehir Belediyespor'dan devre arasında transfer edilen Gökhan Süzen de Aybaba'nın görev vermesi halinde siyah-beyazlı formayla ilk maçına çıkacak.