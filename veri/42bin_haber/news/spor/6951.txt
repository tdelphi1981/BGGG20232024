Prosinecki: Oyuncularım iyi bir dönüşe imza attı
Spor Toto Süper Lig'de, Manisa Stadyumu'nun bakımda olması sebebiyle İzmir Buca Stadı'nda oynanan karşılaşmada Kayserispor, Akhisar Belediyespor'u 2-1 mağlup etti. Maç sonrası değerlendirmelerde bulunan Kayserispor Teknik Direktörü Robert Prosinecki, oyuncularının iyi bir dönüşe imza attığını söyledi.
Akhisar Belediyespor'un sıralamada son sırada olmasına rağmen iyi bir ekip olduğunu vurgulayan Prosinecki, "Rakibimiz maçların sonuna kadar mücadele eden, fiziki mücadeleyi seven bir ekip. Bizim de onlar kadar mücadele etmemiz gerektiğini konuşmuştuk. İlk yarıya çok iyi giremedik ve devrenin sonunda kalemizde bir gol gördük. Ancak oyuncularım, iyi bir dönüşe imza attı. Bu tip maçlar iyi futbol oynama, kalitenizi göstermenizi sağlayan maçlar değildir. Oyuncularımı galibiyetten dolayı tebrik etmek istiyorum. Sonuçtan çok memnunum. Bu sonuç hem bizi yukarılara taşıması açısından hem de moral açısından çok önemli. Maçı hak ettiğimizi düşünüyorum.' dedi. 

Kayserisporlu Cleyton, zorlu bir maçı geride bıraktıklarını belirterek, 'Geriye düşmemize rağmen yenilmeyeceğimizi gösterdik' dedi. Ceyhun Gülselam ise ilk yarıyı mağlup bitirmelerine rağmen devre arasında birbirlerini motive etmeye çalıştıklarını ve müsabakayı galip tamamladıklarını vurguladı. 

Akhisar Belediyespor Teknik Direktörü Hamza Hamzaoğlu ise, 'Takım olarak sıralamada başarılı değiliz ama birçok şeyi başardığımızı düşünüyorum. Bizim açımızdan acı bir maç geride kaldı. Sonuçtan dolayı üzgünüz. Maçta öne geçmemize rağmen ikinci yarının başında yediğimiz iki kolay gole engel olamadık" dedi. 

Takımın bulunduğu pozisyondan memnun olmadıklarını dile getiren Hamzaoğlu, "Takımın pozisyonundan mutlu değiliz. Biz bir yola çıktık, sabırla bu yolda yürüyeceğiz. Takım olarak sıralamada çok başarılı değiliz ama birçok şeyi, başardığımızı düşünüyorum. İnandığımız yolda ilerleyeceğiz. Kayserispor'u da kutluyorum.' diye konuştu. 

Akhisar Belediyespor kalecisi Oğuz Dağlaroğlu da öne geçtikleri müsabakada mağlup olduklarını hatırlatarak, 'Kolay gol yedik. Böyle olunca maç kazanmak zor. Bu şekilde gol yersek kazanamayız. Bugün yeterince fırsat ürettik ama gol atamadık. Yeni oyuncuların katkısıyla son haftaya kadar mücadelemizi sürdüreceğiz' şeklinde konuştu. 

Oyunculardan Bilal Kısa ise ilk devreyi istedikleri skorla bitirmelerine rağmen ikinci yarının başında çok kötü bir gol yediklerini söyledi. Ligde 14 hafta kaldığını kaydeden Kısa, sonuna kadar mücadele edeceklerini belirtti.