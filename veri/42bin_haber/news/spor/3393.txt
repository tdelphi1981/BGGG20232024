N'Diaye Bursaspor'da mutlu
Bursaspor'un Senegal asıllı Fransız futbolcusu Alfred N'Diaye, yeşil-beyazlı takıma ilk geldiğinde şampiyonluk görüntülerini izlediğini belirterek, "Ben de bu şampiyonluğu ve coşkuyu yaşamak isterdim, İnşallah bunu yaşarız." dedi.
Başarılı orta saha oyuncusu, kulübün resmi televizyonunda yer alan açıklamasında, Bursa'da oynamaktan mutlu olduğunu dile getirdi. Şehre ilk geldiğinde şampiyonluk görüntülerini izlediğini belirten Fransız oyuncu, şöyle konuştu: 

"Gerçekten inanılmazdı. Ben de bu şampiyonluğu ve coşkuyu yaşamak isterdim. Şampiyonlar Ligi'nde oynamak heyecan verici. Burada elimizden gelenin çok fazlasını ortaya koymamız gerektiğini biliyorum ve inşallah bunu yaşarız."

"BURADA OLMAKTAN ÇOK MUTLUYUM"
Şehirde herkesin kendisini çok iyi karşıladığını ifade eden N'Diaye, şöyle devam etti: 

"Türkiye'deki taraftarlar ile ilgili çok şey duymuştum. Çok büyük beklentim vardı. İlk kez sahaya çıktığımda gördüğüm atmosfer beklentimi karşıladı. Ne umduysam onu buldum. Beni herkes çok iyi karşıladı. Bursa gerçekten çok güzel bir şehir ve burada olmaktan çok mutluyum."

"BATALLA, YA ASİST YAPAR YADA GOL ATAR"
Başarılı futbolcu, takımın beyni konumundaki Arjantinli oyuncu Pablo Martin Batalla ile ilgili ise şunları kaydetti:

"Top Batalla'nın ayağına geldiğinde ya asist yapar, ya da gol atar. Bizim işimiz topu ona verdikten sonra iyi bir pozisyon almaktır. Takımdaki hedeflerin büyük olması bizde gerginlik oluşturmuyor. Aksine daha iyi oynamak için motive ediyor."