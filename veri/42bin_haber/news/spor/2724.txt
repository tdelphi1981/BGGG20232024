Max Chilton Formula 1'de!
Marussia'daki ikinci koltuğu kapan Max Chilton, gelecek sezon Formula 1'de ilk yarışına çıkacak.
Max Chilton böylece bu sezon takımdaki yedek pilotluk görevinden, 2013'te Timo Glock'un partneri olarak yarış pilotluğuna geçmiş oldu.  
Formula 1'e adım atması yönünde yakaladığı şansı değerlendiren Max Chilton, takımla çalıştığı altı yarışın, kendisine gelecek sezona hazırlanmak adına paha biçilmez bir yardımda bulunduğunu ifade etti. 
"Bugün nasıl hissettiğimi sözlere dökmek çok zor. Marussia'ya ile yarışacağımın açıklanması benim için inanılmaz geçen bir yılın sonunda gelen en güzel haber. Bu sezon GP2'de aldığım pole pozisyonlar ve zaferler, genç pilot testleri ve çıktığım yarış öncesi serbest antrenmandaki performansım, herkesin motor sporlarının zirvesinde yarışabilecek yeteneğe sahip olduğum konusundaki kuşkularını sildi ve bana güvenmelerini sağladı." 
"Sezonun son altı yarışını Marussia'nın yedek pilotu olarak geçirdiğim için çok şanslıyım. Bu sayede buradaki ortama bir anda girmiş olmayacağım. Şimdiden 2012 paketi, buradaki kültür ve insanlar hakkında pek çok bilgiye sahibim." 
Formula 1'de ilk kez yarışacak Max Chilton bu sezon GP2'de Macaristan ve Singapur yarışlarını kazanmıştı. Chilton British Formula 3'te de yarış zaferi kazanan bir pilot.  
Takım patronu John Booth da Chilton'un yeteneği ve Formula 1 için yeterliliği konusunda yeterince bilgi sahibi olduklarını ve birlikte çalıştıkları kısa dönemde çok hızlı bir gelişim gösterdiğini sözlerine ekledi.