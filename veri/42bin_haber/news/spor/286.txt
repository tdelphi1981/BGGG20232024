Özköylü son dakika gollerinden şikayetçi
Kayseri Erciyesspor Teknik Direktörü Osman Özköylü, son iki haftada son dakikalarda yedikleri gollerin 5 puana mal olduğunu söyledi.
Kayseri Erciyesspor, Ziraat Türkiye Kupası 3. Turu'nda 7 Kasım Çarşamba günü sahasında Spor Toto 2. Lig Kırmızı Grup ekiplerinden Sarıyer ile oynayacağı maçın hazırlıklarına başladı. 
Osman Özköylü yönetimde Hacı Boydak Tesisleri'nde yapılan antrenmana, Çaykur Rizespor maçı kadrosunda bulunan oyuncular dışındaki tüm futbolcular katıldı. 
Antrenman öncesi basın mensuplarına açıklamalarda bulunan Özköylü, ligin 10. haftasında deplasmanda karşılaştıkları lider Çaykur Rizespor karşısında, son dakikalarda yedikleri golle sahadan beraberlikle ayrıldıkları için üzgün olduklarını belirtti. 
Özköylü, iyi mücadele etmelerine rağmen son iki haftada bireysel hatalarından dolayı puan kayıpları yaşadıklarını ifade ederek, şunları kaydetti: 
Son iki haftada son dakikalarda yediğimiz goller bize 5 puana mal oldu. Bu açıdan çok üzüntülüyüz. İyi futbolumuzun karşılığını skor olarak alamamaktan dolayı çok üzgünüz. Maçlarda yaptığımız yanlışları, bir anlık konsantrasyon eksikliğinden kaynaklanan problemleri çözmemiz lazım. Çünkü biz çok tecrübeli takımız. Şampiyonluğa oynayan bir takımın yememesi gereken golleri yiyoruz. Bütün yediğimiz gollerde bizim rakibe ikramımız var. Son 3 haftada 7 puanı kendi elimizle kaybettik. Bundan sonra daha dikkatli olmamız gerekiyor. Bunlardan almamız gereken dersler var. 
Takımına güvendiğini vurgulayan Özköylü, rakiplerinin bile oynadıkları futbolu alkışladığını dile getirerek, Süper Lig ayarında futbol oynuyoruz. Bireysel hatalar olmasa her şey bizim için daha iyi olacak dedi.