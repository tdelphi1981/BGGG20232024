Mersin Hentbol iddialı geliyor
Mersin Hentbol, önümüzdeki hafta oynayacağı Büyükşehir Belediyesi Ankara Spor maçını kazanıp ligde daha iddialı hale gelmek istiyorHentbol Erkekler Süper Ligi takımlarından Mersin Hentbol, önümüzdeki hafta oynayacağı Büyükşehir Belediyesi Ankara Spor maçını kazanıp ligde daha iddialı hale gelmek istiyor.

Ligde oynadığı 13 maçta 6 galibiyet, 7 mağlubiyetle 12 puan toplayıp ligin 8'inci sırasında yer alan Mersin ekibi, önümüzdeki hafta Büyükşehir Belediyesi Ankara Spor ile karşı karşıya gelecek.
Son maçında Beşparmak Spor'u 45-23 mağlup eden Mersin temsilcisi, ligde play-off'a kalmak için çalışmalarını aralıksız sürdürüyor.

Antrenör Osman Özoğlu, AA muhabirine yaptığı açıklamada, Beşparmak Spor karşısında aldıkları puanların kendilerini mutlu ettiğini ve bunun rehavete sürüklemediğini söyledi.
Ligde takıma göre ayrı bir taktik çalışması yapmadıklarını belirten Özoğlu, şunları kaydetti:

Bütün takımları ciddiye alarak, küçük görmeden elimizden gelenin en iyisini yapmaya çalışıyoruz. Devre arasında hazırlık maçı yapmasak da son maçtaki performansımız göz doldurdu. İlk dakikalardan itibaren oyunun hakimiyetini elde ederek mücadelemizi sürdürmeye çalışıyoruz. Maddi olanakları açısından sınırlı olan takımız manevi değerleriyle galibiyet elde ediyor. Ligin ilk yarısına göre ikinci yarıda daha iyi bir direnç göstererek, takımımızın play-off'a kalmasını sağlayacağız. Maçlarda ortaya çıkan hatalarımızı da kısa sürede kapattığımız anda ligde daha güçlü bir takım olacağımıza inancım tam.

Özoğlu, önümüzdeki hafta oynayacakları Büyükşehir Belediyesi Ankara Spor'u mağlup ederek ligde daha iddialı bir takım olmak istediklerini de sözlerine ekledi.