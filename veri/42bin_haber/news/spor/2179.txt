Beşiktaş'tan transferde bir bomba daha!
Basketbol THY Avrupa Ligi'nde son 16 takım arasına giren Beşiktaş, pota altına takviye yapıyor.
Skorer oyuncu sıkıntısını Daniel Ewing ile anlaşarak gideren siyah-beyazlı takım, uzun oyuncu olarak da Cemal Nalga ile anlaşmaya vardı.

Beşiktaş Kulübü Basketbol Komitesi Başkanı Abdullah Sözer, Cemal Nalga ile anlaşmaya vardıklarını ve bu oyuncuyla kısa süre içinde resmi sözleşmeyi imzalayacaklarını söyledi. Sözer, AA muhabirine yaptığı açıklamada, Avrupa Ligi tecrübesi olan yerli bir oyuncuyu kadroya dahil edeceklerini belirterek, 'Türkiye'de bu fizikte alacağımız başka oyuncu da yoktu. Bu transferle Vidmar'ı daha ekonomik kullanmış olacağız. Daniel Ewing'i transfer ettik. Bundan sonra 3 kısa oyuncuyla oynayabileceğiz' dedi.

Cemal Nalga'nın Galatasaray'da oynadığı dönemde cezalı olduğu halde bir hazırlık maçında Tufan Ersöz'ün formasıyla oynaması nedeniyle Beşiktaşlı taraftarların bu transfere tepki gösterdiğinin hatırlatılması üzerine Abdullah Sözer, 'Bize gelen raporda onun suçunun olmadığı gözüküyor. O dönemdeki antrenörü kendisine 'Bu formayı giy ve oyna' demiş. O da mecburen oynamış' diye konuştu.



Takımın CSKA Moskova ile yaptığı maçla ilgili görüşlerini de aktaran siyah-beyazlı kulübün yöneticisi, şunları söyledi:

'Rakip karşısında ilk yarı süper oynadık. Karşımızda 2-3 milyon dolarlık oyunculardan kurulu bir takım vardı. Oyuncularımızın özgüveninin arttığını görmüş olduk. Sonuçta kadroda Avrupa Ligi tecrübesi olan az oyuncu bulunuyor. Buna rağmen iyi oyuncular aldık. Vidmar ve Jerrels eski hocalarının tercihleri yüzünden fazla süre alamamışlar. Vidmar şu anda Avrupa Ligi'nin en iyi 5 numaralarından biri. Ewing'in transferiyle Jerrels'ı rahatlatacağız. Oyuncuların özgüveni arttıkça daha da başarılı olacağız.'