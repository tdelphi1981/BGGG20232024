Ankaragücü Başkanı: Ligde kalırsak deve keseceğiz
Ankaragücü, PTT 1'inci Lig'in 25. haftasında alınan 1461 Trabzon galibiyeti üzerine kurban kesti. Kurban kesiminde, kulübün ligden düşmemesi için dua edildi.
Ankaragücü Beştepe Tesisleri'ndeki kurban kesiminde, kulüp başkanı Mehmet Yiğiner, sporcuların alnına kurbanlığın kanını sürdü ve kulübün ligden düşmemesi için dua edildi. Ankaragücü Başkanı Mehmet Yiğiner, 1461 Trabzon galibiyeti öncesinde adak adadıklarını belirterek, "Kurban adağımız vardı. Futbolcularımızla birlikte yöneticiler olarak 'bu maçı alırsak kurban keseceğiz' dedik. Maçımızı aldık, kurbanımızı da kesiyoruz. İyi sonuçlarımız devam edecek. Ligde tutunabilirsek, bugün kesmiş olduğumuz kuzuların yerine deve kesmeyi adak ettik."

Ankaragüçlü futbolcularla birlikte tam bir aile havası içinde çalışmaları sürdürdüklerini belirten Yiğiner, "Başaracağımıza inanıyoruz. Sonuna kadar mücadele edeceğiz, savaşacağız. Ligin ikinci yarısına başladığımızda 10 puanımız vardı, şu an 19 yaptık. 35 puanın üzerine çıkmayı hedefliyoruz. Onun için de çalışıyoruz" diye konuştu.

Ankaragücü Teknik Direktörü Mustafa Kaplan, "Geldiğimiz günden beri Ankaragücü'nü bu kaos ortamından çıkarıp bir an önce puanları toplayıp, üst sıralara çıkmak için çalışıyoruz" dedi. 

Oyuncularıyla ilişkilerinin çok iyi olduğunu anlatan Kaplan, "Onlar da sahaya çıktıkların ellerinden geleni fazlasıyla yerine getiriyorlar. Bizim çocuklarımızın hepsi her yerde oynayacak düzeydeler. İyi gidiyoruz, iyi bir çıkışımız var. Bu çıkışı devam ettirmek istiyoruz" şeklinde konuştu. 103 yıllık Ankaragücü camiasının küme düşmesini kimsenin istemediğini ifade eden Kaplan, "Küme düşmeyeceğiz diye iddia ediyorum. Bu galibiyetler devam edecek. Ankaragücü kümede kalacak" şeklinde konuştu. 

"Ankaragücü kümede kalsın da deve önemli değil" diyen Kaplan, şunları kaydetti: "Tabiki keseriz, hiç önemli değil. Başkanımız da geldiği günden beri elinde geleni eksiksiz yerine getiriyor. Hiçbir sıkıntımız olmadı, ne söylediysek de çözdü. Biz de onlara saha içerisinde layık olmaya çalışıyoruz. Elimizdeki kadroyla güzel işler yapmaya çalışıyoruz. Ben yönetime 1461 Trabzon maçı öncesi söyledim; 'Onlara her yer Trabzon'sa bize her yer 06 Ankara' dedim. Çocuklar da bizi mahçup etmedi."

"BÜTÜN TAKIMLARI YENECEK GÜÇTEYİZ"

Ankaragücü'nün yetenekli oyuncusu Kaan Kanak, mücadeleyi hiçbir zaman bırakmayacaklarını belirtti. Kanak, "Maçın son saniyesine kadar mücadeleye devam edeceğiz ve herkes görecek Ankaragücü ligde kalacak. Takımdaki arkadaşlık, mücadele ve istek olduktan sonra Ankaragücü düşmeyecek" diye konuştu. Üst sıralara oynayan takımları çok zorladıkları maçlar olduğunu hatırlatan Kanak, "Adana'yı, Rize'yi bu hafta 1461 Trabzon'u yendik. Biz PTT 1. Lig'deki bütün takımları yenebiliriz, o güce sahibiz. Çok basit hatalar yüzünden giden puanlar oldu. Bunların üzerine çalışıyoruz. Biz de her hafta bu hataları telafi ederek gidiyoruz. İnşallah bu hafta da maçı alacağız" ifadelerini kullandı. 

Ankaragücü PTT 1. Lig'in 26. haftasında, 17 Mart Pazar günü saat 13.00'da Gaziantep Büyükşehir Belediyespor ile karşı karşıya gelecek. Gaziantep Kamil Ocak Stadı'nda oynanacak karşılaşmada hakem Çağatay Şahin'in yardımcılıklarını Ömer Faruk Yeşil ve Birol Güldane yapacak.