NBA'de gecenin sonuçları!
Amerikan Ulusal Basketbol Ligi'nde (NBA) San Antonio Spurs, Dallas Mavericks'i 92-91 mağlup etti.
NBA'de 2 maç yapıldı. Teksas eyaleti derbisinde Batı lideri San Antonio Spurs ile play-off için gerekli sırayı elde etmeye çalışan Dallas Mavericks karşılaştı.

Son 2,5 dakikaya 92-84 üstünlükle giren evsahibi Spurs, Dirk Nowitzki ve Vince Carter'ın basketlerine engel olamayınca, 7-0'lık bir seri yakalayan Mavericks, farkı bir sayıya indirdi. Bitime 6 saniye kala son bir hücum gerçekleştiren Mavericks'de, Carter'ın 3 sayılık denemesi başarısız oldu ve Spurs, sahadan 92-91 galip ayrıldı.

Spurs'de Tim Duncan, 28 sayı ve 19 ribaundla 'double double'a imza atarken, kenardan oyuna giren Gary Neal da 16 sayıyla Duncan'a destek verdi.

Mavericks'de ise Nowitzki'nin 21 sayı, 11 ribaund, 3 top çalma ve yedek oyuncular Darren Collison'ın 12, Vince Carter ve Brandon Knight'ın, 10'ar sayılık gayreti galibiyet için yeterli olmadı.

Diğer maçta ise sakatlıklarından dolayı All-Star oyuncuları Amare Stoudemire, Carmelo Anthony ve Tyson Chandler'dan yoksun New York Knicks, Portland Trail Blazers'a konuk oldu. Trail Blazers, iki ve üçüncü çeyrekteki üstün oyunuyla maçı 105-90 kazandı.

Trail Blazers'da çaylak oyun kurucu Damian Lillard, 26 sayı, 10 asist, LaMarcus Aldridge 22 sayı, 10 ribaund, 5 blok ve J.J. Hickson, 12 sayı, 16 ribaundla 'double double' yaptı.

Üst üste 3'üncü yenilgisini alan Knicks'de benchten oyuna giren J.R. Smith, 33 sayıyla sahanın en skorer ismi oldu. Bir diğer yedek oyuncu Marcus Camby'nin, 8 sayı ve 10 ribaunluk eforu da mağlubiyeti önleyemedi.

NBA'e 10 maçla devam edilecek.