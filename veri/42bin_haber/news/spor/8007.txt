Haftanın oyuncusu Mehmet Ekici
Welt am Sonntag gazetesi Stuttgart'a 2 gol atan Mehmet Ekici'yi Bundesliga'da haftanın oyuncusu seçti. 
Almanya Birinci Futbol Ligi'nde, Werder Bremen'in deplasmanda VfB Stuttgart'ı 4-1 mağlup ettiği maçta 2 gol atan milli futbolcu Mehmet Ekici, "Welt am Sonntag" gazetesi tarafından haftanın oyuncusu seçildi.

Gazete, "Haftanın en iyi üçlüsü" bölümünde ilk sırada Werder Bremen'de oynayan Türk Milli Takımı futbolcusu Mehmet'i gösterirken, ikinci sırada Hamburg'lu Artjoms Rudnevs ve üçüncü sırada Bayer Leverkusen'li Andre Schürrle yer aldı.

Bild gazetesi de, Mehmet'in ligde ilk kez bir maçta iki gol birden attığını hatırlatarak, Mehmet'i "Günün onbirine" seçti.

Werder Bremen forması altında bu sezon ligde ilk kez gol atan Mehmet, Werder Bremen'in VfB Stuttgart'ı 4-1 yendiği maçta 2 gol birden attı.

Mehmet, bu sezon sadece toplam 6 maçta forma giydi, bunlardan sadece 3'ünde ilk 11'de başladı.