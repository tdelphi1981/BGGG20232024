Anadolu Efes'te seri sonu!
Anadolu Efes Basketbol Takımı, THY Avrupa Ligi Top 16 turu E Grubu 9. hafta maçında deplasmanda Yunanistan temsilcisi Panathinaikos'a 75-62 mağlup oldu. Temsilcimizin 7 maçlık galibiyet serisi son buldu.
Panathinaikos: 75 - Anadolu Efes: 62

Salon: OAKA Arena
Hakemler: Dani Hierrezuelo (İspanya), Milivoje Jovcic (Sırbistan), Joseph Bissang (Fransa)

Panathinaikos: Ukic 13, Maciulis 8, Diamantidis 13, Gist, Schortsanitis 11, Tsartsaris 4, Banks 9, Lasme 6, Bramos 11

Anadolu Efes: Farmar 10, Lucas 5, Shipp 4, Savanovic 21, Semih Erden 7, Barac 5, Ermal Kurtoğlu 2, Kerem Tunçeri 2, Kerem Gönlüm 2, Sinan Güler 4

1. Periyot: 19-21
Devre: 38-38
3. Periyot: 56-51

Bu sonuçla 7 maçlık galibiyet serisi son bulan lacivert-beyazlı takım, grupta ikinci kez salondan yenilgiyle ayrıldı. Yunan ekibi ise grupta 6. galibiyetini elde etti.

Karşılaşmaya iyi başlayan Anadolu Efes, pota altında Lucas ve Semih, dış atışlarda da Savanovic ve Farmar ile bulduğu basketlerle 4. dakikada 10-5 öne geçti. Ateşli taraftarlarının desteği altında Diamantidis ve Schortsanitis'in basketleriyle hareketlenen Panathinaikos, Tsartsaris'in de devreye girmesiyle 8. dakikada üstünlüğü ele geçirdi: 17-15. Buna karşın boyalı alanı iyi kullanan Anadolu Efes, ilk periyodu 21-19 önde bitirdi.

İkinci periyoda üç sayı çizgisinin gerisinden bulduğu basketlerle başlayan Yunan temsilcisi, hücumda istediği organizasyonları yapmakta zorlanan Anadolu Efes karşısında 16. dakikada 8 sayılık fark yakaladı: 34-26. Ancak savunmasını sertleştirerek Panathinaikos'un hücumlarını iyi bir şekilde savuşturan lacivert-beyazlı takım, Savanovic'in önderliğinde potaya gitti ve ilk yarının 38-38 berabere bitmesini sağladı.

Karşılaşmada ikinci yarının ilk dakikalarında Panathinaikos, Schortsanitis ve Diamantidis ile skor bulurken, Anadolu Efes, oldukça etkili bir performans sergileyen Savanovic ile rakibine karşılık verdi. Maçın 26. dakikasına 49-47 Yunan ekibinin üstünlüğüyle devam edilirken, Anadolu Efes birçok önemli oyuncusunun faul problemiyle karşı karşıya kalması nedeniyle sıkıntılı anlar yaşadı. Temponun düştüğü mücadelede ev sahibi takım, Ukic ve Diamantidis'in ürettiği sayılarla son çeyreğe 56-51 önde girdi.

Son periyoda 5-0'lık seri ile başlayan Anadolu Efes, 33. dakikada durumu eşitledi: 56-56. Ancak daha sonra yaptığı baskılı mücadeleyle kontrolü tamamen eline geçiren Panathinaikos, Ukic, Bramos ve Banks ve Maciulis ile 17-0'lık bir seri elde etti ve 39. dakikada skoru 72-56 yaptı. Anadolu Efes, yaklaşık 6 dakikalık suskunluğunu Farmar'ın serbest atışlardan kazandırdığı sayılarla son verirken, yakaladığı farkı iyi değerlendiren Yunan ekibi, mücadeleden 75-62 galip ayrıldı.

Panathinaikos, böylece İstanbul'da ilk maçta 78-64 mağlup olduğu Anadolu Efes karşısında rövanşı aldı.

Karşılaşmada Panathinaikos dış atışlarda Anadolu Efes'e farklı bir üstünlük sağladı. Lacivert-beyazlı takım, üç sayı çizgisinin gerisinden kullandığı 16 şutun yalnızca 3'ünde isabet sağlarken, Yunan ekibi ise 26 şutun 11'ini sayıya çevirdi.