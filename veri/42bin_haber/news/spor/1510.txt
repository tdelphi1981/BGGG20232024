Kupa biletleri satışa çıktı
Ziraat Türkiye Kupası 4. tur müsabakasında oynanacak Bozüyükspor-Gaziantepspor maçı biletlerinin satışa çıktığı bildirildi.
Bozüyükspor Kulübü Başkanı Cengiz Özkan, düzenlediği basın toplantısında, kendi sahalarında oynayacakları Gaziantepspor maçı biletlerinin kulüp binası ve maçın oynanacağı ilçe stadında bulunan gişelerden temin edilebileceğini söyledi. 
Bozüyükspor'un tarihinde ilk defa bir süper lig ekibiyle kupa maçı oynayacağını hatırlatan ve tüm Bozüyük halkının maça gelerek takıma olan desteklerini göstermesi gerektiğini ifade eden Özkan, "Gaziantepspor ile oynayacağımız kupa maçında, sivil toplum örgütlerimizin, irili ufaklı sanayicilerimiz, iş adamlarımızın, halkımızın, Bilecik ve Bozüyük'ün mülki amirleri ile Belediye Başkanlarımızın bir araya gelerek takımımızı yalnız hissettirmemek adına bir gövde gösterisi yapacağına inanıyoruz. Bu duyarlılığın yerli esnafımızı, taraftarımızı ve siyasi partilerimizi birleştirdiği an Bozüyükspor'u hak ettiği yerlere geleceğine eminiz. Bir birliktelik kupa maçında bize galibiyet olarak geri dönecektir" dedi. 
Özkan, açık tribün 50, kale arkası ve kapalı tribünün 100 lira olduğunu kaydetti. Özkan, Bozüyükspor'un hafta sonu deplasmanda oynayacağı Ünyespor hazırlıklarına başladığını ve Polatlı Buğsaşspor mağlubiyetini unutarak Ünyespor maçına konsantre olduklarını sözlerine ekledi.