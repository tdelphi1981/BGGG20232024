Verdiğimiz sözün arkasındayız
 
 Sezon başından bu yana taşıdığı kaptanlık pazubandını Sivasspor maçıyla birlikte Emre Belözoğlu’na devreden Volkan Demirel’dan iddialı sözler. İlk yarının son haftalarında başlayan formsuzluğu devam eden ve yediği hatalı goller nedeniyle şimşekleri üzerine çeken tecrübeli file bekçisi, kalecilerin her zaman hatalı goller yiyebileceğini belirterek, “Ancak bu, gelip geçicidir. Camiamızdan ve taraftarımızdan yediğim bu hatalı goller için özür diliyorum” dedi. Liderden 6 puan geride bulunduklarını ancak ligde daha çok maç olduğunu dile getiren Volkan, “Dengeler her hafta değişiyor. Yeni arkadaşlarımız bize güç katacaktır. Mersin İdmanyurdu deplasmanından 3 puanla dönüp, bir seri başlatmak ve bunu Avrupa Ligi’ndeki Bate Borisov ve Süper Lig’deki Trabzonspor maçlarıyla sürdürmek istiyoruz. Ben ve arkadaşlarım, devre arasında ne söz verdiysek takım olarak arkasındayız. Camiamızdan bize güvenmelerini istiyoruz” sözlerini sarfetti.
  