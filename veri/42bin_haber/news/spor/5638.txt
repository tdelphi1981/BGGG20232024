Sneijder, sağlık kontrolünden geçti
Galatasaray'ın İtalya'nın Inter takımından transfer ettiği Wesley Sneijder, sağlık kontrolünden geçti.
Ulus'taki Liv Hospital'da yapılan sağlık kontrolünde, Hollandalı oyuncu bir dizi teste tabi tutuldu.

Sağlık kontrolünün ardından, Sneijder ile Liv Hospital Tıbbi Direktörü Prof. Dr. Oktar Asoğlu, kardiyoloji uzmanı Doç. Dr. Enis Oğuz ve ortopedi uzmanı Doç. Dr. Uğur Haklar'ın katıldığı bir basın toplantısı düzenlendi.

Toplantıda Hollandalı oyuncuya uygulanan kontroller hakkında bilgi veren Asoğlu, Sneijder'in testlerinin son derece titizlikle yapıldığını belirterek, 'Gerçekleştirilen testlerin sonucu, Galatasaray Kulübü'ne bildirilecek' diye konuştu.

Sneijder ise İstanbul'a geldiği ilk andan itibaren çok güzel anlar geçirdiğini ve burada olmanın kendisine mutluluk verdiğini söyledi. Hollandalı oyuncu, gazetecilerin yoğun ilgisi altında hastaneden ayrıldı.

Sağlık kontrolünün ardından Florya Metin Oktay Tesisleri'ne giden Sneijder için saat 16.00'da Türk Telekom Arena'da imza töreni düzenlenecek.