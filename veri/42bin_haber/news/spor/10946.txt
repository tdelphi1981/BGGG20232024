Göztepe'ye Adana darbesi
PTT 1'inci Lig'de mücadele eden Adanaspor, sahasında konuk ettiği Göztepe'yi 2-1 mağlup etti.
PTT 1. Lig'de tam 6 haftadır 3 puan alamayan Göztepe, Adana deplasmanından da eli boş döndü. Akdeniz temsilcisi, rakibini 2-1'le geçerek 25. haftayı kârlı bitirdi.

STAT: 5 Ocak 
HAKEMLER: Mustafa Aydın (6), Mehmet Metin (6), Samet Çavuş (6) 
ADANASPOR: Tolgahan (7)- Berk (6) (Dk.83 Bülent), Tuna (6), Merthan (6), İzzet (6), Barış (7), Rahman (6) (Dk.53 Fevzi 4), Kibong (7), Sedat (6), Chibuzor (5) (Dk.69 Burak 5), Mbilla (7) 
GÖZTEPE: Ferhat (4)- Hakan (5), Aytek (5), Veli (4), Orhan (5), Onur (5), Theo (6), Halil (5) (Dk.88 Gökhan Emreciksin), Paulo (6) (Dk.62 Fatih Yiğen 5), Ali Kuçik (6), Tum (6)(Dk.67 Şaban 6) 
GOLLER: Dk.1 Mbilla, Dk.84 Kibong (Adanaspor), Dk.56 Ali Kuçik (Göztepe) 
SARI KARTLAR: Dk.60 Kibong, Dk.86 Sedat (Adanaspor) 


1'inci dakikada Kibong'un ara pasında topla buluşan Mbilla'nın vuruşunda meşin yuvarlak ağlarla buluştu:1-0. 
42'nci dakikada sağdan gelişen atakta Mbilla'nın ceza sahasına ortasını iyi takip eden Sedat'ın kafa vuruşunda meşin yuvarlak kaleci Ferhat'ta aldı. 
43'üncü dakikada ceza alanı dışında topla buluşan Paulo'nun sert şutunu kaleci Tolgahan güçlükle çıkardı. 
53'üncü dakikada hakeme itirazlarından dolayı Göztepe teknik direktörü Kemal Kılıç tribüne gönderildi. 
56'ncı dakikada Hakan'ın ceza sahasına ortasında topa iyi yükselen Tum'un vuruşu kaleci Tolgahan'dan döndü. Dönen topu Ali Kuçik ağlara yolladı: 1-1. 
59'uncu dakikada soldan Sedat'ın ceza sahasına ortasına iyi yükselen Chibuzor'un vuruşu kaleci Ferhat'ta kaldı. 
63'üncü dakikada ceza alanında topla buluşan Chibuzor'un müsait pozisyonda sert şutu yandan auta gitti. 
64'üncü dakikada Ali Kuçik'in ara pasında topla buluşan Tum, kaleciyle karşı kaşıya kaldı. Bu oyuncunun sert şutunu kaleci Tolgahan kurtardı. 
67'nci dakikada topla buluşan Mbilla'nın pasını alan Chibuzor'un şutu üstten auta çıktı. 
84'üncü dakikada ceza sahası dışında topla buluşan Sedat'ın sert şutunu kaleci Ferhat elinden kaçırdı. Dönen topu Kibong ağlara yolladı: 2-1. 
Karşılaşma, Adanaspor'un 2-1'lik galibiyetiyle sonuçlandı.  
Levent Eriş: Sabırlı bir şekilde gideceğiz

 PTT 1. Lig takımlarından Adanaspor'un teknik direktörü Levent Eriş, Ligin sonuna kadar yarışı hiç bırakmadan, vazgeçmeden, sabırlı bir şekilde sonuna kadar gideceğiz dedi. Levent Eriş, 2-1 kazandıkları Göztepe maçının ardından düzenlenen basın toplantısında yaptığı açıklamada, kendilerini zor bir maçın beklediğini bildiklerini söyledi. Çok erken bir gol bulmanın bazen avantaj, bazen de dezavantaja dönüşebildiğini ifade eden Eriş, şunları kaydetti:
Çok basit bir gol yedik, sonra çok basit bir gol biz attık. Böyle futbolun enteresanlığı ortaya çakıyor. Futbolcularım oyunun sonuna kadar maçı bırakmadı ve kazanmasını bildiler. Tebrik ediyorum, kutluyorum. Çok önemli bir 3 puan aldık. Ligin sonuna kadar yarışı hiç bırakmadan, vazgeçmeden, sabırlı bir şekilde gideceğiz. Zor haftalara giriyoruz. Ligin alt sıralarını da karışık bir durum bekliyor. Bu karışıklıktan dolayı yukarıyı da karıştıracak müsabakalar oynanacak. Biz böyle bir müsabakadan, aşağıda çok can çekişen bir takıma karşı oynayıp kazanmanın mutluluğunu yaşıyoruz. İnşallah bu 3 puanın devamı gelir ve istediğimiz hedefe adım adım gider ve güvenimizi bir kez daha yakalamış oluruz. Eriş, maçta kendilerine destek veren taraftarlara da teşekkür etti.

Ümit İnal: "Yediğimiz gol oyun planımızı bozdu"

Göztepe Yardımcı Antrenörü Ümit İnal da Adanaspor'u galibiyetlerinden dolayı tebrik ettiğini belirterek, oyunun hemen başında yedikleri golün oyun planlarını bozduğunu söyledi.
Maçın hakemi Mustafa Aydın'ı eleştiren İnal, şöyle devam etti:

Hakemin ilk devre göstermediği sarı kartlar rakibin cesaretlenmesini sağladı. Bizim adımıza da oyunu biraz daha yavaşlattı diyebiliriz. Fakat sarı kartlarla ilgili çok ciddi yanlışlar var. Hatalarımızdan goller yedik. Daha oyunun başında, Adanaspor'un o bölgelerden çok etkili olduğunu biliyorduk. Çalıştık, söyledik, ettik tabi sonuçta futbol hatalar oyunu. Yine o bölgeden maçın başında gol yedik. Oyunu dengeledik. İlk devre çok ciddi pozisyon vermedik ama ikinci yarı biz de Adanaspor da pozisyon buldu. Biz de maç biterken atabilirdik ama rakip attı. Yapacak bir şey yok. Maç bitti Adanaspor 2-1 kazandı. Biz uzun süredir 'geçmiş olsun' sözünü kullanıyoruz. Fakat önümüzdeki haftadan itibaren bu 'geçmiş olsun' lafını kullanmak istemiyoruz. Başarısız bir dönem geçiriyoruz. Yine bu işten kurtaracak, bu işi düzeltecek olan bu teknik heyet ve bu futbolculardır. İnşallah önümüzdeki hafta futbolcu kardeşlerimiz Kayseri Erciyesspor maçındaki o muhteşem oyunlarını sergileyecekler. İnşallah kazanan taraf biz oluruz.