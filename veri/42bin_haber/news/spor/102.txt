Tokatspor'daki 'haciz' sıkıntısı
Haciz işleminin ardından boşaltılan kulüp tesislerine, yeni eşyalar getirildi.
 Spor Toto 2. Lig Beyaz Grup takımlarından Tokatspor'a, eski başkanlardan Sami Ülkü'nün alacakları nedeniyle haciz işlemi uygulanmasının ardından eşyasız kalan Adnan Çiçek Tesisleri'ne, yeni eşyalar getirildi.
 Kulüp Başkanvekili Emin Yılar, tesislere yeni eşyaların taşınması sırasında basın mensuplarına yaptığı açıklamada, geçen hafta gelen haciz sonrası bütün gayretleriyle çalıştıklarını, bugün eşyaların yerine yenilerinin konulmasıyla çabalarının karşılığını aldıklarını söyledi.
 Kulüpten taşınan eşyaların yerine en kaliteli eşyaların alındığını belirten Yılar, ''Boşaltılan malzemelerin hepsinin, en kalitelisini, en iyilerini, getirip kulüp binasında futbolcu odalarına ve dinlenme salonlarına birer birer kuruyoruz. Bugün akşam itibariyle kulüp kullanmaya hazır olacak. Haciz nedeniyle kulüpten çıkarılan ne kadar mal varsa bire bir yenilerini hatta daha fazlalarını getirdik'' diye konuştu.
 Desteklerinden dolayı Vali Mustafa Taşkesen'e teşekkür eden Yılar, eşyaları Tokat Müteahhitler Derneği Başkanı İbrahim Bülbül'ün de destekleriyle aldıklarını sözlerine ekledi.
  