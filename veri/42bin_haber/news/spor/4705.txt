Bursaspor Fenerbahçe'ye hazır
Bursaspor, Ziraat Türkiye Kupası A Grubu 3'üncü maçında yarın kendi sahasında Fenerbahçe ile karşı karşıya gelecek.
Geçen yıl kupanın finalinde karşılaştığı Fenerbahçe'ye yenilen Bursaspor, yarın saha ve seyirci avantajını kullanarak ilk maçta galip gelmenin hesaplarını yapıyor. 

FENERBAHÇE İLE 15'İNCİ RANDEVU
Bursaspor ile Fenerbahçe Ziraat Türkiye Kupası'nda 15'inci buluşmasına çıkacak. Bugüne kadar iki takım arasında oynanan karşılaşmalarda Bursaspor 3 kez galip gelirken, 10 maç Fenerbahçe'nin galibiyetiyle sonuçlandı. İki takım arasında oynanan 1 maç da beraberlikle tamamlandı. Yeşil beyazlılar 12 kez ağları havalandırırken, kalesinde 26 gol gördü.

FENERBAHÇE 2 MAÇINDA DA GALİP
Fenerbahçe, A Grubu'nda oynadığı 2 maçta 2 galibiyet aldı. Sarı lacivertli ekip ilk maçında Sivasspor'u, ikinci maçında da 1461 Trabzon'u 2-0'lık skorlarla mağlup etti. Bursaspor'un ise tek galibiyeti bulunuyor. Yeşil beyazlılar kendi sahasında oynadığı 1461 Trabzon maçından 2-0'lık skorla galip gelirken en son deplasmanda oynadığı Sivasspor maçında 2-1 mağlup oldu. 

EN SON FİNALDE KARŞILAŞTILAR
İki takım Ziraat Türkiye Kupası'nda en son geçtiğimiz sezon final maçında karşı karşıya geldiler. Ankara 19 Mayıs Stadı'nda 50'nci Ziraat Türkiye Kupası Finali'nde Fenerbahçe 4-0'lık skorla kupayı kaldıran taraf olurken, Bursaspor'un 26 yıllık kupa özlemi devam etti.

TUNCAY VE BASSER YOK
Bursaspor'da sakatlıkları bulunan Tuncay Şanlı ve Basser'in Fenerbahçe maçında forma giyemeyeceği açıklandı. Teknik direktör Ertuğrul Sağlam'ın savunmanın sağında Basser'in yerine yeni transfer Şener Özbayraklı'ya şans verebileceği bildirildi.

Öte yandan sakatlığı sona eren ve dün takımla antrenmanlara başlayan Vederson'un maç eksiği nedeniyle bu maçta forma giymesinin zor olduğu öğrenildi.

SAĞLAM 24'ÜNCÜ KEZ
Bursaspor teknik direktörü Ertuğrul Sağlam yarın 24'üncü Fenerbahçe, Aykut Kocaman ise 17'nci Bursaspor karşılaşmasına çıkacak. Ertuğrul Sağlam, sarı lacivertli takıma karşı 4 galibiyet elde ederken Fenerbahçe teknik direktörü Aykut Kocaman, yeşil beyazlı takım önündeki tek yenilgisini Ankaraspor'u çalıştırırken yaşadı. Ertuğrul Sağlam'ın teknik direktör olduğu takımlar 23 maçta Fenerbahçe'ye karşı 4 galibiyet elde ederken 5 beraberlik aldı, 14 kez de sahadan yenik ayrıldı.

HAKEM BÜLENT YILDIRIM
Yarın saat 20.30'da Bursa Atatürk Stadı'nda oynanacak Ziraat Türkiye Kupası karşılaşmasını Bülent Yıldırım yönetecek. Bülent Yıldırım'ın yardımcılıklarını Baki Tuncay Akkın ve Gökhan Memişoğlu yapacak. Mücadelenin 4'üncü hakemi ise Hüseyin Sabancı olacak. 

Bursaspor'un yarın oynanacak karşılaşmaya şu muhtemel 11'le çıkması bekleniyor:

Carson, Şener, Serdar, İbrahim, Hakan, Sestak, Belluschi, Musa, Ferhat, Batalla, Pinto