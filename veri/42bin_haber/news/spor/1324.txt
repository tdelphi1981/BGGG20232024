Sivasspor ile geçen bir ömür
Sivasspor'da, kulübün kurulduğu 1967 yılından bu yana hizmet eden 73 yaşındaki malzemeci Hüseyin Kablan, bugüne kadar 21 kulüp başkanı, 50'yi aşkın teknik direktör ve yüzlerce futbolcu ile çalıştı.Kablan, yaptığı açıklamada, Sivasspor'daki görevine kulübün kurulduğu 1967 yılında başladığını ve aralıksız 45 yıldır hizmet ettiğini söyledi.
Kendisinin yaklaşık 10 yıl önce emekli olduğunu ve görevi oğulları Hüseyin ve Cemil'e devrettiğini anlatan Kablan, oğullarına destek olmak için görevini sürdürdüğünü belirtti.

Hüseyin Kablan, bugüne kadar 23 kulüp başkanı, 50'yi aşkın teknik direktör ve yüzlerce futbolcu ile çalıştığını ifade etti. Sivasspor'da çok güzel günler geçirdiğini dile getiren Kablan, şöyle konuştu: Kuruluşundan bugüne kadar hizmet ediyorum. Sivasspor'a hizmet edebildiysek ne mutlu bize. İyi ve kötü günlerimiz oldu. Darlık, bolluk oldu. Eskiden şartlar çok zordu. Banyoya girersin su yok, saha yok. Deplasmanlarda çok zorluklar çektik, çok sıkıntı çektik. Malzeme konusunda, saha konusunda sıkıntılar çektik. Çekmediğimiz sıkıntı kalmadı. Deplasmanlara zor şartlar altında gittik. Ama şimdi Allah'a şükürler olsun dört dörtlük hayatımız var.

Kösele ayakkabılarla maça çıkılırdı

Çalıştığı ilk dönemlerde futbolcuların kösele ayakkabılarla sahaya çıktığını anlatan Kablan, O zaman markalı ayakkabılar yoktu. Maçtan sonra ayakkabıları tamir ederdik. Çim ve toprak sahaya göre ayakkabıları ayarlardık. Eşofmanlar sınırlıydı. Şimdi malzeme yönünden hiçbir sıkıntı yok diye konuştu.
Kablan, çalıştığı teknik direktörlerin hepsinin kendisinde ayrı bir yeri olduğunu ve hepsine çok değer verdiğini belirtti. Sivasspor'da görev yapan bütün teknik direktörlerden memnun olduğunu ve görev süresi içerisinde hiçbir futbolcu veya teknik direktörle olumsuz bir durum yaşamadığını aktararak, Ben işimi yaparım, onlar da bana saygı gösteriyorlar dedi.

Malzemeci Kablan, Sivasspor'a bir ömrü adadığını belirterek, Benim buradan bir beklentim, ücretim yok. Kovmazlarsa daha devam edeceğim. Bana kimse 'gözünün üstünde kaşın var' demedi. Hiçbir sıkıntımız yok. Beni bir ağabey, baba gibi severler dedi.

Sivassporlu futbolcu Erman Kılıç da Mahmut Kablan'ın yıllardan beri kulübün içerisinde olduğunu ve büyük hizmetler verdiğini bildirdi.
Herkesin Kablan'ı çok sevdiğini ifade eden Kılıç, Onu bütün futbolcu arkadaşların ve herkesin çok sevdiğine inanıyorum. Biz de çok seviyoruz, saygı gösteriyoruz. Allah verdiği hizmetlerden dolayı razı olsun diye konuştu.