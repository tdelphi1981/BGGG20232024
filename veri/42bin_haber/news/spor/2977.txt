MHK Başkanı Alp beklenen açıklamayı yaptı
Merkez Hakem Kurulu Başkanı Zekeriya Alp, Kasımpaşa-İstanbul BB maçında, İstanbul Belediyesi çalışanı olan hakem Volkan Bayarslan'ın görev yapmasıyla ilgili olarak tüm sorumluluğun kendisine ait olduğunu ve gerekenin yapılacağını açıkladı. 
Açıklama şöyle:

"Spor Toto Süper Lig'in 17. haftasında oynan Kasımpaşa A.Ş.-İstanbul BBSK maçı sonrasında karşılaşmanın hakemi Volkan Bayarslan'ın İstanbul Büyükşehir Belediyesi bünyesinde çalışmasına yönelik medyada ve kamuoyunda oluşan hassasiyeti anlayışla karşılıyorum. 
Bu gelişme, açık ve net olarak belirtmeliyim ki; en az futbol kamuoyu kadar, Türkiye Futbol Federasyonu ile Merkez Hakem Kurulu'nu da rahatsız etmiş ve üzmüştür.

MHK uygulamalarında, tüm hakemlerimizin iş, ikametgâh, şehir ve bölge değişiklikleriyle ilgili olarak Kurulumuzu bilgilendirmeleri esastır. MHK, hakem performanslarının yanı sıra, bu bilgileri de değerlendirerek sağlıklı görevlendirmeler yapmak durumundadır. 
Hiç istemeyen bu gelişmenin ardından, MHK'nin ilgili birimleri, yapılan hatadan gerekli dersi fazlasıyla çıkarmıştır. 
Kasımpaşa A.Ş. Kulübü temsilcilerinin, karşılaşma sonrası yaptığı açıklamalarda üzerinde hassasiyetle durdukları tüm konular, tarafımızca dikkate alınmaktadır.

Söz konusu karşılaşmaya Volkan Bayarslan'ın atanmasına ilişkin sorumluluk, MHK başkanı olarak bana aittir. 
Bundan sonra bu ve benzeri bir olayın yaşanmaması için daha hassas davranılacağından kamuoyunun emin olmasını ve MHK'nin kendi iç işleyişindeki sorgulamanın ardından gerekli müeyyidelerin derhal uygulanacağının bilinmesini isterim. 
Zekeriya ALP 
Merkez Hakem Kurulu Başkanı"