'Ocak'ta transfer var'
Galatasaray'ın CEO'su Lutfi Arıboğan Şampiyonlar Ligi'ndeki olumlu gidişattan, ara transfer dönemi planlarına kadar birçok konu hakkında önemli mesajlar verdi 
 Şampiyonlar Ligi’ndeki Manchester United zaferi, Sarı-Kırmızılı camiada yüzleri güldürdü. Galatasaray İcra Kurulu Başkanı Lutfi Arıboğan, başarılı süreçle ilgili önemli mesajlar verdi. Manchester United galibiyeti nedeniyle ne kadar mutlu olduğunu söyleyerek sözlerine başlayan Arıboğan, “Zaten biz bu güçlü kadroyu, işte bu büyük hedefleri düşünerek kurduk. Hocamızı ve oyuncularımızı tebrik ediyorum. Ayrıca taraftarlar da büyük bir tebriği hak ettiler. Arena’da unutulmayacak, muhteşem bir atmosfer vardı. Şampiyonlar Ligi’nde gidilebilecek en iyi yere gitmek istiyoruz” dedi. Ara transfer dönemi hakkında da bilgi veren Arıboğan, şöyle devam etti:
 
 EN BÜYÜK KOZ DEVLER LİGİ
 
 “Teknik heyet bizden transfer isterse, gereğini yaparız. Hocamızın isteği doğrultusunda kadromuzu güçlendirme yoluna gidebiliriz.” Arıboğan bunları söylerken, Galatasaray’ın eli transferde hayli güçlenmiş gibi görünüyor. Özellikle Şampiyonlar Ligi’nde yola devam edilmesi, birçok yıldızın Florya’ya gelme ihtimalini yükseltecek. Ayrıca UEFA’dan gelecek para, Baros gibi oyuncularla yolların ayrılması da bu sürece katkı sağlayacak.    
 
 Metin Karabaş /Fanatik