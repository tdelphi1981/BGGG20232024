Fenerbahçe'de dev buluşma!
ANAFEN Eğitim Kurumları'ndan gelen bir bölüm öğrencinin, karne hediyesi olarak Fenerbahçe Kulübü'nü ziyaret edip, Başkan Aziz Yıldırım ile görüşmeleri, sarı lacivertli takımdaki son fotoğrafı da gözler önüne serdi.
Küçükçekmece Halkalı Atakent Özel Anafen Eğitim Kurumları'nda eğitim gören ve ders yılının ilk bölümünü takdirle tamamlayan 10 öğrenci, karne hediyesi olarak Fenerbahçe Kulübü'nü ziyaret etti. Çok heyecanlı oldukları gözlenen öğrenciler için rehber öğretmen Çoşar Bulut, 10 kişilik öğrenci gurubunun ilk devreyi başarıyla tamamladığını ve bu öğrencilerin takdir aldığını söyleyerek "Onlara karne hediyesi olarak Fenerbahçe Spor Kulübü'ü ziyaret edeceklerini, antrenman izleyeceklerini ve eğer imkan bulunursa başkanımız Aziz Yıldırım ile de görüşeceklerini söyledik. Hepsi çok sevindiler" dedi. Öğrenciler de Fenerbahçe Şükrü Saracoğlu Stadyumu'nda olmaktan büyük mutluluk duyduklarını ve Aziz Yıldırım'ı gördükleri için de çok heyecanlı olduklarını ifade ettiler.

AYKUT KOCAMAN VE EMRE BELÖZOĞLU İLE TANIŞTILAR
Öğrenciler müze ziyaretini tamamladıktan sonra başkanlık koridorlarında ilerlerken, Sportif Direktör ve Teknik Sorumlu Aykut Kocaman ile de karşılaştılar. Tek tek öğrencilerin elini sıkan Aykut Kocaman yönetim kurulu odasına başkanla girerek öğrencileri birlikte ağırladı. Bir büyük sürpriz de çocuklar ve Başkan, yönetim kurulu odasındayken yaşandı. Henüz transferi yeni tamamlanan ve bugün sağlık kontrollerinden geçen Emre Belözoğlu da Başkanı ziyaret için Kulübe gelmişken, yönetim kurulu odasında öğrencilerle bir araya geldi. Başkan Aziz Yıldırım Sportif Direktör ve Teknik Sorumlu Aykut Kocaman ve Emre Belözoğlu'nu yanına oturtarak bütün çocuklara istedikleri gibi soru sorabileceklerini, Emre'nin ve Aykut Kocaman'ın bu sorulara cevap vereceğini söyledi. Keyifli geçen 20 dakikalık karşılıklı soru cevap faslından sonra öğrenciler Fenerbahçe Şükrü Saracoğlu stadyumu'ndan ayrıldı.

Bu buluşma Fenerbahçe'deki son fotoğrafı da gözler önüne sermiş oldu. Yuvaya dönen Emre Belözoğlu, başkan Aziz Yıldırım ve Teknik Sorumlu Aykut Kocaman ile birlikte aynı karede yer aldı.