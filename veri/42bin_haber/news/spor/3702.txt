Balotelli bu kez hocasıyla kavga etti
İngiltere 1. Ligi (Premier League) takımlarından Manchester City'nin forvet oyuncusu Mario Balotelli ile teknik direktör Roberto Mancini, antrenmanda tartıştı 
 Premier League ekiplerinden Manchester City’nin forvet oyuncusu Mario Balotelli ile teknik direktör Roberto Mancini, İngiltere Futbol Federasyonu (FA) Kupası’nda Watford ile oynanacak 3. tur maçının hazırlıkları sırasında tartıştı. 
 İtalyan teknik adam Mancini, vatandaşı Balotelli’nin, takım arkadaşına sert bir müdahalede bulunması üzerine Balotelli’ye bağırdı ve antrenman önlüğünden tutarak kendisine doğru çekti. İkili arasındaki gerginliğin ilerlemesi, oyuncular ve teknik ekibin araya girmesiyle önlendi. 
 Futbol yerine sansasyonel olaylarla gündeme gelen Balotelli’nin, yaşananlar sonrası takımdaki geleceği merak konusu. 
 Mancini, geçen günlerde yaşadıkları tüm sorunlara rağmen Balotelli’yi ara transfer döneminde takımda tutmak istediklerini söylemişti. 
 AA