İstanbul Büyükşehir Belediyespor'da 4 fire
Spor Toto Süper Lig'de Beşiktaş ile 2-2 berabere kalan İstanbul Büyükşehir Belediyespor, 4 fire verdi.Süper Lig'in 18. haftasında deplasmanda Beşiktaş ile karşılaşan İstanbul Büyükşehir Belediyespor'da sarı kart gören Cihan Haspolatlı, Webo ve Geraldes, gelecek hafta oynanacak Bursaspor maçı öncesi cezalı duruma düştü.

Ligin ilk yarısında tüm maçlarda forma giyerek takımın en golcü ismi olan Webo'nun yanı sıra, lacivert-turunculu ekibin en istikrarlı isimleri arasında yer alan Cihan Haspolatlı ve Geraldes'in yeşil-beyazlı takım karşısında forma giyemeyecek olması teknik ekibi düşündürüyor.

Doka'nın sakatlığı nüksetti

Sarı kart cezalısı olan oyuncuların haricinde, yaklaşık 1,5 ay sonra sahalara dönen Brezilyalı Doka'nın da yeniden sakatlanması İstanbul temsilcisindeki moralleri bozdu.

Ligde 14. haftadaki Sivasspor maçından sonra ilk defa forma giyebilen Doka'nın dünkü maçta ayak bileğindeki sakatlığı nüksetti. Maçın 60. dakikasında oyuna giren ve takımının beraberlik golünü atan Doka, sakatlığının yenilemesi sonucunda 83. dakikada sahayı sedyeyle terk etmek zorunda kaldı. Brezilyalı oyuncunun durumu bugün yapılacak kontrollerin ardından netlik kazanacak.

Bu arada, günü izinli geçirecek İstanbul Büyükşehir Belediyespor, 19. haftada oynayacağı Bursaspor maçının hazırlıklarına yarın başlayacak.