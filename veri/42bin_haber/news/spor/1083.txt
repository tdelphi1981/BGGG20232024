1 milyon dolarlık yarış
İstanbul'un geleneksel spor organizasyonlarından biri olan 34. Vodafone İstanbul Avrasya Maratonu, bugün yapılıyor 
 İstanbul'un geleneksel spor organizasyonlarından biri olan Vodafone İstanbul Avrasya Maratonu'nun startını saat 09.00'da İstanbul Büyükşehir Belediye Başkanı Kadir Topbaş verdi. 15 ve 8 Kilometre Koşuları da maratonla birlikte start aldı.
 
 Toplam 88 ülkeden yaklaşık 13 bin atletin katıldığı maraton, Boğaziçi Köprüsü'nün gişelerinin yaklaşık 300 metre gerisinden başlarken, atletler köprüyü geçtikten sonra Beşiktaş sapağından ayrılarak, Barbaros Bulvarı'ndan Beşiktaş'a inip, sahil yolundan Karaköy'e koşacak. 
 
 Galata Köprüsü'nden sonra Eyüp'e yönelecek maratoncular, Feshane'nin ardından dönüş yaparak Unkapanı üzerinden Yenikapı'ya gelecek. Bakırköy'den yapılan dönüşle sahilden Gülhane Parkı'na kadar uzanan parkur, parkın içinden geçerek Sultanahmet'e çıkacak. Maratonun varış çizgisi, Roma, Bizans ve Osmanlı imparatorluklarının toplantı ve spor merkezi olan At Meydanı'nda, Sultanahmet Camisi'nin giriş kapısı ile Mısır Dikilitaş'ın arası olacak.
 
 Yarışta 15 Kilometre Koşu'da ise köprüyü geçecek atletler, Beşiktaş sapağından ayrılarak Barbaros Bulvarı'ndan Beşiktaş'a inecek. Unkapanı Köprüsü'nü geçecek sporcular, Kadir Has Üniversitesi'nin önünden dönüş yapıp, sahilden Gülhane Parkı'na yönelecek. Parkın içinden Sultanahmet'e çıkacak atletler, Sultanahmet Camisi'nin giriş kapısı ile Mısır Dikiltaşı'nın arasında yarışı bitirecek.
 
 8 Kilometre Koşu'da ise sporcular köprüyü geçtikten sonra Beşiktaş sapağından ayrılarak, Barbaros Bulvarı'ndan Beşiktaş'a inecek. Atletler, BJK İnönü Stadı ve Fındıklı istikametini izleyerek, Tophane İETT durağında yarışı tamamlayacak.
 
 HALK YÜRÜYÜŞÜ
 Maraton kapsamındaki halk yürüşü de Başkan Kadir Topbaş'ın startıyla saat 09.30'da başladı.
 
 İstanbul Avrasya Maratonu kapsamında gerçekleştirilen halk yürüyüşü, İstanbul Büyükşehir Belediye Başkanı Kadir Topbaş'ın verdiği startla başladı. Altunizade Köprüsü başlayan 8 kilometrelik yürüyüşe binlerce kişi katılıyor.
 
 Boğaziçi Köprüsü'nü geçecek katılımcılar, Barbaros Bulvarı'ndan Beşiktaş'a indikten sonra, sahil yolunu izleyerek BJK İnönü Stadı'nda yürüyüşlerini tamamlayacak.
 
 İLK KEZ ALTIN KATOGORİ
 34. Vodafone İstanbul Avrasya Maratonu, bu yıl ilk kez ''Altın'' kategoride koşuluyor.
 
 Tarihte kıtalararası koşulan ilk ve tek yarış olma özelliğine sahip organizasyonun 42 kilometre 195 metrelik maraton koşusu, geçen yıl Uluslararası Atletizm Federasyon Birliği (IAFF) tarafından ''Altın Kategori'' unvanına layık görülmüştü.
 
 Maraton, böylece Avrupa'nın en iyi 7, dünyanın ise en iyi 17 yarışlarından biri olmaya hak kazanmıştı. 
 
 1 MİLYON DOLARLIK ÖDÜL
 Yarışta maraton koşusunda birinci olacak kadın ve erkek atletlere 50'şer bin dolar para ödülü verilecek. İkinci gelecek atletlere 25'er bin dolar para ödülü verileceği, üçüncülerin 15'er, dördüncülerin 10'ar, beşincilerin de 8'er bin dolar para ödülü kazanacağı bildirildi.
 
 Bu arada, hem android hem iOS cihazlar için hazırlanan ''VMaraton'' uygulaması ile İstanbullular, 34. Vodafone İstanbul Avrasya Maratonu ile ilgili ihtiyaç duyabilecekleri tüm bilgilere daha kolay şekilde ulaşabilecek. Maraton günü başlangıç ve bitiş noktalarında yer alacak eğlence alanlarında DJ eşliğinde müzik yayını, maraton özel programları, fotoğraf çekim aktiviteleri ile hem profesyonel koşucuların hem de halk yürüyüşüne katılanların eğlenceli anlar yaşamaları sağlanacak.
 
 Öte yandan, Türk sporcular maratonu kazanması halinde, toplam 100 bin dolar para ödülünün sahibi olacak. Bu sporcu, aynı zamanda dünya rekoru kırdığı takdirde kazanacağı toplum ödül 250 bin dolar olacak.
 
 10 TÜRK ATLET
 Geçen yıl Türk sporcular kategorisinde maratonda ikinci olan Sabri Kara'nın yanı sıra, Mehmet Çağlayan, Ozan Demir, Hasan Pak, Ercan Muslu, Ali Haydar Tekgöz, Yücel Aydın, Kıyasettin Yalçın, Akif Kıtır, Rıdvan Alper Afacan 34. Vodafone İstanbul Avrasya Maratonu'nda başarı kovalayacak. Kadınlarda ise 4 Türk atlet maratonda madalya kovalayacak.
 
 2011 Paris Maratonu'nda ikinci olan Sultan Haydar'ın yanı sıra Mehtap Sızmaz, Ümmü Kiraz ve Lütfiye Kaya yarışta madalya kovalayacak.
 
 ELVAN DA YARIŞACAK
 Türk atletizminin önemli isimlerinden olan ve hamileliği nedeniyle koşulara bir süre ara veren Elvan Abeylegesse, 15 Kilometre Koşu'ya katılıyor.
 
 Abeylegesse, uzun bir aradan sonra katılacağı ilk yarışta altın madalya almayı hedefleyecek.
 
 Elvan Abeylegesse'nin yanı sıra, Türkan Özata, Esma Aydemir, Şeyma Yıldız, Süheyla Adıyaman, Özlem Kaya, Senem Çağlan, Yasemin Erdoğan ve Damla Poyraz, 15 Kilometre Koşu'da Türkiye'yi temsil ediyor.
 
 Erkeklerde ise 15 Kilometre Koşu'da 16 Türk sporcu yer alıyor. 
 AA