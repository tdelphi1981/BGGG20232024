Marray-Nielsen sürprizi
Londra'da devam eden ATP Dünya Turu Finali'nde çiftlerin ilk yarı finalisti Marray ve Nielsen ikilisi oldu.
İngiliz ve Danimarkalı ikili, son şampiyon Mirnyi/Nestor'u maç puanı çevirerek yendi ve liderliği garantiledi. 
Londra'daki ATP Dünya Turu Finali'nde ilk önemli sürpriz Jonathan Marray ve Frederik Nielsen'den geldi. Bu sezon wild-card ile Wimbledon şampiyonluğu kazanarak tenis dünyasını şaşkına çeviren ikili, Dünya Turu Finali'nde de grupta ikide iki yaparak yarı finali buldu. İlk maçta Bhupathi/Bopanna'yı yenen Marray/Nielsen, ardından son iki yıl bu turnuvayı zaferle kapatan 2 numara Max Mirnyi ve Daniel Nestor çiftine üstünlük kurdu.  
1 saat 40 dakikalık mücadelede Mirnyi/Nestor'a karşı 7-6, 4-6, 12/10 ile galip gelen çift, böylece ikinci galibiyetini aldı ve gruptan çıkmayı garantiledi. Marray ve Nielsen, maç tie-break'te skor 8/9 iken bir de maç puanı karşıladı. 
tenisdunyasi.net'in haberine göre; Liverpool doğumlu Jonathan Marray, sezon sonu finalinde Ada'da doğmuş ilk Britanyalı çift oyuncusu olarak raket sallıyor. Daha önce Britanya'yı temsil eden Neil Broad, Güney Afrika doğumluydu. 
Günün diğer maçında Hint tandem Mahesh Bhupathi ile Rohan Bopanna, Robert Lindstedt/Horia Tecau'ya karşı 6-3, 5-7, 10/5 kazandı. Bhupathi/Bopanna, grupta yarı final vizesi almak için son maçta Mirnyi/Nestor karşısında terleyecek.