"Gidip Aziz Yıldırım'a sorsunlar"
Bursaspor Basın Sözcüsü Selçuk Eren, 'Neden Avrupa'da başarılı olamıyoruz. Gidip Aziz Yıldırım'a sorsunlar' dedi.
Eren, Korupark'ta açılan '10'un Adı Batalla' isimli fotoğraf sergisinde gazetecilerin, Fenerbahçe maçı ve bu karşılaşma sırasında yaşananlara ilişkin sorularını yanıtladı. Bursaspor camiası olarak pazar gününü 'kara pazar' olarak nitelendirdiklerini ifade eden Eren, 'Bursaspor, 2004 yılında büyük bir 'kalleşlik' yaşadı. Ancak bundan camia olarak güçlenerek çıktık' diye konuştu.

Eren, Bursaspor'un 16 Mayıs 2010 yılında şampiyon olarak gerçekleştirdiği devrimin hala bazı kesimleri rahatsız ettiğini öne sürerek, şunları kaydetti:

'Bursaspor gibi bir takımın önünü kesmek, işte Türkiye gibi ülkelerde böyle oluyor. Neden Avrupa'da başarılı olamıyoruz. Gidip Aziz Yıldırım'a sorsunlar. 3 perde çadır tiyatrosu oynanıyor. Biz de çekildik kenara seyrediyoruz. Artık bazı şeyler anlamsız. Bursaspor olarak bu tabuları da yıkacağız inşallah. Biz Bursaspor olarak çocuklarımıza hep dürüstlüğü öğrettik, öğretmeye de devam edeceğiz. Yalanın kötü bir şey olduğunu öğreteceğiz, gelecek nesiller de şamar gibi Bursaspor'un önünü kesmek isteyenlerin yüzünde patlayacak.'

Cuma günü Trabzonspor ile zorlu bir maç oynayacaklarını da anımsatan Eren, bu maçta şehir olarak kenetleneceklerini dile getirerek, 'İnşallah sezon sonunda da ligi en üst sıralarda bitirmeyi hedefliyoruz' değerlendirmesinde bulundu.