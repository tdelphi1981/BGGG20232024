Gençler'i yabancıları taşıdı: 2-3
Spor Toto Süper Lig'in 11. haftasında oynanan karşılaşmada, Gençlerbirliği, deplasmanda Gaziantepspor'u 3-2 mağlup etti.
Gaziantepspor'un sahasının tadilatta olması nedeniyle Şanlıurfa GAP Arena Stadyumu'nda oynanan karşılaşmaya konuk ekip Gençlerbirliği golle başladı. 2. dakikada Petrovic'in attığı gole 26. dakikada Serdar Özbayraktar cevap verdi ve maça eşitlik geldi. İlk yarının son bölümünde Azofeifa topu ağlarla buluşturdu ve devreyi G. Birliği önde kapattı.

Hikmet Karaman yönetimindeki Gaziantepspor, 2. yarıda golü daha çok arayan taraftı ama 58'de Tosiç'in golü skorun 3-1'e gelmesini sağladı ve konuk ekibin taraftarlarını rahatlattı. Gaziantep'in genç yıldızı Muhammet Demir, 90'da takımının 2. golünü atsa da bu gol yeterli olmadı ve Ankara ekibi kritik bir 3 puan kazanmış oldu.

Gaziantepspor 11 puanda kalırken, G. Birliği 17 puana yükseldi.