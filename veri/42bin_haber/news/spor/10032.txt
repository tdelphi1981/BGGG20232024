Türk futbolunda güven aslanın ağzında
Uluslararası araştırma şirketi XSIGHTS'ın Spor Toto Süper Ligi'ndeki kulüplerin taraftarları arasında yaptığı "Türk Futbolu'nda Güven Araştırması"ndan çarpıcı sonuçlar çıktı.
Uluslararası araştırma şirketinin yaptığı ankette "En güven veren başkan, en güven veren teknik adam, en güven veren futbolcular ve şampiyonluk beklentisi"nde Galatasaray rakiplerini geride bıraktı. Türk Futbolu'nda Güven Araştırması"nda Galatasaray Başkanı Ünal Aysal, teknik adam olarak Fatih Terim, futbolcular Didier Drogba ve Selçuk İnan, Yorumcu Rıdvan Dilmen ve % 100 Futbol Programı Türk futbolunda en güven veren isimler olarak öne çıkıyor.

Ünal Aysal'ı Aziz Yıldırım ve Sadri Şener, Selçuk İnan'ı Emre Belözoğlu ve Volkan Demirel, Didier Dorgba'yı Manuel Fernandes ve Miroslav Stoch, Rıdvan Dilmen'i Mehmet Demirkol ve Ahmet Çakar, % 100 Futbol Programı'nı da Telegol ve Futbol Ateşi programları takip ediyor.

FUTBOL SEVERLER ŞİKE YAPILDIĞINA İNANIYOR 

Türkiye'nin Sesi Paneli üzerinden Türkiye Spor Toto Süper Ligi'ndeki takımların taraftarları ile online olarak yapılan araştırmanın en çarpıcı sonuçlardan biri de Türk futbol tutkunlarının Türkiye'de şike yapıldığına inanıyor olması.

İş hayatı, sosyal ve kültürel yaşam, kurumlar ve sektörler özelinde yapılan araştırma ve sektör raporlarına da sayfalarında yer veren 'Kurumsal Kıymetler e-Dergisi REPORTTURK'ün Mart 2013 sayısında Türk futbolu mercek altına alındı. 

Derginin kapağına taşınan bu ayki dosyada, uluslararası araştırma şirketi XSIGHTS tarafından Spor Toto Süper Ligi'ndeki kulüplerin taraftarları arasında yapılan, "Türk Futbolu'nda Güven Araştırması"nın sonuçları yer alıyor. 

Türkiye'nin Sesi Paneli üzerinden yapıldığı belirtilen araştırmaya cevap veren futbol tutkunlarına, Türk futbolunun durumu, kendilerinde güven uyandıran yerli ve yabancı futbolcular, başarılı buldukları kulüp başkanları ve teknik direktörler, şike konusundaki fikirleri ve en çok takip ettikleri spor programları ile yorumuna güven duydukları spor yorumcuları hakkında sorular yöneltildiği kaydediliyor. 

Araştırma sonuçlarına göre; Türk futbol severlerinin büyük çoğunluğu Türkiye'de şike yapıldığına inanırken, gerek futbolcu gerek teknik adam gerekse yönetim düzeyinde Galatasaray spor kamuoyunda en çok güven veren kulüp görünümünde. 

Galatasaray Başkanı Ünal Aysal, teknik adam olarak Fatih Terim, futbolcular Didier Drogba ve Selçuk İnan, Yorumcu Rıdvan Dilmen Türk futbolunda en güven isimler olarak öne çıkıyor. Ünal Aysal'ı Aziz Yıldırım ve Sadri Şener, Selçuk İnan'ı Emre Belözoğlu ve Volkan Demirel, Dorgba'yı Manuel Fernandes ve Miroslav Stoch, Rıdvan Dilmen'i Ahmet Çakar ikinci sırada takip ediyor. 

Araştırmanın sonuçları hakkında bilgi veren XSIGHTS Genel Müdürü Çiğdem Penn, "Günümüzde futbol, uluslararası ölçekte en fazla konuşulan ortak dil ve devasa bir endüstri durumunda. Bu nedenle toplumun büyük bir kesiminin ilgi odağı olan futbol hakkında Türkiye genelinin neler düşündüğünü araştırdık." dedi.
 
Araştırmanın metodolojisi ve örneklemiyle ilgili konuşan Penn, "Türkiye'nin Sesi Paneli üzerinden Türkiye Spor Toto Süper Ligi'ndeki takımların taraftarları ile online olarak yaptığımız araştırmaya 572 kişi yanıt verdi. Araştırmaya katılanların yüzde 43,9'unun kadın futbol severler, yüzde 56,1'ini de erkek futbol tutkunları oluşturuyor. Katılımcıların yaş ortalaması ise 26,1. Buna göre, Türkiye Spor Toto Süper Ligi'nde en çok güven veren yerli futbolcular sırasıyla Selçuk İnan, Emre Belözoğlu, Volkan Demirel olarak sıralanırken, spor severlere en çok güven veren yabancı futbolcular ise Didier Drogba, Manuel Fernandes, Miroslav Stoch oldu. Trabzonsporlu taraftarlara göre en çok güven veren isim ise Beşiktaş'tan Manuel Fernandes olması da ilginç bir bulgu." diye konuştu.
 
ÜNAL AYSAL VE FATİH TERİM'E ÖNDE

Penn, "Yapılan araştırmaya göre; Türkiye'de başarılı ve güven duyulan kulüp başkanları sıralamasında Galatasaray Başkanı Ünal Aysal ilk sırada yer alırken Fenerbahçe Başkanı Aziz Yıldırım ikinci, Trabzonspor Başkanı Sadri Şener'de üçüncü ve Beşiktaş Başkanı Fikret Orman ise dördüncü sırada yer aldı." diyerek, şunları söyledi:

"Türkiye'de başarılı ve güven duyulan teknik adam sıralamasında ise Fatih Terim ilk sırada. Aykut Kocaman ikinci, Şenol Güneş üçüncü ve Samet Aybaba ise dördüncü sırada. 55 yaş ve üzerindekilerin büyük bir kısmı ise Aykut Kocaman'a daha çok güvendiklerini belirtmesi ise ilgi çekici. Katılımcıların yüzde 50,7'si 2012-2013 sezonunda şampiyonunun Galatasaray, yüzde 22,6'sı ise Fenerbahçe'nin olacağını söylüyor."

Yorumlarına güvenilen ismin de Rıdvan Dilmen olduğunu belirten Çiğdem Penn, "Katılımcıların yorumlarına en çok güvendiği spor yazarı Rıdvan Dilmen olurken 55 yaş ve üzerinde olanların büyük bir kısmı ise Ahmet Çakar'a daha çok güveniyor. Geçtiğimiz yıllarda hayatını kaybeden Beşiktaş'ın efsane futbolcusu ve yorumcu Vedat Okyar'ın yönlendirmesiz olarak yöneltilen soruda adının hala güvenilir yorumcu olarak zikrediliyor olması ise çok şaşırtıcı. Araştırma kapsamında en çok güvenilen futbol programı %100 Futbol olurken, Telegol ikinci, Futbol Ateşi ise üçüncü oldu." diye konuştu.

'TÜRKİYE'DE ŞİKE VAR'

Penn, "3 Temmuz 2011'den bu yana gündemi meşgul eden şike konusunda katılımcıların yüzde 63,1'i Türkiye'de şike yapıldığına inanırken sadece yüzde 7,5'i şike olmadığına inanıyor. Araştırmaya katılanların yüzde 43,5'i futbol kulüplerinin finansal durumları hakkında kararsız kalırken, yüzde 36,6'sı da A Milli Takımın performansının güven vermediğini belirtiyor." dedi.

Araştırmanın tüm detayları bugün yayınlanan REPORTTURK'ün 1 Mart 2013 tarihli 21. sayısında yeralıyor.