Keşke şöhret olmasaydım
Muhammed Demirci coşkularını ve pişmanlıklarını AKŞAM'a anlattı
 'Antrenmanda klas bir hareket yapıyorum, 'Oooo! Maradona geliyor!' diyorlar. Beklentiler yükseliyor. Küçük yaşlarda televizyonlara malzeme olmam gelişimime büyük darbe vurdu'
 H.HAKAN EYÜPOĞLU
 Beşiktaş'ta Muhammed Demirci isminin hep büyük bir heyecanla İnönü Stadı'nda hayat bulması beklendi. 'Messi projesi' olarak lanse edilen yıldız adayı beklenen patlamayı henüz yapamadı. Ama gençlerin büyük şansı Samet Aybaba'yla 'FEDA' yılında şanssızlıklarını kırmakta kararlı Muhammed Demirci, AKŞAM'A çarpıcı açıklamalarda bulundu:
 - Beşiktaş'ın ilk yarı performansını değerlendirir misin?
 ŞU ANDA çok iyi gidiyoruz. Kimsenin beklemediği sonuçlar aldık. Sezon başından beri büyük sıkıntılar yaşamamıza rağmen bizim hedefimiz her zaman şampiyonluktu. Biz büyük bir takımız. Bu problemleri kendi aramızda hallettik. Ama ilk yarıyı istediğimiz yerde tamamlayamadık. Fakat takım olarak en iyisini yaptık. İlk yarı bizim adımıza lig sıralaması kötü olsa da bu şartlara rağmen gayet iyi bir sezon geçirdik.
 SAKATLIKTAN KURTULDUM 2. YARIYI BEKLiYORUM
 - Performansını şu ana kadar nasıl buluyorsun?
 Bu sezon üst üste sakatlıklar geçirdim. İlk sakatlığımı atlattıktan sonra kendimi tam toparlarken, bir daha sakatlandım. Ligin son haftalarında yavaş yavaş kendime geldim. A.Gücü maçında 45 dakika oynama fırsatı buldum. Samet hoca benimle çok fazla ilgilendi. Sakat olduğum dönemlerde de her zaman yanımda oldu. İnşallah ikinci devre çok daha fazla forma şansı bularak Beşiktaş'ın ve hocamın yüzünü kara çıkartmam.
 POPüLERLiK ÇOK ZARAR VERDi AMA BUNU AŞTIM
 - Kariyerin boyunca nerelerde hata yaptın?..
 İlk zamanlar çok popülerdim. Bu popülerliğin her zaman zararını gördüm. İdmanlarda gol atıyorum, 'Oooo! Maradona geliyor!' diyorlar. Haftalarca gündemden düşmüyor. Bu da beklentiyi çok fazla yükseltiyor. Bu dönemlerde çok fazla heyecana kapılıyordum. Sahada ne yapacağımı bilmiyordum. Ama bunu aştım. Tempo olarak da kendimi geliştirdim. Pek fazla forma şansı bulamadığım için bulduğum şansları da en iyi şekilde değerlendirmem gerekiyor.
 ÇOK DAHA iYi OLABiLiRDiM
 - Popüler olmasaydın hangi seviyede olurdun?
 O dönemde bir anda ön plana çıkmıştım. Elimde değildi. Arkadaşlarım gibi yavaş yavaş ilerleseydim. Yaptığım iyi hareketler daha fazla ön plana çıkardı. Şimdi daha iyi bir nokta da olabilirdim.
 OYNAMAK iÇiN öZVERi ŞART
 - Barcelona'ya gitmediğine pişman mısın?
 Şu anda A takımda oynuyorum. Şu yaşıma kadar A takıma çıkamasaydım, o zaman 'Keşke Barcelona'ya gitseydim' derdim. Ama hedeflerimi yavaş yavaş yerine getirdiğimi düşünüyorum. Barcelona'da olsaydım belki daha iyi yerde olabilirdim. Çünkü altyapıları çok iyi. Burada hocalar sen iyi olduğun zaman görür ve oynatır. Bazı suçları da kendimizde aramalıyız. Oynamak için orada olmak gerekmiyor, daha özverili çalışmamız gerekiyor. Ama A takımda bu zamana kadar daha çok oynamalıydım diye düşünüyorum.
 Holosko marşlarla motive oluyor!
 - Samet Aybaba, 'Takımı Çarşı'nın içinden götürüyorum' demişti. Bu sizi motive ediyor mu?
 İnanılmaz motive oluyoruz. Oradan geçtiğimiz sırada taraftarlarımız müthiş destek veriyor. Bu bizi çok mutlu ediyor. Kazanma hırsımız bir kat daha artıyor. O anda heyecanlanmayacak birisini düşünemiyorum bile.
 - Soyunma odasında da Beşiktaş marşları dinliyor musunuz?
 SOYUNMA odalarında, maça giderken her zaman Beşiktaş marşı dinliyoruz. Özellikle Holosko, bu sayede de Türkçe'sini çok fazla geliştirdi. Nerdeyse bizden fazla dinliyor. Maça marş dinleyerek çıkıyoruz. Arzuladığımız hedefe daha iyi odaklıyor.
 Hedef üniversite
 - Okul ile futbol birlikte oluyor mu?
 Okulum iyi gidiyor. Gidemediğim zaman oluyor. Ama hocalarım tolerans sağlıyor. Ancak bir futbolcunun ikisini birlikte başaracağına inanmıyorum. Ben en iyisini yapmak istiyorum. Bu yıl son senem. İnşallah üniversiteye de gitmek istiyorum.
 SEN NASIL MESSiSiN MUHAMMED!
 - Aybaba geldiğinde gençler arasında tepkiler nasıl oldu?
 HİÇ çalışmamamıza rağmen müthiş mutluluk yaşadık. Samet hocamızın geçmişte alt yapıdan A takıma çıkardığı oyuncuları biliyorduk. Bizim için ekstra motive oldu. Artık çalışmalarımızın karşılığını alacağımızı düşündük. Daha fazla çalışmaya başladık. Yani Samet hocamız bizim için büyük bir şans oldu.
 ZAMANI GELDİ
 - 'Oynamıyorum ki Messi olayım' demiştin. Fikrin değişti mi?
 AYNI fikirdeyim, insanlar anlamasa da. Samet Hoca bana, 'Sana Messi, Maradona diyorlar ama daha göremedim. Kariyerinde hiç maçın var mı' dedi. Hocama bir şey diyemedim. Kendi fırsatınızı kendiniz yaratacaksınız. Oynayabilmek için her şeyimi ortaya koyuyorum. Artık daha fazla forma şansı bulacağıma inanıyorum.
 Alex'ten forma istemedim
 - Alex sana küçükken bir forma vermişti spekülasyon oldu!
 Alex çok iyi bir futbolcuydu. Bu soruyu hiçbir zaman bana sormadılar. Hep ondan forma aldı dendi. O gün Alex'ten forma almak için yanına gitmemiştim. Sadece o maçta iyi oynadığı, ben de merak ettiğim bir futbolcu olduğu için yanında olmak istedim. Onun yanındaki havayı solumak istedim. Ben sadece onu izledim. Biz o maçı kaybetmiştik. Benim orada Alex'ten forma isteme şansım yoktu. Öyle bir ihtimal hiçbir zaman olamaz. Sonra Alex, benim ondan forma istediğimi duymuş. Bana formasını yolladı. Formayı alınca gerçekten çok mutlu oldum.
 FERDi iYi OGRETMEN!
 - Beşiktaş'ta kalan yıldızlardan Fernandes'ten bir şeyler öğreniyor musun?
 Fernandes gerçekten inanılmaz bir insan. Her zaman bize yardım ediyor. A.Gücü maçında oyundan çıktığımda yanıma geldi, 'Artık kendin gibi oynamalısın. Sahada heyecanlı duruyorsun. Böyle durmamalısın. Böyle durursan yeteneklerini gösteremezsin' dedi. Antrenmanlarda da yol gösteriyor. Önemli olan onun bize ne öğrettiği değil bizim ondan neler kapabildiğimizdir. Onun burada olması çok büyük bir avantaj.
 YENİ LİDERİMİZ FERDİ OLDU
 - Fernandes'in tavırları geçmişten farklı mı?
 GELDİĞİ ilk zamanlarda bu kadar söz sahibi değildi. Şu anda takımın lideri konumunda. Quaresma ile arasının açık olduğu tamamen yalandır. İkisi de aynı arma için mücadele ediyorlardı. Sadece o dönemlerde daha fazla yıldız oyuncu olduğu için Fernandes biraz daha geri planda kalıyordu.
 Schuster benimle çok ilgilendi!..
 - Samet Aybaba ile diğer antrenörler arasındaki fark ne? En iyi anlaştığın kimdi?
 Bütün hocalardan çok fazla şeyler öğrendim. Samet hocadan önce A takımda fazla yer almadım. Ama bu sezon onunla birlikte, A takıma yükseldim. Daha fazla rahatladım. Diğer hocalarda sadece bu tavrı Schuster'de gördüm. Schuster bizimle gerçekten çok fazla ilgileniyordu. Her zaman bir şeyler öğretmek istiyordu.
 Artık takımda birlik VAR
 - Geçen sezonki takımla şimdi ne fark var?
 YENİLDİĞİMİZ zaman şimdiki kadar mücadele etmiyorduk. Herkes bireyseldi. Şu anda inanılmaz mücadele ediyoruz. Beklentilerin üzerindeyiz. Sezon başında beklentiler düşüktü. Ama bu forma maçlara her zaman 1-0 önde başlar. Geçmişte birlik yoktu. Ama bu sene birlik beraberliğimiz her seneden çok daha fazla.
 KISKANÇLIK had safhada!..
 - Avrupa'daki alt yapı ile Türkiye'nin farkı ne?
 Ben iki alt yapıda da oynadım. Bence en büyük fark Avrupa'da kıskançlık yok. Orada herkes birbirine yardım etmek için can atıyor.
 Ben kurtarıcı DEĞİLİM Kİ!
 - Kendini Beşiktaş taraftarı olarak düşünürsen, Muhammed'i nasıl değerlendirirsin?
 Ben kendimi bir taraftar olarak görsem, kesinlikle bir kurtarıcı olarak görmem. İnsan yetenekli olsa da her şey yavaş yavaş oluyor. İnsanların da beni kesinlikle bu şekilde görmesini istiyorum.
 O gün o golü ATMALIYDIM
 - A.Gücü maçında beklentilere cevap verdiğini düşünüyor musun?
 KESİNLİKLE iyi oynadığımı düşünmüyorum. Sakatlıktan çıkmıştım. Bahane değil ama tempo olarak sıkıntım vardı. Maçın başında bir gol kaçırdım. Ne olursa olsun atmam gerekiyordu. Maçta 45 dakika oynadım. Hocamın istediklerini sahaya yansıtamadım.