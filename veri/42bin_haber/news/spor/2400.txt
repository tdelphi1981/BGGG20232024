Fenerbahçe'nin derbide gol umudu Kuyt ve Sow
Spor Toto Süper Lig'de Galatasaray ile karşılaşacak Fenerbahçe'nin rakibine karşı en büyük kozları bu sezon resmi maçlarda toplam 21 gol atan Dirk Kuyt ve Moussa Sow olacak.Sezonun geride kalan bölümünde resmi maçlarda toplam 11 gol atan Kuyt ile 10 golü bulunan Sow, Türk Telekom Arena'da 16 Aralık Pazar günü oynanacak derbide sarı-lacivertli ekibin en önemli iki oyuncusu olarak ön plana çıkıyor.

Fenerbahçe 11'inin değişmez ikilisinin derbilerde Galatasaray'a karşı birer golü bulunuyor.

Toplam 21 gol attılar

Spor Toto Süper Lig'de zirve yarışını sürdüren, UEFA Avrupa Ligi ve Ziraat Türkiye Kupası'nda yoluna devam eden Fenerbahçe'nin şu anda en golcü ismi 11 gollü Kuyt.

Lig ve Avrupa kupalarında 5'er golü bulunan Hollandalı futbolcu Galatasaray ile sezon başında yapılan TFF Süper Kupa maçında da 1 gol atmıştı.

Ligde 7 golü bulunan Senegalli forvet Sow ise Fenerbahçe adına Avrupa kupalarında 3 gole imzasını attı.

Derbilerdeki golleri

Kuyt ve Sow ikilisinin Galatasaray'a karşı geçen sezon ve bu sezon olmak üzere birer golü bulunuyor.

Kuyt bu sezon başında sarı-kırmızılı ekibin TFF Süper Kupa'da Fenerbahçe'yi 3-2 yendiği maçta, Sow ise geçen sezon Fenerbahçe'nin Kadıköy'de rakibiyle 2-2 berabere kaldığı derbide gol attı.

Bu arada, geçen sezonun ikinci yarısından itibaren Fenerbahçe formasını giyen Sow'un Beşiktaş'a karşı 2, Trabzonspor'a karşı da 1 golü bulunuyor.