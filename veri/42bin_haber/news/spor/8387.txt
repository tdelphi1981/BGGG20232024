Gollerde "Kayseri krallığı"
Profesyonel futbol liglerinde mücadele eden 3 Kayseri takımının golcüleri, gol krallığında iddialı konumda bulunuyor.
Spor Toto Süper Lig'de Kayserispor, PTT 1. Lig'de Kayseri Erciyesspor ve Spor Toto 3. Lig 1. Grup'ta Kayseri Şekerspor takımları mücadele ediyor.

Bu takımlardan 3 oyuncu, geride kalan 21 haftada attıkları gollerle kendilerini zirveye taşıdı. Kayserispor'da Bobo 12, Kayseri Erciyesspor'da Gohou 14, Kayseri Şekerspor'da Timur Kosovalı 13 gol attı.

Bobo, Spor Toto Süper Lig'de geride kalan 21 haftada attığı 12 golle Gaalatasaraylı Umut Bulut ile birinci sırada bulunuyor. 21 haftada 20 maçta ilk 11'de sahaya çıkan ve sakatlığı dolayısıyla sadece 1 maçta forma giyemeyen Brezilyalı golcü, rakip filelere gönderdiği 12 golle maç başına 0,6'lık bir oran yakaladı.

Kayseri Erciyessporlu Gohou da 20 haftada rakip filelere 14 gol gönderdi. PTT 1. Lig'de gol krallığında zirvede bulunan golcü oyuncu, geride kalan 21 haftada sakatlığı dolayısıyla sadece ligin ilk yarısındaki Tavşanlı Linyitspor maçında forma giyemedi. Teknik Direktör Osman Özköylü'nün vazgeçilmezleri arasında yer alan Fildişi Sahilli oyuncu, 20 maçta attığı 14 golle maç başına 0,7 gol ortalamasına sahip.

Spor Toto 3. Lig 1. Grup'ta yer alan Kayseri Şekerspor'da ise Timur Kosovalı, aynı ligde mücadele veren Tekirova Belediyespor'dan Gökhan Aydıngül ile 21. hafta sonunda attığı 13 golle zirvede yer alıyor.