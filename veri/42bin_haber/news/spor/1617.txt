Webo ve Gökhan Kartal'a doğru
Büyükşehir Bld. yönetimi, yeni teknik patron Bülent Korkmaz'a Webo ve Gökhan Süzen'e cazip teklifler geldiğini söyledi, “Satabiliriz” yanıtını aldı. Buna en çok sevinen ise tabii ki Beşiktaş oldu 
 Siyah-Beyazlı yönetim, bir yandan kulübü ekonomik anlamda düzlüğe çıkartmak için çalışıyor. Bir yandan da transfer için girişimlerini sürdürüyor. Beşiktaş’ın ara transfer dönemindeki ilk hedefi, Büyükşehir Belediye’de forma giyan Webo ve Gökhan Süzen. Bu iki isim için daha önce teklif yapılmıştı. Turuncu-Lacivertliler’de Carlos Carvalhal’ın ardından teknik patronluğa getirilen Bülent Korkmaz’a da ilk olarak bu oyuncuların durumu soruldu. Büyükşehir Belediye Yönetimi, “Webo ve Gökhan için çok cazip teklifler var. Bu konuda sizin düşünceniz nedir?” diyerek son kararı Korkmaz’a bıraktı.
 
 "KAMPA YETİŞSİNLER"
 
 Genç çalıştırıcı ise, “İkisi de önemli futbolcular. Ancak teklifler iyiyse, kulübün menfaatleri doğrultusunda satabiliriz. Ben alternatiflerini bulurum” yanıtı vererek, bir anlamda gönderilmelerine yeşil ışık yaktı. Bu duruma en çok sevinen de Beşiktaş Yönetimi oldu. Siyah-Beyazlılar, takasla bu transferleri bitirmek istiyor. Ancak Büyükşehir Belediye cephesi, takasta istedikleri oyuncuların verilmemesi halinde, para seçeneğini de gündeme getirecek. Samet Aybaba ise bu iki oyuncunun bir an önce transfer edilip, devre arası kampında takıma katılmalarını istiyor.
 
 GÖKHAN'I AÇIK AÇIK SÖYLEDİ
 
 Samet Aybaba, transferle ilgili yaptığı son açıklamasında İsmail Köybaşı’nın sakatlandığını hatırlatarak, “Türkiye’de sol bekte fazla alternatif yok. Burası için düşündüğümüz isim, sezon başından beri ilgilendiğimiz Gökhan Süzen” demişti.