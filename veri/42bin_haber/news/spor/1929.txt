"Şampiyonluklar doğru beyinlerle kazanılır"
PTT 1. Lig ekiplerinden Samsunspor'un teknik direktörü Besim Durmuş, Futbol ayaklarla oynanıyor ama şampiyonluklar ve başarılar doğru beyinlerle elde ediliyor dedi.Durmuş, Nuri Asan Tesisleri'nde düzenlediği basın toplantısında geçen hafta sonu oynanan Ankaragücü maçını ve kendi sahalarında oynayacakları Bucaspor maçını değerlendirdi.

Ankaragücü maçının oyuncuların moral kazanması adına bir fırsat olduğunu ama bu fırsatı iyi değerlendiremediklerini belirten Durmuş, şunları kaydetti: Ankaragücü maçını kazanarak oyuncularımızın üstündeki baskıyı ortadan kaldırmak ve kendimizi daha güvenli bir yere çıkarmak istiyorduk. Bu bizim ilk hedefimizdi ama kaçan fırsat var. Ankaragücü maçını iki boyutlu düşünebiliriz. Aslında bu düşüncelerle gittiğimiz Ankara'da beklentilere cevap alamadık. İyi oynadığımızı söyleyemem. İyi niyetle iyi mücadele ettik ancak Samsunspor'a yakışan bir direnç, bir baskı gösteremedik.'

Ankaragücü karşısında Samsunspor'un son haftalarda en kötü futbolunu oynadığını dile getiren Durmuş, Her şeyde bir hayır vardır. İnşallah bu hafta bunu ortadan kaldırıp hafta sonu oynayacağımız Buca maçında kendi seyircimiz önünde hayal ettiğimiz galibiyeti alıp iyi yerlere geliriz diye konuştu.

Oyuncularda hem zihinsel hem fiziksel yorgunluk var

Futbolcuların bir an önce 'galip gelelim' düşüncesiyle baskı altında olduğuna işaret eden Durmuş, Futbol ayaklarla oynanıyor ama şampiyonlukları ve başarılar doğru beyinlerle elde ediliyor. Zihinsel ve fiziksel olarak oyuncularımız çok yorgun. Orta saha içerisinde teknik kapasitesi yüksek oyuncularımız olmasına rağmen zihinsel ve fiziksel yorgunluktan dolayı önündeki arkadaşına pas veremiyor. Zihinsel yorgunluk arka arkaya hatalar meydana getiriyor. Koordinasyon bozukluğumuz var. Boş topları kaptırdığımız anlar oluyor. Bir an önce gol bulayım, bir an önce galip geleyim düşüncesi oyuncularımızı baskı altına almış durumda. Bu zihinsel ve fiziksel yorgunluğumuzdan dolayı rakip ceza sahası içerisinde etkili olamıyoruz.

Bu arada Samsunspor cumartesi günü kendi sahasında oynayacağı Bucaspor hazırlıklarına başladı. Kırmızı-beyazlı ekip, teknik direktör Durmuş yönetiminde düz koşu, kültür-fizik çalışması ve çift kale maç yaptı. Yaklaşık 1.5 saat süren idmana Ankaragücü maçında sakatlanan Ozan katılmadı.