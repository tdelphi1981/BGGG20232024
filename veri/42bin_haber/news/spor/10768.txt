Halter Federasyonu'nda gergin seçim
Halter Federasyonu Olağanüstü Genel Kurulu'nda yeni başkanı belirleyecek oy kullanma işlemine geçildi. Başkan adaylarının tarafları arasında zaman zaman gergin anlar oluştu.
Halter Federasyonu Olağanüstü Genel Kurulu, Crowne Plaza Oteli'nde saat 13.00'da başladı. 4,5 saat gecikme ile başlayabilen genel kurulda, 254 delegeden, 223'ü hazır bulundu. Saygı duruşu ve İstiklal Marşı'nın ardından divan kurulu başkanlığına Hatip Çopu seçildi. Genel kurula Spor Genel Müdürü Mehmet Baykan, Avrupa, dünya ve olimpiyat şampiyonu eski halterci Halil Mutlu ve Naim Süleymanoğlu ile halter camiasının önemli isimleri katıldı. Başkan adaylarının seçilmeleri durumunda gerçekleştirecekleri projeleri anlattığı genel kurulda adaylar, ayrıca 1994, 1998 ve 2004 yılında elde edilen başarıları içeren kısa filmler delegelere izlettirdi. 
Olağanüstü Genel Kurul sürecinde Halter Federasyonu'nun geçici başkanlığını yürüten Zeki Türkeş de delegelere, halter camiasına yaptığı kısa bir konuşmayla veda etti. Konuşmaların ardından, yönetim kurulunun 01.10.2012-Ocak 2013 dönemi faaliyet raporu ile denetim kurulunun raporu oybirliğiyle ibra edildi. 

Açılış konuşmasının yapan Spor Genel Müdürü Baykan, "Adaylıklar, camialar içerisinde bir takım adımların ve yolculukların başlangıcıdır. Bugün için aday olduğunuzda başkan seçilme imkanınız şu anda gözükmeyebilir, ama zamanın, sürecin ne getireceği belli olmaz" dedi. Halterin 2012 Londra Olimpiyatları'ndaki sürecini izlediklerini anlatan Baykan, "Genel Müdürlüğümüz tarafından 2016 birinci adım, 2020 ikinci adım olimpiyat eğitim merkezleri projemiz içerisinde halterimizi çok önemli noktada gördük. Yakın zaman dilimi içerisinde açıklayacağımız olimpik eğitim merkezlerindeki branş paylaşımında öncelik, olimpiyatlarda şimdiye kadar madalya almış, 6 branş ve sonrasında madalya alma şansı olan 6 branşla birlikte çok önemli noktada olacağını hep birlikte göreceğiz" dedi. 

"Olimpiyatlarda madalya alınamamış olması elde edilen diğer başarıları hiçbir zaman örtmez" diye konuşan Baykan, sözlerini şöyle sürdürdü:  "Bu bir spor adamı olarak bu zamana kadar savundum, bundan sonra da savunmaya devam edeceğim. Halter camiası, halter ailesi spor ailemiz içerisinde bulunduğu nokta içerisinde özellikle 'ata sporumuz' güreşin branşının olimpiyatlarda yer alma konusunda yaşadığı sıkıntıdan sonra bir tehlike olduğu malum. Devam etmesi için teşkilat olarak elimizden gelen gayreti gösteriyoruz. Uluslararası alanda da gerekli girişimler sürdürülüyor." Halterde Hasan Akkuş'un yaşanan doping olaylarından sonra Fair-Play anlayışına uygun bir duruş sergilediğini söyleyen Baykan, şunları kaydetti: "Akkuş'un görevden ayrılmasıyla birlikte oluşan ortamda halter açısından da Türk sporu açısından olaya bakışımızın tek penceresi, tek görüntüsü budur. Halter Türk sporcu içerisinde önemli bir sahip, yaşanan bu sıkıntıdan sonra önemi daha da artmıştır. Hep birlikte bu tabloyu böyle görmek ve gereğini yerine getirmek durumundayız. Ne bakanlığımızın ne de genel müdürlüğümüzün halterin yapısıyla ilgili asla ve asla camiayı sıkıntıya sokacak bir adım atmak gibi bir lüksü yoktur. Tek arzumuz, yaşan sıkıntının bir an önce ortadan kaldırılarak, 2016 olimpiyatlarında madalya ve madalyalar, 2020 olimpiyatlarında çok daha büyük başarılar elde etmek yönündedir. Bu sorunu çözdükten sonra ülkemizin tüm sportif alanlarda yaşadığı başarıları hep birlikte göreceğiz." 

SPOR GENEL MÜDÜRLÜĞÜ TAM KADRO GELDİ
Spor Genel Müdürlüğü'nün tam kadro olarak Halter Federasyonu'nun olağanüstü genel kuruluna gelmesi de dikkat çekti. Bugüne kadar yapılan 56 federasyon başkanlık seçiminde oy kullanan Spor Genel Müdürü ve daire başkanları birçok seçime dahi katılmazken, bu genel kurulda ise tam kadro hazır bulundular. Halter Federasyonu başkanlık seçiminde ise Spor Genel Müdürü Mehmet Baykan'ın özellikle kongre başlamadan salon içerisinde ve salon dışında Tamer Taşpınar lehinde çalışma yapması dikkat çekti. Spor Genel Müdürü ve daire başkanlarının, başkan adayı Tamer Taşpınar için, özerk bir federasyonunun genel kurulunda devletle bağlı olan birçok delegeyi markaj altına almaları ve etkilemeye çalışmaları, diğer aday Kenan Nuhut'un destekçileri tarafından tepkiye neden oldu. Öte yandan kongrede oy kullanacak olan Spor Genel Müdürlüğü Hukuk Müşaviri Zübeyt Aydın'ın, sürekli Spor Genel Müdürlüğü'nün gözlemcisine talimat vererek, Divan Başkanı Hatip Çopur'a müdahale etmesi tepkilere neden oldu.  
KENAN NUHUT: "HALTER BÜROKRASİNİN ELİNDE OYUNCAK EDİLMİŞTİR" 
Başkan adayı Kenan Nuhut, kongrede yaptığı konuşmada, "Dopingle gündeme gelen ve işin çıkmaz hale geldiğini konuşmak zorunda olduğumuz bir kongre yaşıyoruz. Hasan Akkuş yönetimi görevini devam ettirmeliydi. Keşke bu kongre Rio olimpiyatları sonrası yapılsaydı. IWF yönetmeliklerine göre 2 yıllık ceza kapımızda bekliyor. Avrupa ve Dünya Şampiyonalarına katılamama tehlikesi içerisindeyiz. Çok acele diplomatik temaslara başlamalıyız. Son olaylar sonrası 21 sporcu 8 antrenör ceza kurulunda. Çözüm öncelikle 21 vakayı ortadan kaldırmak" ifadelerini kullandı. 

"Devlet şimdi halteri kapatalım diyor. Nasıl böyle düşünürsünüz?" diye soran Nuhut, "En kısa zamanda yaralar sarılır ve halter yoluna devam eder. Bizim çözümümüz bu. Çin'den ithal sporcu ve antrenör getirmek düşünülüyor. Bizim ülkemizde yeteri kadar antrenör de var sporcu da. Halter bürokrasinin elinde oyuncak edilmiştir. Sponsor desteğimiz oldukça büyük olacak. Ödüllerden antrenörlerin de faydalanması sağlanacak. Yerli malzeme ile kulüplerimiz çalışmalarını sürdüreceklerdir. Adaylığımız süresince tehditler aldım. Özerkliğe darbe vurulmuştur. Madem başkanı değiştirmek istiyorsunuz o zaman atama yapın. Bu yol Türk halterinin onur meselesi. Halteri halterciler yönetmelidir" ifadelerini kullandı. Nuhut, halteri haltercilerin, tekvandoyu ise tekvandocuların yönetmesi gerektiğini vurguladı. 

TAMER TAŞPINAR: "TÜRK HALTERİNİN BAŞARIYA ULAŞMASI İÇİN PROJELERİMİZ VAR" 
Başkan adayı Tamer Taşpınar, "Antrenör arkadaşlarımın sıkıntılarını çok iyi biliyorum. Halter, Türk antrenörlerinin omuzlarında yükselecektir" dedi. Taşpınar, yöneticilik hayatını delegelere anlatarak, "Tüm branşlara katkılarımız ve bilgilerimiz vardır. Halter camiasına da yabancı değiliz. Ben buraya teknik direktörlük yapmaya talip olmadım, başkan olmaya talip oldum. Teknik direktörlük konusunda da bilgi sahibi olduğumu iddia ediyorum" diye konuştu. Dışarıdan antrenör almak yerine, dışarıya antrenör göndermenin alt yapısını hazırlamayı hedeflediklerini anlatan Taşpınar, "Türk halterinin başarıya ulaşması için projelerimiz var. Olimpiyatta başarı sağlamak istiyorsak, antrenman salonu yapacağız. Basketbol, voleybol salonunda antrenman yapılmaz. Bu salonları yaptıktan sonra bize düşen tek görev, yönetim, teknik heyet ve sporcu ele ele verip başarıyı yakalamak" ifadelerini kullandı. 

Yaşanan doping olaylarına yönelik konuşan Taşpınar, "Doping sorununu bir tek ben çözerim" diyen Nuhut'a cevap olarak, Uluslararası Halter Federasyonu Başkanı Tamas Ayan'la kendisinin görüşmeleri olduğunu hatırlatarak, "Hepsinin yolları, yordamları var biz de biliyoruz" diye konuştu. Yapılan konuşmaların ardından oy kullanma işlemine geçildi. Divan kurulu başkanı Hatip Çopur, oy sandıklarının saat 17.00'da açılacağı belirtti.