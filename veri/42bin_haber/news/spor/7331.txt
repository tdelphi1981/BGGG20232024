Galatasaray'ın rakibinde kazan kaynıyor
Galatasaray'ın Şampiyonlar Ligi'indeki rakibi Schalke 04, istikrarsız performansını sürdürüyor.
Sezona iyi bir başlangıç yapmasına rağmen düşüşe geçen Schalke 04'te, bu hafta da sular durulmadı. Ligin son sırasındaki Greuther Fürth'e karşı 1-0 öne geçmesine rağmen son dakika golüyle 2-1 yenilen Schalke'de kriz her geçen gün daha da büyüyor. 90. dakikada gelen golün ardından Sercan Sararer'in de arasında olduğu Greuther Fürthlü futbolcular büyük sevinç yaşarken, Schalke cephesinde ise hüzün vardı. 29 puanla 6. sırada kalan ve zirve yarışından iyice kopan Schalke'de taraftarlar isyanlara başladı. 
 
Kış tatili arasında Hollandalı teknik direktörü gönderip genç takım hocası Jens Keller'i göreve getiren Schalke'nin, ligin son sırasındaki Fürth'e evinde yenilmesi "rezalet" olarak gösterildi. Teknik direktör Jens Keller, "Ben görevimi yapıyorum. Takım iyi çalışıyor" diye konuşmasına rağmen taraftarlar, "Bu antrenörle olmaz, yeni bir teknik adam istiyoruz" diye sloganlar atmaya başladı. Keller oyuncu değiştirirken ıslıklarla protesto eden Schalkeli taraftarların, Fürth oyuncu değiştirirken ise dakikalarca alkışlaması dikkat çekti. 
 
Schalke'nin, gelecek hafta sonunda Bayern Münih'le karşılaşacak olması da, "Schalke'de ateş bacayı sardı. Huzursuzluk kazanı kaynıyor" yorumlarının yapılmasına neden oldu.