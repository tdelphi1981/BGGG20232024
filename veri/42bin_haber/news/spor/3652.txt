Tek forma iki milli takım
Potanın Perileri'nde Avrupa Kadınlar Şampiyonası ve Akdeniz Oyunları'nın aynı tarihe denk gelmesi sebebiyle iki ayrı milli takım oluşturulma formülü düşünüldü.Türkiye Basketbol Federasyonu Kadın Basketbolundan Sorumlu Yönetim Kurulu Üyesi Jülide Sonat, kadın milli takımlarının 2013 yılında 1 ay içinde 4 büyük organizasyona katılacağını söyledi.

Sonat, 15-30 Haziran tarihleri arasında Fransa'da düzenlenecek Avrupa Kadınlar Şampiyonası'yla Mersin'de 20-30 Haziran'da yapılacak Akdeniz Oyunları'nın tarihlerinin aynı zamana denk gelmesi nedeniyle iki farklı (A) Milli Kadın Takımı ile mücadele etmek zorunda olduklarını ifade etti.

Bu şampiyonalardan hemen sonra Avrupa Ümit Kızlar Şampiyonası ve 27. Üniversiteler Yaz Oyunları'nın (Universiade) düzenleneceği için, genç oyuncuları Avrupa Şampiyonası ve Akdeniz Oyunları'nda kullanamayacaklarını vurgulayan Sonat, şöyle konuştu:

2013 kadın basketbolu için çok önemli. Haziran'da Avrupa Şampiyonası ve Akdeniz Oyunları var. İki şampiyonanın tarihleri çakıştığı için mecburen iki farklı (A) Milli Takım kurmak zorundayız. Bu turnuvaların hemen akabinde ülkemizde Ümitler Avrupa Şampiyonası ve Rusya'da da Universiade var. Bu yüzden gençlerden oluşan bir (A) Milli Takım da çıkaramayacağız. Fransa'da Avrupa Şampiyonası'na başantrenör Ceyhun Yıldızoğlu önderliğinde mevcut kadromuzla gideceğiz. Akdeniz Oyunları'nda da yine iyi oyunculardan kurulu başka bir takım olacak. Hiçbir ülkenin hiçbir yerinde bu kadar büyük hedefler olmaz.

-Başarının temelleri 1996 yılında atılmaya başladı-

Jülide Sonat, en büyük hedeflerinin 2014 yılında Türkiye'de düzenlenecek Dünya Kadınlar Basketbol Şampiyonası olduğunu ve burada başarılı olmak için 2013 yılındaki turnuvaları iyi değerlendirmeleri gerektiğini belirtti.

Sonat, kadın basketbolunda bugün gelinen noktanın 1996 yılında atıldığını dile getirerek, Bir anda buralara gelmedik. Çok uzun seneler uğraştık başarı için. Önümüzdeki en büyük hedef 2011 yılındaki aldığımız Avrupa 2'nciliği ve 2012 Londra Olimpiyat Oyunları'ndaki 5'inciliğimizi perçinlemek. 2005 yılından bu yana, kadın basketbolunda bütün kategorilerde her Avrupa Şampiyonası'na katıldık. Bu bir istikrardır. Bu istikrarı devam ettireceğiz diyerek sözlerini tamamladı.

-Maç takvimi-

Kadın Basketbol Milli Takımları'nın 2013 yılında katılacağı şampiyonların programı şöyle:

15-30 Haziran: Avrupa Kadınlar Basketbol Şampiyonası (Fransa)
20-30 Haziran: Akdeniz Oyunları (Türkiye-Mersin)
6-17 Temmuz : 27. Üniversiteler Yaz Oyunları (Universiade) (Rusya-Kazan)
4-14 Temmuz : Ümit Kızlar Avrupa Şampiyonası (Türkiye-Samsun)