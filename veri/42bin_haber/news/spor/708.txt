"Bir kurum ancak bu kadar kötülük yapabilir"
TED Kolejliler Ankara Spor Kulübü, TED Ankara Spor Kulübü Başkanı Önder Bülbüloğlu, Sezon başında isim sponsorluğu konusunda görüştüğümüz Türk Telekom sonradan bu anlaşmaya bağlı kalmadı dedi.Önder Bülbüloğlu, düzenlediği basın toplantısında, basketbol ve voleybolda hem kadınlar, hem erkeklerde birinci liglerde 4 takımla mücadele verdiklerini hatırlattı.

Türkiye'de Galatasaray, Fenerbahçe ve Beşiktaş'ın ardından birinci liglerde 4 takımla birlikte mücadele eden 4'üncü kulüp olduklarını vurgulayan Bülbüloğlu, bunun ayrı bir gururunu yaşadıklarını söyledi. Bülbüloğlu, sezon öncesinde 4 takımın isim sponsorluğu konusunda Türk Telekom ile bir görüşmesi olduğunu anlatarak, şunları kaydetti:

Onların da birinci ligde basketbol takımı vardı. Oldukça yüksek bütçeyle oynamalarına rağmen gerekli başarıyı bir türlü gösteremiyorlardı. Bayan voleybolda da Vakıfbank'a sponsordular. Sponsorluk anlaşmaları bu sene bitiyordu. Biz kendilerine 4 takımımızın sponsoru olmalarını ve kendi takımlarına harcadıkları bütçenin yarısını 4 takımla götürmek gibi proje sunduk. Çok büyük kabul gördü. Önce kendi aralarında konuyu tartıştılar. Ondan sonra toplantılarımız, görüşmelerimiz devam etti. Sonra bu işin rakamsal pazarlığı başladı. Onda da anlaştık. 3 yıllığına bizim için iyi bütçeli bir sözleşme hazırlandı. Bunu kendileri de basına deklare ettiler. Burada rakamlar, ödeme tarihleri herşey belliydi. Biz de bu sözleşmeye göre transferlerimize başladık. Bayan voleybol dışında birkaç eksiğimizle transferi tamamladık.

Kulüp olarak ıslak imza ve kaşelerle Türk Telekom'a giden sözleşmenin daha sonra kendilerine dönmediğine savunan Bülbüloğlu, şöyle konuştu:

Bir aylık süreçten sonra Türk Telekom CEO'su görevinden alındı. Yerine başkası atandı ve sözleşmeye devam edilmeyeceği açıklandı. Bu da bizi çok zor durumda bıraktı. Bir kurum, bir kulübe bir kötülük yapmak istese ancak bu kadarını yapabilirdi. Biz bu nedenle bütçemizi doğru yapamadık. Bundan önceki sponsorlarımızı da bunun için kaybettik. Sıkıntılı bir sürece girdik. Sporcularımıza verdiğimiz sözler gecikti. Çünkü ödemelerimizi Telekom ile yapılan sözleşmelere göre hazırlamıştık. Eksik yerleri tamamlayamadık. Buna rağmen hiçbir takımımızı kapatmadık, bırakmadık. 4 takımla yine devam ediyoruz. Ankara Kolejliler çok büyük bir camiadır. İnanıyorum ki bunu da atlatacaktır. Sadece sıkıntılı bir süreç geçireceğiz. Bunu atlatmaya başladık. Türkiye'yi en iyi şekilde temsil etmeyi sürdüreceğiz. Türk Telekom ile ilgili olarak da yeni gelen yönetime bir protesto çektik. Ancak yine yanıt alamadık. Bu sözleşmeden uğradığımız maddi ve manevi tüm kayıplar için Türk Telekom hakkında bir dava süreci başlatıyoruz.