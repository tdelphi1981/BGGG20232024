Mersin Akdeniz Oyunları'na hazır
Mersin'de, 20-30 Haziran tarihlerinde düzenlenecek Akdeniz Oyunları için tesisler 13 ayda test kullanıma hazır hale gelecek.
Oyunlar için kullanılacak toplam 52 tesisin, 43'ü modernize edilirken, 9 tesis ise yeniden inşa edilecek. Toplam tesis sayısı içinde 16 projenin finansmanı ise Spor Genel Müdürlüğü (SGM) bütçesinden karşılanırken, 9'u yeniden yapılacak ve 7'si ise modernize edilecek. Akdeniz Oyunları için geçen yıl Şubat ayında ilk kazmayı vuran Gençlik ve Spor Bakanlığı, 13 ay sonra tesislerin yüzde 90'lık kısmını yüklenici firmalardan teslim alacak. Oyunlar için hazırlanan atış poligonu ve stat projelerinin ise Mayıs ayının ortalarında bakanlığa teslimi yapılacak.
 
SGM yetkililerince, atış poligonunun şehir dışında olması ve kayalık bir bölümde inşa edilmesi nedeniyle inşaatının zor ilerlediği, stadın gecikmesinde ise ilk firmanın iflas etmesi, yeni firmanın ise işe yeni başlaması gösteriliyor. Yeniden inşa edilecek 9 tesis içinde ise atış poligonu, olimpik yüzme havuzu, 7 bin 500 seyirci kapasiteli salon, bin seyirci kapasiteli antrenman ve müsabaka salonu, yine bin seyirci kapasiteli cimnastik salonu, 500 seyircili antrenman salonu, tenis kompleksi, Nevin Yanıt Atletizm Pisti Tribünü inşası ve Yeni Mersin Stadı yer alıyor.

Oyunlar için 400 milyon lira
Gençlik ve Spor Bakanlığı (GSB), Akdeniz Oyunları için 2012-2013 yatırım bütçesinde, toplam 400 milyon liralık bütçe ayırdı. Bu bütçenin 100'er milyon lirası olimpiyat köyü ve yeni stada, 200 milyon lirası ise yapılacak diğer tesisler için harcanacak. Bakanlık, tesisler için 31 Aralık 2012 tarihine kadar 215 milyon lira harcadı. Bu arada, 4 bin 500 kişinin konaklayabileceği şekilde inşa edilecek olimpiyat köyü, oyunlar sonrasında Kredi ve Yurtlar Kurumu'na devredilerek, öğrencilerin kullanımına sunulacak.