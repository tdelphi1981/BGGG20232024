Şampiyona övgüler
Erkekler voleybolda CEV Kupası'nı alarak büyük sevinç yaşayan Halkbank'ta, kulüp menajeri Ahmet Kavaz, CEV Kupası erkek voleybolunun yüz akı oldu dedi.Kavaz, yaptığı basın açıklamasında, kupa mesaisi boyunca herkesin elinden geleni yaptığını belirterek, Avrupa'nın 2 numaralı kupasını kaldırdığımız için çok mutluyuz. CEV Kupası erkek voleybolunun yüz akı oldu diye konuştu.

Kulüp olarak hedeflerinden sadece birine ulaştıklarını ifade eden Kavaz, CEV Kupası'nı aldık diye işimiz bitmedi, sırada Türkiye Kupası, lig şampiyonluğu ve şampiyonlar ligi var. İşimiz henüz yeni başladı. Bunları da almadan yastığa başımızı rahat koyamayız. Halkbank'ta hedefler bitmez ifadelerini kullandı.

Öte yandan Kulüp Başkanı Selahattin Süleymanoğlu, zaferin kolay gelmediğinin altını çizerek, Andreoli Latina ile Ankara'da oynadığımız maça dört oyuncumuz serum yiyerek çıkabildi. Ancak güçlü kadromuz, kaliteli teknik heyetimiz ve camiamızdan aldığımız desteklerle buralara geldik. Emeği geçen herkese teşekkür ediyoruz dedi.