Fenerbahçe'den çok sert 'tükürük' açıklaması!
 
 Fenerbahçe, Galatasaray-Beşiktaş derbisinde kırmızı kart gören Melo ile ilgili bir açıklama yayınladı. Sarı-Lacivertli kulüp, daha önce Meireles'in gördüğü kırmızı karta atıfta bulunarak, Galatasaray Başkan Yardımcısı Adnan Öztürk'ü sert bir dille eleştirdi.
 
 Kulüp internet sitesinde "Bekliyoruz" başlıklı açıklamada şu ifadeler yer aldı:
 
 "Fenerbahçe Spor Kulübü olarak, doğrudan tarafı olmadığımız hiçbir konuya müdahil olmama konusundaki kararlılığımız aynen sürmektedir. Masumiyet karinesinin bir gereği olarak 'suçluluğu kanıtlanana dek kim olursa olsun bizim için suçsuzdur.'
 
 Bununla birlikte;
 
 -Sayın Adnan Öztürk'ün önceki açıklamalarından yola çıkarak ilgili oyuncunun takım otobüsüne binip binmeyeceğini, benzer şekilde süreç boyunca ilgili kulübün tesislerine girip giremeyeceğini,
 
 -"Ben başkan olsam, benim oyuncum bunu yapsa o akşam kendini uçakta bulur" diyen Sayın Öztürk'ün, rakip takım oyuncusuna tüküren Brezilyalı oyuncu için uçak bileti alıp almadığını,
 
 -'Gerçeklerin bir gün ortaya çıkmak gibi kötü bir huyu vardır' sözünü doğrularcasına tükürük konusunda masumiyeti Tahkim Kurulu tarafından onanan oyuncumuz Raul Meireles ile ilgili malum dönemde, taraf olmamalarına karşın, yoğun hassasiyetle, çocukların bundan sonra nasıl maç izleyeceğini düşünen Sayın Öztürk'ün şu an da aynı hassasiyette olup olmadığını,
 
 -Meireles konusunda kendi televizyon kanallarında teyit edilmemiş görüntüler üzerinden özel program yapan Sayın Ali Dürüst ve Sayın Refik Arkan'ın İkinci Başkan/ Başkan Yardımcısı sıfatlarıyla, tüküren oyuncuları hakkında özel program yapıp yapmayacağını,
 
 -Brezilyalı oyuncunun tükürüğünün tescillenmesi durumunda, ahlaksızlığın ve terbiyesizliğin matematiğinin nasıl hesaplanacağını,
 
 -Merkez Hakem Kurulu Başkanı Sayın Zekeriya Alp'in ilk fırsatta, ilgili hakem ve oyuncuyla ilgili açıklama / röportaj yapıp yapmayacağını,
 
 İlgi ve merakla bekliyor olacağız"