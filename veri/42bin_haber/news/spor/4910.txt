Guardiola'nın gönlünde 'Ada' var
Barcelona'nın eski teknik direktörü Pep Guardiola, gelecekte İngiltere'de menajer olarak görev yapmak istediğini söyledi.
İspanya La Liga ekiplerinden Barcelona ile 4 sezonda 14 kupa kazanarak ulaşılması zor bir başarıya imza atan Guardiola, uzun süren sessizliğini İngiltere Futbol Federasyonu'nun 150'nci kuruluş yıldönümü nedeniyle verdiği mesajla bozdu.

Futbolculuk kariyeri boyunca Premier League'de forma giymediğini belirten İspanyol teknik adam, 'Umarım gelecekte menajer olarak orada tecrübe kazanırım. Daha 41 yaşındayım ve gencim' dedi.

İtalya'daki taraftarları örnek vererek sözlerini sürdüren Guardiola, 'Latin taraftarlar kazanırsanız sizi destekler, kaybederseniz sizi öldürürler. İngiliz futbolunu, atmosferi ve taraftarları her zaman olağanüstü buldum. Taraftarlar her zaman sizi destekler' ifadelerini kullandı.

Guardiola'nın Almanya'nın Bayern Münih takımıyla anlaştığı yönündeki haberler yalanlanırken, Premier League ekiplerinden Chelsea ve Manchester City'nin 41 yaşındaki teknik adamla yakından ilgilendiği kaydediliyor.