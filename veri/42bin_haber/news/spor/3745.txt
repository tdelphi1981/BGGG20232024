"Arda kesinlikle gitmiyor"
Atletico Madrid Teknik Direktörü Diego Simeone, "Ara transferde Arda kesinlikle gitmiyor" dedi. 
Milli futbolcu Arda Turan'ın ara transfer döneminde başka bir takıma transfer olacağı yönündeki iddialar, Arjantinli teknik adam tarafından yalanlandı.

Simeone'ye, düzenlediği basın toplantısında, Arda'nın, bir basın organına, "Şampiyonlar Ligi'nde oynayan bir takıma gitmek isterim" yönündeki açıklamasına ilişkin görüşü soruldu.

Arda'nın açıklamalarını dinlemediğini ancak kendisine bununla ilgili bilgi geldiğini belirten Simeone, "Her isteyen istediği yorumu yapabilir. Önemli olan futbolcunun sahada gösterdiğidir. Arda'nın takımın en önemli futbolcularından biri olduğunu ve her maç tüm kalbiyle oynadığını söylemeyen bir tane bile Atletico taraftarı yoktur. Arda'nın kulüple sözleşmesi var. Takımın çok önemli bir futbolcusu ve bunu göstermesi gereken yerde gösteriyor. Ayrıca bir kişinin hoşlanacağı şeyleri ifade etmesi de gayet normal" dedi.

Simeone, sözleşmesinin uzatılması konusunda Atletico Madrid Kulübü ile yürüttüğü müzakereler hakkında ayrıntı vermekten kaçınırken, "Sözleşme yenilemede henüz net bir şey yok. Ama bunu elde etmekteki en iyi yol kazanmaya devam etmektir" yorumunu yaptı.

Arjantinli teknik adam, 2013 yılına ilişkin de "Daha iyiye giden ve rekabetçi bir takım ve sağlık" temennisinde bulundu.