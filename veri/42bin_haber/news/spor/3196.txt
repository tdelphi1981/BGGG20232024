Derbi sarı-lacivert
Türkiye Kadınlar Basketbol Ligi'ndeki derbi maçta Fenerbahçe sahasında Galatasaray'ı 16 sayı farkla 83-67 yenerek namağlup liderliğini sürdürdü.
Karşılaşmaya Fenerbahçe hızlı başladı. Rakibine kolay sayı şansı tanımayan sarı-lacivertliler, hücumda pota altını etkili kullanınca ilk 5 dakikayı 14-6 önde geçti. Bu dakikadan sonra da etkili basketbolunu sürdüren Fenerbahçe, özellikle Matovic ve McCoughtry'nin skorer oyunuyla ilk çeyreği 26-17 önde kapattı. 
İkinci çeyreğe Galatasaray daha iyi başladı ve savunmada sertleşerek 15. dakikada farkı 3'e indirdi (31-28). Devrenin sonunda Pondexter'ın üst üste bulduğu sayılarla üstünlüğü tekrar eline alan Fenerbahçe, farkı çift hanelere çıkartarak soyunma odasına 42-30 üstünlükle gitti. 
Üçüncü çeyreğe savunmada kaptığı topların ardından hızlı hücumlardan bulduğu sayılarla başlayan Galatasaray, 25. dakika içinde Işıl Alben'in 3 sayılık basketiyle farkı 6 sayıya (47-41) indirdi. Rakibinin farkı daha fazla eritmesine izin vermeyen Fenerbahçe, farkı tekrar çift hanelere getirerek, son çeyreğe 62-52 önde girdi. 
Son çeyrekte her iki takım da karşılıklı basketler bulmasına rağmen, 3 sayı çizgisinin gerisinden isabetli şutlar bulan Fenerbahçe, 35. dakika içinde 14 sayılık üstünlük (74-60) yakaladı. Bu dakikadan sonra Galatasaray'ın farkı indirme çabaları yeterli olmadı ve Fenerbahçe sahadan 16 sayı farkla 83-67 galip ayrıldı. 
Derbi maçta sahanın en skorer ismi, 21 sayı üreten Fenerbahçeli Matovic oldu. 18 sayı atan McCoughtry'nin yanı sıra Pondexter da kaydettiği 17 sayıyla galibiyete katkıda bulundu. 
Galatasaray takımında ise Fowles'in 15, Işıl Alben'in 14 sayı üretmesi mağlubiyeti engelleyemedi.

ROBERTO INIGUEZ: "ÇOK İYİ MÜCADELE ETTİK"

 
EKREM MEMNUN: "FENERBAHÇE HAKETTİ"

Fenerbahçe: 83 - Galatasaray: 67 
 
Salon: Ülker Sports 
Hakemler: Engin Kennerman, Serkan Emlek, Ali Şakacı 
Fenerbahçe: Birsel Vardarlı 7, Pondexter 17, McCoughtry 18, Nevin Nevlin 9, Matovic 21, Verameyenka 5, Esmeral Tunçluer 6 
Galatasaray: Işıl Alben 14, Whalen 9, Şaziye İvegin 6, Lyttle 7, Fowles 15, Şebnem Kimyacıoğlu 4, Wauters 12, Bahar Çağlar, Yasemen Saylar 
1. Periyot: 26-17 
Devre: 42-30 
3. Periyot: 62-52

FENERBAHÇE LİDERLİĞİNİ SÜRDÜRDÜ

Kadınlar Basketbol Ligi'ndeki derbi maçta Galatasaray'ı 83-67 yenen Fenerbahçe, namağlup liderliğini sürdürdü. 
Derbi maçında rakibinin karşısına yenilgisiz çıkan sarı-lacivertli ekip, Galatasaray'ı 16 sayı farkla yenerek 11. maçından da galibiyetle ayrıldı. Galatasaray ise geride kalan 11 hafta sonunda 2. kez sahadan yenik ayrıldı. Daha önce sahasında Kayseri KASKİ'ye mağlup olan sarı-kırmızılılar, Fenerbahçe karşısında aldığı yenilgiyle bu sezon deplasmanda ilk kez kaybetti. 
Derbi maçı Fenerbahçe Kulübü Başkanı Aziz Yıldırım ve yöneticiler locadan izledi. Sarı-lacivertli kulübün yönetim kurulu üyesi Yasemin Merçil ile eski yönetici Murat Özaydınlı, saha içinde bulunan koltuklardan maçı takip etti. 
 
-Taraftar salonu dolduramadı- 
 
Sarı-lacivertli taraftarlar derbi maçta takımlarını yalnız bıraktı. Ülker Sports Arena'da tribünler dolmadı ve boş kalan üst tribünler perdeyle kapatıldı. Galatasaraylı taraftarlar ise kulüpler arasında yapılan anlaşma gereği salonda yer almadı. 
Maçın ilk çeyreği oynanırken pota arkası tribününe giren bir grup sarı-lacivertli taraftar, Yönetim istifa diye bağırdı. Salonda bulunan diğer taraftarlar bu tezahürata tepki göstererek, takımlarına destek oldu. Pota arkasındaki tribüne bir anda çok sayıda taraftarın gelmesiyle içlerinde sarı-lacivertli takımın altyapı oyuncularının da bulunduğu taraftarlar, yerlerinden kalkarak salonun başka yerlerine oturmak zorunda kaldı. Maçın son çeyreğinde ise salonda bulunan taraftarların birçoğu, Aziz Yıldırım tezahüratında bulununca, başkan Yıldırım ayağa kalkarak taraftarları selamladı. 
Bu arada, Fenerbahçe Ülker'in başarılı oyuncuları Ömer Onan, Romain Sato, Bo McCalebb, Barış Ermiş, Emir Preldzic ve Bojan Bogdanovic de sarı-lacivertli takıma destek verdi. Karşılaşmayı saha içinde bulunan koltuklardan takip eden erkek takımı oyuncuları, maç esnasında taraftarlarla birlikte sarı-lacivertli takıma destek oldu. 
Öte yandan, sezon başında Fenerbahçe'den sarı-kırmızılı kulübe transfer olan Nevriye Yılmaz da maçı izleyenler arasındaydı. Sarı-lacivertli taraftarlar milli oyuncuya tepki gösterdi.