İngiltere'nin Pendik'i
Bradford, 7 bin 500 sterlinlik transferleriyle Aston Villa'yı eleyip, 1962'den sonra Lig Kupası'nda finale çıkan ilk 4. Lig takımı oldu
 Futboldaki son Külkedisi masalının adı Bradford. Horozlar, Wigan ve Arsenal'i eledikten sonra 3-1 yendiği Aston Villa'ya rövanşta 2-1 mağlup olmasına karşın, Lig Kupası'nda finale çıktı. Endüstriyel futbola kafa tutan Bradford, 13 yıl önce Premier Lig'de mücadele etmesine karşın Türk takımları gibi kötü mali yönetim yüzünden 4. lige kadar düştü. Wembley'de final rüyasını gerçekleştiren takımın teknik patronu Phil Parkinson, 7 bin 500 sterline kurduğu takımı prim olarak Las Vegas'a götürecek.
 PARKİNSON, 'Eşim hastaneden yeni çıktı. Büyük bir ameliyat geçirdi. Gözyaşları içinde telefonda '2-1 dememiş miydim' diye bağırıyordu. Tarih yazdık' dedi. Bradford, 1962'den sonra Ada'da finale çıkan ilk 4. lig takımı.
 MARKETTEN WEMBLEY'E
 BRADFORD'a 55. dakikada attığı golle finali getiren James Hanson (25), Horozlar'da oynamaya başlamadan önce bir süpermarkette çalışıyordu. Kaleci Matt Duke (35) 2008'de testis kanseri oldu. Penaltı ustası. Adını Hull City'de duyurdu. Kulübe maliyeti sıfır. Sağ bek Stephen Darby (24) Liverpool'dan Şampiyonlar Ligi tecrübesi var. Darby'nin Bradford'dan önce yolu Swindon, Notts County ve Rochdale'den geçti. Bradford'a sıfır maliyetle geldi. İrlandalı savunmacı Rory McArdle (25) de bedavaya gelenlerden.