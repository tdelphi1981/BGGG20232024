"Gol atan kazanacaktı, o golü biz bulduk"
Spor Toto 2. Lig Beyaz Grup takımlarından İnegölspor'un Teknik Direktörü Mehmet Bulut, hafta sonunda yaptıkları Çamlıdere Şekerspor maçına ilişkin, Gol atan takım maçı kazanacaktı. Biz o golü bulduk ve kazandık dedi.Bulut, yaptığı açıklamada, hafta sonu deplasmanda Çamlıdere Şekerspor'u 1-0 yenerek, zirve takibini sürdürdüklerini söyledi.

Çamlıdere Şekerspor maçında çok fazla pozisyon zenginliği olmadığını dile getiren Bulut, şunları kaydetti: Gol atan takım maçı kazanacaktı. Biz o golü bulduk ve kazandık. Rakibimiz iyi mücadele etti. Deplasmanda 3 puan almak sevindirici. İyi bir ekibe karşı oynadık. Bu haftaya kadar karşılaştıklarımız içinde en dirençli takım diyebilirim. Bay olduktan sonra yapılan ilk maçlar zordur. Biz bunu kayıpsız atlattık. Ara verdikten sonra konsantre eksikliği mutlaka oluyor. Bunu da maç içinde yaşadık.

İnegölspor olarak 7 günde Kırklarelispor, Bayrampaşa ve Anadolu Selçukluspor maçlarına çıkacaklarını belirten Bulut, özellikle iç sahada yapacakları Kırklarelispor ve Anadolu Selçukluspor maçlarının önemli olduğunu bildirdi.

Bu maçları kayıpsız atlatmayı hedeflediklerini vurgulayan Bulut, Balıkesirspor maçına 2-3 puan önde girmeyi hedefliyoruz. Hafta hafta maçlara bakıyoruz. Sahamızın zemininin düzelmesi de futbolumuzu olumlu etkileyecek diye konuştu.