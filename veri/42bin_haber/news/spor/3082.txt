İlk yarıda hedefimize ulaştık
Spor Toto 2. Lig Kırmızı Grup'ta ilk yarıyı lider kapatan Polatlı Bugsaşspor'un kulüp başkanı Abdülkadir Dişçi, ilk yarıda hedeflerine ulaştıklarını, eksiklerini de devre arasında gidereceklerini söyledi.Basın mensuplarına açıklamada bulunan Dişçi, İlk yarıyı lider bitirmek istiyorduk. İlk devrede 13 hafta liderlik koltuğunda oturduk. Bu da güzel bir göstergedir. Eksiklerimiz elbette var. Bu eksikleri devre arasında giderip ikinci yarıda çok daha güzel futbol oynayan Polatlı Bugsaşspor izletmeyi hedefliyoruz dedi.
Teknik Direktörleri Ahmet Yavuz'la birlikte açıklamada bulanan Dişçi, devre arası raporlardan sonra eksikleri belirleyip, takıma doğrudan katkı sağlayabilecek futbolcuları transfer edeceklerini dile getirdi.

Teknik Direktör Ahmet Yavuz ise açıklamasında, hedeflerinin ilk yarıyı lider bitirmek olduğunu ve bu hedefe ulaştıklarını, ikinci yarı hazırlıklarına 28 Aralık'ta başlayacaklarını söyledi.

Yavuz, 3 Ocak'ta Antalya kampımız başlayacak. Orada 10 gün çalışıp hazırlık maçları oynayacağız. Daha sonra ligin başlamasına kadar hazırlıklarımızı kendi tesislerimizde sürdüreceğiz. İkinci yarıda daha çok koşan, daha çok mücadele eden, seyir zevki yüksek bir Polatlı Bugsaşspor izlettirmek istiyoruz diye konuştu.
Yavuz, deplasman maçlarında daha iyi oynadıklarını, ikinci devre kendi sahalarında da aynı başarıyı sergileyeceklerini sözlerine ekledi.