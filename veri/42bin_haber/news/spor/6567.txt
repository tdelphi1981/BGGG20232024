Sanica Boru Elazığ'da moraller yerinde
Sanica Boru Elazığspor Kulübü Genel Menajeri Özgür Öztürk, ligde Trabzonspor karşısında aldıkları 3-1'lik galibiyetin mutluluğunu yaşadıklarını söyledi.
Öztürk yaptığı açıklamada, Trabzonspor karşısında dün iç sahada aldıkları galibiyeti değerlendirdi. Trabzonspor'un büyük bir camia olduğunu vurgulayan Öztürk, rakiplerinin deplasmanlarda en iyi oynayan takımlardan biri olduğuna dikkati çekti.
 
Elazığspor olarak puana ihtiyaçları olduğunu, bu nedenle büyük-küçük takım ayrımı yapmadan her maça galibiyet parolasıyla çıktıklarını belirten Öztürk, Sonuç olarak bu 3 puanı Trabzonspor'u yenerek almamız takıma, seyirciye, kente ayrı bir renk kattı. İlk yarı onlar da 3-0 yapabilirlerdi, kalecimiz çok iyi maç çıkardı. İyi hazırlandığımız maçta taraftarlarımızın desteğiyle 3 puanı almanın mutluluğunu yaşıyoruz diye konuştu. Ligin 20. haftasında deplasmanda karşılaşacakları Kasımpaşa'nın da güçlü bir kadroya sahip olduğuna dikkati çeken Öztürk, bu karşılaşmada da puan veya puanlar kazanmak için mücadele edeceklerini belirtti. 
Trabzonspor Teknik Direktörü Şenol Güneş'in istifasına da değinen Öztürk, Şenol Güneş, çok beğendiğim bir teknik adam. Çok yakın tanımadığım halde duruşunu beğendiğim bir insan dedi. Spor kamuoyunda Elazığspor, Trabzonspor'un teknik direktörünü gönderdi yönünde algı oluştuğunu belirten Öztürk, Güneş'in yenilgiden dolayı değil takımda kan değişikliği gerektiği düşüncesiyle istifa ettiğini açıkladığını anımsatarak, Bizim herhangi bir takımı yenerek hocasını yollama gücümüz yoktur, hedefimiz de yoktur. Milli takımlar teknik direktörlüğü görevini de yürütmüş olan Şenol Güneş'i Türk sporunun içerisinde tekrar görmek istiyorum. Güneş'e bundan sonraki yaşamında başarılar diliyorum diye konuştu.

Gakgoşlar ligin ikinci yarısında çıkışa geçti
Ligde 18. haftada Fenerbahçe ile deplasmanda 2-2 berabere kalan Sanica Boru Elazığspor, dün evinde Sinan Kaloğlu, Köksal Yedek ve Serdar Gürler'in attığı gollerle Trabzonspor'u 3-1 yenerek çıkışa geçti. Ligin alt sıralarından kurtulma yolunda önemli bir galibiyet elde eden Elazığ ekibi, puanını 20'ye yükseltti. Ligde 16. sırada yer alan Elazığ temsilcisi, bu sezon ligde ilk kez bir maçta 3 gol attı.

Trabzonspor'a karşı ligdeki 2. galibiyet
Trabzonspor ile ligdeki 6. randevusuna çıkan Elazığspor, sahadan 3-1 galip ayrılarak rakibine karşı ligdeki ikinci galibiyetine imza attı. Trabzonspor'u 2002-2003 sezonunda Elazığ'da 2-0 mağlup eden Elazığspor, rakibiyle yaptığı diğer 4 maçın 2'sinden beraberlikle, 2'sinden ise mağlubiyetle ayrılmıştı.