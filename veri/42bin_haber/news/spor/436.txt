Antrenör atışlarını beğendi, milli oldu
Bocce sporu yapan kızının antrenmanlarında saha kenarına gelen topları atarken antrenörün dikkatini çeken Talia Kumartaşlıoğlu, kızıyla bu spor dalında milli sporcu oldu.İzmirli Talia Kumartaşlıoğlu (49), 7 yıl önce kızı sayesinde tanıştığı boccede, 5 yıldır Türk Milli Takımı'nda kızıyla şampiyonluklar kovalıyor. Ulusal ve uluslararası müsabakalarda Volo çiftler geleneksel dalında yarışan anne-kızı Türkiye'deki organizasyonlarda 3 yıldır şampiyonluğu kaptırmıyor.

Konak Belediyesi Gençlik ve Spor Kulübü sporcusu Talia Kumartaşlıoğlu, bocce ile tanışmasının, kızı İlke'nin (21) bu sporla ilgilenmeye başlamasıyla gerçekleştiğini anlattı. Kızını antrenmanlara götürdüğünü ve bu sırada saha kenarında antrenmanlarını izlediğini ifade eden Kumartaşlıoğlu, Antrenman boyunca saha kenarında durup onları izlerken bir taraftan da kenarlara kaçan topları geri atıyordum. Kızımı çalıştıran hocamızın, 'senden de bocce sporcusu olur' demesinin ardından ben de kızımla bocce yapmaya başladım. Birlikte antrenmanlara gelmeye başladık. Kızımla 7 yıldan bu yana bocce yapıyoruz ve son 5 yıldır da Bocce Türk Milli Takımı'nda kızımla yer alıyoruz.

-Birbirlerine güç katıyorlar-

Kumartaşlıoğlu, kızı İlke ile aynı takımda yer aldıklarını ve Volo çiftler geleneksel dalında beraber, diğer dallarda ise birbirlerine rakip olabildiklerini anlattı.

Volo kategorisinde birlikte mücadele ettikleri geleneksel çiftler dalında, birbirlerine güç kattıkları için sahada çok daha güvenli olduklarını ifade eden Kumartaşlıoğlu, Saha dışında her zaman anne kızız. Sahaya çıktığımızda ise bazı durumlarda birbirimize rakip de olabiliyoruz. Birlikte yarıştığımız zamanlarda ise daha güvenli oynuyoruz. Kızım tek başında yarışacağı zaman onu antrenörümüz teknik açıdan, ben ise mental açıdan hazırlıyorum. Amacımız başarılı olmak ve bu amaç doğrultusunda daima birlikte çalışıyoruz dedi.

Başarılı milli sporcu İlke Kumartaşlıoğlu da annesiyle hem kulüp bazında, hem de milli takımda birlikte mücadele etmekten büyük mutluluk duyduğunu dile getirerek, annesiyle çok uyumlu bir ekip olduklarını ve birlikte yarıştıkları zaman şampiyonluğu ve madalyayı kimseye kaptırmadıklarını söyledi.