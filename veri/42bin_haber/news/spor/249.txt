Herkes Burak'a Murat Burak'a
Büyükşehir maçında en çok pas '43'le Burak Yılmaz'a atıldı. G.Saray'daki en iyi futbolunu oynayan Kral da kaleye sırtı dönük aldığı pasları, Umut'a asiste çevirdi
 ŞAFAKKAYARLAR
 G.Saray Teknik Direktörü Fatih Terim, Cluj sınavının provasını yaptığı Büyükşehir maçında taktik zekasından örnekler sergiledi. Fatih Hoca, '3 pasta gol' atma dersi verdi. Cim Bom'un 10 gol girişiminde ortalama pas sayısı 3.20 oldu. 3 pasta kaleye gitme taktiğinin odak noktasındaki isimse Burak Yılmaz'dı.
 17 TOP KARAVANAYA GİTTİ
 BURAK Yılmaz, Büyükşehir maçında 43 ile G.Saraylı futbolcuların en fazla pas attığı oyuncu oldu. Bu pasların 26'sı da isabet buldu. Daha da önemlisi Burak, aldığı paslarda bencillik yapmak yerine asisti tercih etti. BY17'nin asistinde Umut Bulut, belki de futbol hayatının en kolay gollerinden birini Büyükşehir'e attı. 
 MUSLERA'YA GEÇİLDİ
 G.SARAYLI futbolcular, Burak'a 43 pas atarken diğer forvetlerden Umut'a 24, Amrabat'a ise 22 top geldi. Eboue ise 44'le G.Saray'da en çok pas veren isimdi. Eboue'yi 38 pasla Selçuk takip etti. Selçuk 38'de 31 isabet oranıyla 44'te 36 ile oynayan Eboue'yi geride bıraktı. Amrabat ise 11 pas verdi. Muslera'nın pas sayısı ise 12'ydi. Yani Amrabat, arkadaşlarına kaleciden bile daha az pas verdi. Faslı yıldız, sahada silik kaldı.
 BİRAZ DA SAKİN OLSA
 FATİH Terim'in oyun sisteminde hedef oyuncu rolüne soyunan Burak Yılmaz'ın gol atamamasına rağmen Büyükşehir maçındaki performansı beğeni topladı. Burak'ın çabuk sinirlenip, rakip futbolcu ve hakemlere tepki vermesi ise eksi hanesine yazıldı. Elmander gibi sırtı kaleye dönük oynamaya başlayan Burak'ın Fatih Terim'le çalıştıkça öfke kontrolü konusunda gelişme kaydetmesi bekleniyor.