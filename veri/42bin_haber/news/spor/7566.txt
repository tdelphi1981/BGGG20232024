Bedavaya geldi 10 milyona gidiyor
İngiltere Ligi'nde oynayan 3 takımdan teklif alan İskoç kaleciye West Bromwich 4 milyon euro teklif etti. Ancak Aybaba'dan sezon sonu için vize çıktı.
İskoçya Ligi'nde Glasgow Rangers iflas ettiği için McGregor sezon başında serbest kalmış ve Beşiktaş tek kuruş ödemeden bu kaleciyi renklerine bağlamıştı. Teknik Direktör Samet Aybaba'nın çok güvendiği İskoç kaleci Beşiktaş'ta birinci kaleci pozisyonuna çıksa da zaman zaman yaptığı hatalar yüzünden ağır eleştirilere uğradı.

ERTELENDİ...

İSKOÇ kaleci Türkiye'de çok fazla takdir görmese de ülkesinde ve İngiltere'de sevilen ve beğenilen biri. Ara transfer döneminde de İngiltere Premier Ligi'nden 3 ciddi teklif aldı. Beşiktaş yönetimi de Teknik Direktör Samet Aybaba'yla konuşarak McGregor'u 4 milyon euro bonservis bedeli ödemeyi kabul eden WBA'ye satmayı planladı.

0 MALİYET!

ANCAK Samet Aybaba, İskoç kalecinin satışına karşı çıktı. Cenk'le yola devam etmenin riskli olduğunu ve takımın şampiyonluk şansının devam ettiğini belirten Samet Aybaba, bu transferin sezon sonunda gerçekleşmesine ise izin verdi.

AYBABA'NIN izni üzerine iki taraf arasında sezon sonunda transferin yapılması için anlaşmaya vardı. Sezon sonunda Beşiktaş sıfır bedelle transfer ettiği McGregor'u, İngiltere'ye gönderirken 9.7 milyon TL'lik bir parayı da kasasına koymuş olacak. 

BOLAT'TA ENGEL YOK

AYBABA'NIN da onayını alan yönetim İskoç kalecinin boşluğunu ise Sinan Bolat'ı transfer ederek doldurmak istiyor. Belçika'da Standard Liege forması giyen Sinan Bolat, kulübünde sorunlar yaşayıp, kadro dışı bırakılmıştı. Sezon sonunda sözleşmesi bitecek olan Türk asıllı kaleci yabancı kontenjanını da işgal etmeyecek.