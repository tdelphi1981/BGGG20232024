Beşiktaş Altay'ı satın alacak mı?
Altay Yönetim Kurulu, Beşiktaş'ın pilot takım olarak Altay'ı satın alacağı iddialarını yalanladı. 
Altay Yönetim Kurulu, "Beşiktaş Kulübü'nün pilot takım olarak Altay'ı satın alacağı yönündeki" iddialara ilişkin, görevde oldukları sürece, böyle bir teklifin görüşülmesinin dahi söz konusu olamayacağını bildirdi.

Altay Yönetim Kurulu, Beşiktaş Kulübü Başkanı Fikret Orman'ın, Kuşadası'nda yaptığı açıklamalara dayanılarak yapılan haberlerde yer alan "Beşiktaş'ın, Altay'ı satın alarak pilot takım yapacağı" iddialarına, kulübün internet sitesinde yayınladığı açıklamayla tepki gösterdi.

Basın organlarında yer alan beyanın, "Beşiktaş başkanı adına görülmemiş talihsizlikte" olduğu ifade edilen açıklamada, "Beşiktaş Kulübü, AŞ'dir, borsadaki hisselerinin bir bölümü alınıp satılabilir. Altay Spor Kulübü, camia kulübüdür, arma kulübüdür. Mevcut yönetim kurulu görevde olduğu sürece böyle bir teklifin görüşülmesi dahi söz konusu olamaz" denildi.