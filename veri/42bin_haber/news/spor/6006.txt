Şanlıurfa'dan Keita açıklaması
 
 Yanmaz, Keita’ya önerdikleri teklifin geçerli olduğunu belirterek, "Kendisine istediği fiyatı vermeyeceğimizi ve konuştuğumuz ücreti kabul ederse 31 Ocak’a kadar formamızı giyebileceğini ilettik. Bundan sonrası Keita’ya kalmış" dedi. 
 Geçen sezon şampiyon olarak PTT 1’inci Lig’e yükselen Şanlıurfaspor’un, geçen hafta işbaşına gelen ve hedefini Süper Lig’e yükselmek olarak belirleyen Fethi Şimşek başkanlığındaki yeni yönetim, takımı güçlendirmek adına transfer çalışmalarını yoğun şekilde sürdürüyor. Şanlıurfaspor Basın Sözcüsü Müslüm Yanmaz, takıma takviye yapmak adına oluşturulan Transfer Komitesi’nin çalışmaları doğrultusunda daha önce Galatasaray forması giyen ve şimdilerde Katar’da futbol yaşamını sürdüren Abdul Kader Keita’ya teklif götürdüklerini belirterek, 
 "Keita ile menajerleri aracılığıyla teklifimizi ilettik ve olumlu yanıt aldık. Yaptığımız görüşmeler sırasında Keita yeniden Türkiye’ye gelmek istediğini söyledi ve önerdiğimiz ücrete sıcak baktı. Ancak, daha sonra bu transferin medyada yer alması ve geniş yankı uyandırmasıyla Keita’nın yanlış yönlendirildiğine inanıyoruz. Çünkü biz kendisine teklifimizi ilettik ve prensip anlaşmasına vardık. Hatta bugün Türkiye’ye gelmesi kararlaştırıldı ve Keita ve beraberindekiler için 4 kişilik uçak bileti alındı. 
 Ancak, dün gece yaptığımız son görüşmede Keita bize anlaştığımız ücretin 2 katını istediğini söyledi. Bu durum karşısında şaşırdık ve teklifimizin üzerine çıkamayacağımızı ilettik. Keita’nın Şanlıurfaspor formasını giymesini hepimiz isteriz ama istediği ücreti veremeyiz. Bunu kendisine de söyledik ve teklifimizin 31 Ocak’a kadar geçerli olduğunu ifade etti. Ay sonuna kadar teklifimiz geçerli ve kapımız açık, Keita bu süre içerisinde gelirse formamızı giyebilir" dedi. 
 YILDIZ TRANSFERLER SÜRECEK 
  
 Müslüm Yanmaz, Keita transferinde pürüzler çıkmasına rağmen Süper Lig’i hedefleyen Şanlıurfaspor’un yıldız oyuncu transferlerinin gerçekleşeceğini söyledi. Keita ile sınırlı olmadıklarını B ve C planlarının bulunduğunu kaydeden Yanmaz, bundan sonraki süreçte imza atılana kadar kesinlikle oyuncu ismi açıklanmayacağını kaydetti. Spor kamuoyunun yakından tanıdığı ve her takımın kadrosunda görmek istediği oyuncularla temas halinde olduklarını belirten Yanmaz, "Ketia transferinin kamuoyunda duyulmasının ardından sanırım menajerler oyuncuya ulaştı ve anlaştığımız ücretin 2 katı fiyat ile karşı karşıya kaldık. Bu durum bize ders oldu. Bizim transfer listemiz sadece Keita ile sınırlı değil. 
 Transfer Komitemiz farklı yıldız oyuncular ile görüşmelerini sürdürüyor. Bundan sonra transferlerin sekteye uğramaması ve oyuncunun yönlendirilerek Şanlıurfaspor’a gelmesinin engellenmemesi için isim açıklamayacağız. Ancak, yakın zamanda herkesin tanıdığı ve kadrosunda görmek istediği oyunculara imza attırarak Şanlıurfaspor kadrosuna katacağız" diye konuştu. Yanmaz, Şanlıurfaspor’un başarısı ve şampiyonluğu için takımın kadrosunun güçlü ve yıldız oyuncularla donatılacağını sözlerine ekledi. 
 DHA