İşte Fatih Terim ve Aykut Kocaman'ın derbi karnesi
Galatasaray-Fenerbahçe arasında oynanacak 2012'nin son derbisiyle Galatasaray Teknik Direktörü Fatih Terim, kariyerinde 33. lig derbisine çıkarken Fenerbahçe Teknik Direktörü Aykut Kocaman ise sarı-lacivertli takımın başında 16. derbisine çıkacak.
Sarı-kırmızılı kulüpte 3 ayrı dönemde 8. sezonunu geçiren 59 yaşındaki deneyimli teknik adam Fatih Terim, Beşiktaş ve Fenerbahçe ile toplam 32 lig derbisinde takımını yönetti. Galatasaray, Terim döneminde ligde rakipleriyle oynadığı 32 derbi maçın 9'unu kazandı, 13'ünde berabere kaldı, 10'unu ise yitirdi. 'Cim Bom', Terim dönemindeki lig derbilerinde rakiplerine toplam 44 gol attı, kalesinde ise 49 gol gördü. 

Fenerbahçe'nin başında üçüncü sezonunu geçiren Aykut Kocaman, takımını saha kenarından yönettiği 15 derbide sadece 3 kez yenilgi yaşadı. Kocaman yönetimindeki Fenerbahçe, Galatasaray ile 8, Beşiktaş ile 7 olmak üzere toplam 15 derbide karşılaştı. 13'ü lig, 1'i TFF Süper Kupa, 1'i de özel olmak üzere bu maçlarda 7 kez kazanan Fenerbahçe, 5 kez berabere kaldı, 3 maçta da yenildi. Kocamanlı dönemde derbilerde toplam 24 gol atan sarı-lacivertliler, 17 gol yedi. 

FATİH TERİMİN FENERBAHÇE DERBİLERİ

Galatasaray, Fatih Terim yönetiminde Fenerbahçe ile ligde 16 derbi maç yaptı. Bu karşılaşmalardan sadece 4'ünü kazanan, 5'inde berabere kalan sarı-kırmızılı ekip, 7 kez de rakibine yenildi. Terim yönetimindeki 'Cim Bom', Fenerbahçe'ye ligde 22 gol atarken, 6 Kasım 2002'deki tarihi 6-0'lık tarihi yenilgi dâhil, toplam 31 gol yedi. 

AYKUT KOCAMANIN GALATASARAY DERBİLERİ

Galatasaray ile de 6'sı lig, 1'i TFF Süper Kupa, 1'i de özel olmak üzere 8 kez karşılaşan Kocamanlı Fenerbahçe, 3 kez galip geldi, 3 kez berabere kaldı, 2 kez yenildi. 10 gol atıp, aynı sayıda gol yedi. 

FATİH TERİMİN BEŞİKTAŞ DERBİLERİ

Fatih Terim yönetimindeki Galatasaray, Beşiktaş ile ligde 16 derbiye çıktı, 5 kez galip geldi, 8 kez berabere kaldı, 3 kez de yenildi. Terim'in öğrencileri ligde Beşiktaş'a 22 gol attı, 18 golü kalesinde gördü. 

AYKUT KOCAMANIN BEŞİKTAŞ DERBİLERİ

Aykut Kocaman döneminde Beşiktaş ile tamamı Süper Lig'de 7 kez karşılaşan Fenerbahçe, 4 kez kazandı, 1 kez kaybetti, 2 kez berabere kaldı. Toplam 14 gol atıp, 7 gol yedi. 

TERİMLİ 'CİM BOM', SON 9 DERBİDEN SADECE 1'İNİ YİTİRDİ

Fatih Terim yönetimindeki Galatasaray, ligde son 9 derbiden sadece 1'ini yitirdi, 5 kez berabere kaldı, 3 kez de galip geldi. Galatasaray, şampiyon olarak tamamladığı geçen sezon Lig Grubu'nda İnönü Stadı'nda Beşiktaş ile 0-0 berabere kaldı, Türk Telekom Arena'da Fenerbahçe'yi 3-1 mağlup etti. İkinci yarıda ise kendi evinde Beşiktaş'ı 3-2 yendi, Kadıköy'de Fenerbahçe ile 2-2 berabere kaldı. 

Sarı-kırmızılı takım, Süper Final Şampiyonluk Grubu'nda ise Beşiktaş'ı deplasmanda 2-0 mağlup etti. Kendi evinde Fenerbahçe'ye 2-1 yenilip, Beşiktaş ile 2-2 berabere kaldı. 'Cim Bom', sezonun son derbisinde ise Kadıköy'de Fenerbahçe ile 0-0 berabere kalıp, rakibinin sahasında şampiyonluk kupasını kaldırdı. Galatasaray, bu sezonki derbide ise Beşiktaş ile BJK İnönü Stadı'nda 3-3 berabere kaldı.