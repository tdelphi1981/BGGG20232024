Beşiktaş derbi hazırlıklarına başladı
Spor Toto Süper Lig'de ikinci yarının ilk haftasında İstanbul Büyükşehir Belediyespor ile 2-2 berabere kalarak liderlik şansını değerlendiremeyen Beşiktaş, 27 Ocak Pazar günü Galatasaray ile yapacağı derbi maçın hazırlıklarına başladı.
BJK Nevzat Demir Tesisleri'nde teknik direktör Samet Aybaba yönetiminde yapılan haftanın ilk idmanına, beline tedavi uygulanan Hilbert, bel ağrısı olan Almeida, boğaz enfeksiyonu geçiren Batuhan Karadeniz katılmadı. Teknik heyetten izin alan ve İspanya'ya giden Julien Escude de çalışmada yer almadı. Bu oyuncunun yarın takıma katılacağı bildirildi.

Bu arada, sakatlığı nedeniyle İstanbul Büyükşehir Belediyespor karşısında kadroya alınmayan Ersan Adem Gülüm, takımla birlikte çalıştı.

Antrenmana koşuyla başlayan siyah-beyazlı oyuncular, daha sonra 2 gruba ayrıldı. Bir grup pas çalışması yaptı, diğer grup ayak tenisi oynadı. Antrenman yarı sahada oynanan çift kale maçla tamamlandı.

-Fernandes, form tutuyor-
Sakatlığı nedeniyle uzun süre takımdan ayrı kalan ve iyileştikten sonra İstanbul Büyükşehir Belediyespor karşısında ilk kez forma giyen Manuel Fernandes, çift kale maçta göz doldurdu.

İstanbul Büyükşehir Belediyespor karşısında hazır bir görüntü sergilemeyen Portekizli oyuncu, idman maçında attığı gollerle yavaş yavaş form tuttuğunu ortaya koydu.

-Neşeli antrenman-
Beşiktaş, Galatasaray ile oynayacağı derbi maçına moralli bir şekilde başladı. Futbolcuların antrenmanda neşeli olduğu gözlendi. Teknik direktör Samet Aybaba'nın esprileri de keyifli anlar yaşattı.

Ayak tenisi maçında İbrahim Toraman'ın, rakip sahaya bıraktığı topun dışarda olmasına rağmen sesini çıkarmaması üzerine Aybaba, bu oyuncuya 'Dışarda. Sen söyleme' ifadesini kullandı.

Samet Aybaba, yine ayak tenisi maçında güzel bir hareket yapan Gökhan Süzen konusunda bir basın mensubunun 'Formayı kaptı' demesi üzerine, 'Sahada ayak tenisi oynamayacak' dedi.

Siyah-beyazlı ekip, Galatasaray ile oynayacağı derbi karşılaşmasının hazırlıklarını yarın sabah basına kapalı gerçekleştireceği antrenmanla sürdürecek.