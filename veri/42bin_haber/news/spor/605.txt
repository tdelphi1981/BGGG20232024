F.Bahçe galibiyet için İtalya'da
Fenerbahçe Ülker Basketbol Takımı, THY Avrupa Ligi (A) Grubu 5. maçında bugün İtalya temsilcisi Mapooro Cantu'ya konuk olacak.Cantu şehrindeki Pala Desio Spor Salonu'nda oynanacak karşılaşma TSİ 21.45'te başlayacak. Grubunda Real Madrid'in ardından ikinci sırada bulunan sarı-lacivertliler, İtalya deplasmanında kazanarak ilk devreyi iyi bitirmek istiyor. Fenerbahçe Ülker, oynadığı ilk 4 maç sonunda 3 kez sahadan galibiyetle ayrıldı, sadece Real Madrid'e kendi sahasında 83-75 mağlup oldu. Mapooro Cantu ise, bu sezon 1 galibiyet ve 3 yenilgi aldı.

Sarı-lacivertli takım, THY Avrupa Ligi'nde bu sezon deplasmanda oynadığı tek maçtan galip ayrıldı. Slovenya'da Union Olimpija ile karşılaşan Fenerbahçe Ülker, bu karşılaşmayı 81-75 kazandı. İtalyan temsilcisi ise sahasında Union Olimpija'ya 84-71 kaybetti, Rus temsilcisi Khimki'yi 67-54 mağlup etti.

Fenerbahçe Ülker'de geride kalan 4 maçın ardından Bo McCalebb 14.8 sayı ortalamasıyla takımın en skorer ismi oldu. Sarı-lacivertli takım ayrıca maç başına 80.2 sayı ortalamasıyla oynadı.
Mapooro Cantu'da ise, Pietro Aradori 16 sayı ortalamayla takımına en fazla skor katkısı yapan oyuncu oldu. İtalyan temsilcisi maç başına ortalama 70 sayılık performans gösterdi.
Bu arada, (A) Grubu'nda 9 Kasım Cuma günü Panathinaikos-Khimki ve Union Olimpija-Real Madrid maçları oynanacak.

puan durumu

(A) Grubu'nda ilk 4 maçın ardından puan durumu şöyle oluştu:

Takımlar O G M A Y P Av.
-----------------------------------------------------
1-Real Madrid 4 3 1 333 305 7 28
2-Fenerbahçe Ülker 4 3 1 321 302 7 19
3-Panathinaikos 4 2 2 305 301 6 4
4-Khimki 4 2 2 295 309 6 -14
5-Mapooro Cantu 4 1 3 280 296 5 -16
6-Union Olimpija 4 1 3 291 312 5 -21