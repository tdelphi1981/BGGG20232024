Volkan:'Herkes aynı bayrak altında toplansın'
(A) Milli Futbol Takımı'nın tecrübeli kalecisi Volkan Demirel, 2014 Dünya Kupası Avrupa Elemeleri'nde 12 Ekim Cuma günü İstanbul'da Romanya ile yapacakları karşılaşmayı kazanarak 16 Ekim'deki Macaristan deplasmanına gitmek istediklerini söyledi.
 Milli kaleci, BJK Nevzat Demir Tesisleri'nde düzenlenen basın  toplantısında, elemelerde Romanya ve Macaristan ile iki önemli maça çıkacaklarını  belirterek, ''Bu karşılaşmalardaki sonuçların uzun sürede bize neler getireceğini  biliyoruz. Bu nedenle çok iyi hazırlanıyoruz. Saha şartlarını göz önünde  bulundurarak, bizim ve Romanya'nın neler yapacağını düşünerek hazırlanıyoruz.  Romanya maçını kazanarak Macaristan'a gitmek istiyoruz. Tüm takım arkadaşlarımız  bunun bilincinde'' dedi.        
 Kamp yaptıkları BJK Nevzat Demir Tesisleri'nden memnuniyetini vurgulayan  Volkan Demirel, ''Beşiktaş Kulübü'ne teşekkür ediyoruz. Çok güzel çalışma imkanı  var'' diye konuştu.Milli takım olarak her maça galibiyet için çıktıklarını anlatan Volkan  Demirel, ''Saha şartları ve futbolcunun durumundan dolayı maçın neticesi  değişebiliyor. Ama Türk Milli Takımı sahaya her zaman galibiyet için çıkacaktır.  Romanya ve Macaristan maçları da böyle olacaktır'' dedi.Romanya'da çekindiği futbolcu olup olmadığı sorusu üzerine milli kaleci,  ''Çekindiğim veya düşündüğüm bir futbolcu yok. Hocamın görev vermesi halinde  elimden geleni yapacağım'' ifadelerini kullandı.                 
 
 -''Herkes aynı bayrak altında toplansın''-                 
  Estonya maçında taraftarların oluşturduğu atmosferin hatırlatılması  üzerine tecrübeli file bekçisi şunları söyledi:''Bence olması gereken atmosfer oydu. Son maçta güzel atmosfer vardı.  Umarım aynı atmosfer Romanya maçında da olur. Aynı taraftar grubunun olmasını  bekliyoruz. Milli takımda renkler olmaz. Kırmızı-beyaz bayrağın altında  toplanmamız gerekiyor. Biz her maçı kazanabilecek kapasitedeyiz. Yeter ki herkes  aynı bayrak altında toplansın.'' Tecrübeli bir isim olarak milli takıma gelen oyuncuları nasıl motive  ettikleri yönündeki soruyu ise Volkan, ''Buraya gelirken bir futbolcunun  motivasyona veya konsantrasyona ihtiyacı yok. Arkadaşlar çocukluklarından  itibaren bu formayı hayal ettikleri için geldiklerinde en üst seviyede motive  olacaklardır. Biz de tecrübelerimizden bir şeyler anlatmaya çalışıyoruz. Zaten  içimizdeki duyguların ve düşüncelerin bunu yerine getirmek için yeterli olduğunu  düşünüyorum'' diye yanıtladı.                 
 -''Her geçen gün daha iyiye gidiyorum''-                  
 Sakatlığı nedeniyle sezon başında bazı maçları kaçıran Volkan Demirel,  ameliyat olmamasının nedeninin bir sezonu kaybetmemek olduğunu dile getirdi.  Omzundaki sakatlığının ilk dönemde kendisini etkilediğine dikkati çeken  milli kaleci, ''Zaman yavaş yavaş benim lehime olacak. Gün geçtikçe iyiye  gidiyorum. Ağrılarım daha da azalıyor. Tam iyileştiğimi söyleyemem, ama bir ay  sonrasında ağrılarım da bitecek. Maçlarda sıkıntı olmuyordu, ancak kendimi  kollamam gerekiyordu. Sakatlığım sonrası 'ameliyat' dendi. Böyle davranmak  istemedim. Oynamak istedim ve ameliyat olmam halinde fiziki yapımdan dolayı bir  sezonun kaybolacağını düşündüm. Her geçen gün yüzde 100 performansıma döneceğimi  düşünüyorum'' diye konuştu.        