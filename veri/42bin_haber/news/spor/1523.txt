Mesut Bakkal: "İşimiz hiç kolay değil"
Kardemir Karabükspor Teknik Direktörü Mesut Bakkal, Mersin İdman Yurdu'nun kendileriyle oynayacağı karşılaşmayı çıkış maçı olarak gördüğünü belirterek, "İşimiz kolay değil. Bunun bilincindeyiz. İnşallah kendi istediğimiz oyunu oynayarak beklediğimiz puanları alırız" dedi.Kardemir Karabükspor Cuma günü deplasmanda karşılaşacağı Mersin İdman Yurdu maçının hazırlıklarını dün akşam yaptığı antrenmanla sürdürdü.

 Antrenmanın ardından Polisgücü bayan futbol takımı oyuncuları baklava ikram ederken, Karabükspor Başkanı Nevzat Şahin'e üzerinde isminin yazılı olduğu forma hediye ettiler. Mesut Bakkal iki haftada aldıkları galibiyetlerin takıma inanılmaz bir moral olduğunu belirterek, "Bu moralle Mersin deplasmanına gidiyoruz. Takımın çalışmasından memnunum. Özellikle Galatasaray maçındaki oyun disiplininden memnunum. İyi şeyler yapmaya gidiyoruz. Aynı oyunumuzu, aynı disiplinimizi devam ettirmemiz gerekiyor. Mersin İdman Yurdu şu anda 9 puanda olabilir ama tecrübeli oyunculara ve kaliteli bir hocaya sahipler. Geçen sene aynı kadroyla çok önemli işler yapmışlardı. Bizim maçı çıkış maçı olarak görüyorlar. İşimiz kolay değil. Bunun bilincindeyiz. İnşallah kendi istediğimiz oyunu oynayarak beklediğimiz puanları alır ve döneriz" dedi.

Takımın golcü futbolcusu İlhan Parlak ise Mesut Bakkal'ın takıma ayrı bir hava ayrı bir heyacan kattığını söyleyerek, "Bu çıkışımızı devam ettirmek istiyoruz. Mersin İdman Yurdu maçının çok zor olacağını biliyoruz. Hocamızın bize verdiği taktiksel anlamda oynarsak iyi bir sonuçla Karabük'e döneceğimize inanıyorum. Mersin İdman Yurdu karşılaşmasını kazandığımız takdirde hedef konusunda çok farklı şeyler konuşacağız" diye konuştu. 

Kanat oyuncusu olmasına rağmen 5 gol atmasının sorulması üzerine İlhan Parlak, şöyle konuştu: "Karabükspor'da 3'üncü sezonum. Bu sezonlarda 5-6 maç santrafor oynamışımdır. Genelde sağ ve sol kanatta oynuyorum. Daha çok ofansif özelliğim ön planda olduğu için hocam son 2 maçın son 30 dakikasında santrafor bölgesinde oynattı ve 2 gol attım. Gol atmak sevindirici. İnşallah böyle devam eder"