Kocaman'dan dönüş sonrası ilk mesaj
İkinci yarı hazırlıklarına 12 Ocak'a kadar Belek'te devam edecek olan Fenerbahçe, kampın ilk antrenmanını bu sabah gerçekleştirdi. Teknik direktör Aykut Kocaman, antrenmandan önce kendisiyle sohbet etmek isteyen gazetecilere, çalışma sonrası yardımcısı Orkun Yazgan aracılığı ile mesaj gönderdi. Kocaman gazetecilere gönderdirdiği mesajda, "Hayat tüm güzellikleriyle devam ediyor" dedi.İstanbul'da milli takımı ile olan problemini halletmek için kalan ve bu akşam kampa katılacak olan Yobo ile kadroda düşünülmeyen Bienvenu ile Özgür Çek'in olmadığı çalışmada teknik direktör Aykut Kocaman futbolcuları 3 grubu ayırdı. Bir grup saha kenarında kondisyon depolamak için tempolu koşular yaparken, diğer gruplar dar alanda prese dayalı pas çalışması gerçekleştirdi. 

Belli aralıklarla gruplar yer değiştirirken, kaleciler ise kondisyon ve güç depolayıcı ayrı çalışmalar yaptı. Bileği burkulduğu için ayağı şişen, şiş inmesine rağmen tedavisi devam eden Sezer'in katılmadığı antrenman yaklaşık 2 saat sürdü. 

"HAYAT TÜM GÜZELLİKLERİ İLE DEVAM EDİYOR"

İstifa kararından döndükten sonra ilk antrenmanına çıkan Kocaman, çalışma öncesi kendisiyle görüşmek isteyen gazetecilere antranman sonrası yanlarına geleceğini söyledi. Kocaman antrenman bittikten sonra soğruca soyunma odasına gitti. Gazetecilerin yanına ise yardımcısı Orkun Yazgan'ı gönderdi. Yazgan, Kocaman'ın gazetecilerle yarın sohbet edeceğini söylerken Kocaman'dan gazetecilere bir de mesaj iletti; Hayat tüm güzellikleri ile devam ediyor.

SALİH UÇAN KORKUTTU

Sarı-lacivertli futbolcular, antrenmana hafif koşu ile başladı. Top kontrolü çalışan futbolcular, daha sonra istasyon çalışması gerçekleştirdi. Antrenman, yarı alanda çift kale maçla sona erdi. Öte yandan yarı alanda çift kale maç yapıldığı sırada genç oyuncu Salih Uçan'ın saha kenarına gelerek kusması dikkat çekti. Uçan, bir süre dinlendikten sonra tekrar antrenmana devam etti.

KAMPTA İNGİLİZCE ÖĞRETMENLERİ DE VAR 

Samandıra'da yabancı futbolculara bir süredir Türkçe eğitim verilirken, bu kampta ise İngilizce öğretmenleri de bulunuyor. Yerli futbolculardan bazılarının İngilizce'sinin kuvvetlendirilmesi için 10 gün boyunca eğitim verilecek.