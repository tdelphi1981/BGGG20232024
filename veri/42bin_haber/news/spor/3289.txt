Aziz çılgınlığı
22 yaşındaki stoper için Albayrak, para artı takas önerdi. Gökhan Zan+Yekta'nın yanı sıra iki genç oyuncu ve bir miktar para teklifi de kabul görmedi
 YASEMİN AKBULUT
 G.Saray'da gündem transfer... Şampiyonlar Ligi'nde 2. tura çıkan, Süper Lig'in ilk yarısını  zirvede tamamlayan Aslan'da teknik patron Fatih Terim, tatile çıkmadan önce listesini verdi. İmparator, Başkan Aysal'la yaptığı zirvede, sağlam bir golcü, iyi bir stoper, hareketli bir kanat oyuncusu, bir sol bek ve forvet arkası lider bir oyuncu talep etti.
 GENÇ YAŞTA ZİRVEYE
 TERİM'İN transfer şifreleri de çözülmeye başladı. İmparator'un 'İyi bir stoper' diyerek işaret ettiği isim, Bursasporlu Serdar Aziz'den başkası değil. Yeşil-Beyazlı takımın alt yapısından yetişip kaptanlığına kadar yükselen milli futbolcu G.Saray'ın liste başı. 
 İYİSİNİ BULAMAZSIN
 YÖNETİCİ Abdurrahim Albayrak'ın önceki gün teklif götürdüğü Serdar Aziz için kulübü Bursa-spor, 7.5 milyon euro bonservis ücreti istiyor. Yeşil-Beyazlılar, bu parayı yüksek bulan Albayrak'a 'O Bursa'nın öz evladı. Alt yapımızdan yetişti ve çok seviliyor. Hem yerli, hem de 22 yaşında kariyerinin zirvesine gelmiş bir oyuncu bulamazsınız' karşılığını verdi.
 G.SARAY, Serdar Aziz için 5 milyon euroya kadar çıkarken, takas önerisi de gündeme geldi. Sarı-Kırmızılılar, Gökhan Zan ve Yekta Kurtuluş'un yanı sıra iki genç oyuncu ve bir miktar para önerdi. Şimdi gözler Bursa yönetiminde.
 Serdar'ı satmayız
 BURSASPOR Basın Sözcüsü Selçuk Eren, G.Saray'ın teklif götürdüğü Serdar Aziz'i bırakmayacaklarını söyledi.  Eren, 'Serdar bu takımın önemli bir parçası. Bizim Serdar'ı satmak gibi bir düşüncemiz yok. Daha önce de Sercan'ı, Volkan'ı da istediler. Serdar ile ilgili bir tasarrufumuz yok' dedi.
 58 maçta 3 gol attı
 Bursaspor'la olan sözleşmesi 31 Mayıs 2015'te sona erecek olan Serdar Aziz, bu sezon Yeşil-Beyazlı formayla 12 maça çıktı ve 4 sarı kart gördü. Serdar Aziz, Süper Lig'de 58 maçta toplam 3 gol kaydetti.
 Kaka'ya Milan kancası
 G.SARAY ve F.Bahçe'nin listesinde yer alan Kaka'nın transfer haberlerine bir yenisi daha eklendi. Madrid'in yerel gazetesi 'Defensa Central'de çıkan habere göre AC Milan'ın CEO'su Adriano Galliani, başarılı oyun kurucuyu geri istedi.
 Melo'nun halefi Alper
 ASLAN sezon sonunda Melo'yu yolcu ediyor. Sarı-Kırmızılılar, uzun pazarlıklar sonucu Juventus'tan kiraladığı Sambacı'nın yerini Alper Potuk'la doldurmayı düşünüyor. Eskişehirsporlu futbolcu, Trabzonspor'un da listesinde.