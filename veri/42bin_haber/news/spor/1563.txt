Milwaukee direndi ama...
Amerikan Ulusal Basketbol Ligi'nde (NBA) Miami Heat'e uzatmada 113-106 yenilen Milwaukee Bucks'da, milli basketbolcu Ersan İlyasova 4 sayıyla oynadı.NBA'e 14 maçla devam edildi. Doğu Konferansı'nda Milwaukee Bucks forması giyen İlyasova, takımının Miami Heat'e 113-106 mağlup olduğu maça ilk 5'te başladı ve 17 dakika oyunda kaldı. 4 sayı üretip 1 ribaunt alan milli basketbolcunun takımında, John Henson'ın 17 sayı ve 18 ribaunt ile double-double yapması ve Brandon Jennings'in 19 sayılık performansı yenilginin önüne geçemedi.
Normal süresi 98-98 biten maçta, Heat'i galibiyete taşıyan isimler ise LeBron James ve Dwyane Wade oldu. LeBron James 28 sayı ve 10 ribauntla iki kategoride de çift haneli sayılara ulaşırken, Dwyane Wade de 28 sayıyla takımı sırtlayan bir başka isim oldu. Heat'te Chris Bosh 24 sayı atıp 18 ribaunt aldı, Ray Allen da 17 sayıyla skora katkı yaptı.