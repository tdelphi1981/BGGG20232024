"Galip gelen taraf olmak zorundayız"
Mersin Büyükşehir Belediyesi Kulüp Başkanı Mehmet Özcan, play-off hedeflerine ulaşabilmek için Galatasaray maçı dahil tüm maçları kazanmaları gerektiğini bildirdi.Kulüp Başkanı Mehmet Özcan, AA muhabirine yaptığı açıklamada, 25 puanla ligin en son sırasında yer alan Hacettepe Üniversitesi'ni 89-69 yendiklerini hatırlattı. Hacettepe Üniversitesi karşısında aldıkları galibiyetin kendilerini mutlu ettiğini ifade eden Özcan, galibiyetin rehavetine kapılmadan Galatasaray maçının hazırlıklarına başladıklarını belirtti.

Özcan, oyunculara ve teknik heyete olan güvenlerinin tam olduğunu vurgulayarak, şunları kaydetti:

Onların özverili mücadeleleriyle bu maçta da galip gelen taraf olmak istiyoruz. Derin kadrosuyla, şampiyonluğu kovalayan bir takıma karşı mücadele edeceğimizin farkındayız. Bizimle oynayacağı maça 'mutlak galibiyet' düşüncesiyle çıkan bu takımı da yenerek önümüze daha güvenle bakmak istiyoruz. İkinci yarıya istediğimiz gibi hazırlanamadık. Evimizinde oynadığımız 6 maçın 5'ini kaybettik. Ama takımımızın ortaya koyduğu oyun bizi bundan sonraki maçlar için umutlandırdı. Lig başında hedeflediğimiz play-off'a ulaşabilmek için Galatasaray maçı dahil önümüzdeki tüm maçlarda galip gelen taraf olmak zorundayız.