Afgan Rocky
Kıtalararası Boks Şampiyonu olarak altın kemeri aldı. Savaşlarla yoğrulan halkına sporda tarihi anlar yaşattı
 Afganistan'da yıllar sonra ilk profesyonel boks maçı oynandı. Dünya Boks Organizasyonu tarafından Başkent Kabil'de düzenlenen Kıtalararası Orta Sıklet Boks Şampiyonası'nda Tanzanyalı rakibi Said Mbelva'yı yedinci rauntta mağlup eden Afgan Hamid Rahimi altın kemerin sahibi oldu. Afgan boksörün bu şampiyonluğu Afganistan halkını sokaklara döktü. 
 AFGAN televizyonunun canlı yayınladığı maçı milyonlarca kişi izledi. Maç nedeniyle olağanüstü güvenlik önlemleri alındı. Çok sayıda milletvekili, bakan yardımcısı ve hükümet yetkilisi maçı salonda izledi. Devlet büyükleri gelen şampiyonluktan sonra gözyaşlarına hakim olamadılar.
 ÖLÜMÜ GÖZE ALDILAR
 ŞAMPİYON Rahimi, zaferinin ülkesi için yepyeni bir başlangıç olduğunu söyledi. Maçın organizatörleri de karşılaşmanın onlarca yıldır savaşın pençesinde olan ülkede, bu tür müsabakalara katılabilme özgürlüğünü simgelediğini vurguladı.
 MAÇI izlemek için ülkenin farklı noktalarından birçok Afgan adeta Kabil'e akın etti. Bir seyirci İngiliz Haber Ajansı BBC'ye 9 yaşındaki oğluyla birlikte Taliban'ın saldırısına uğrama riskini göze alarak Logar vilayetinden geldiğini belirtti. Profesyonel voleybolcu ve kadın milletvekili Sabrina Sakın ise Afganistan'ın artık normal bir hayata dönme özlemi içinde olduğunun altını çizdi.