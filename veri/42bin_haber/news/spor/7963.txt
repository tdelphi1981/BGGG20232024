Hem kendini, hem de öğrencilerini hazırlıyor
Ordu Gençlik Hizmetleri ve Spor İl Müdürlüğü bünyesinde tekvando antrenörlüğü yapan Serdar Akın, kendi olimpiyatlara, öğrencilerini de uluslararası müsabakalara hazırlıyor.Tekvando branşında 2006 yılında Büyükler Avrupa üçüncülüğü, 2008 yılında Üniversitelerarası Dünya Şampiyonası'nda dünya üçüncülüğü ve 10 kez Büyükler Türkiye Şampiyonluğu derecesi elde eden antrenör Serdar Akın, kendisini olimpiyatlara hazırlarken, sporcularını da uluslararası müsabakalar için çalıştırıyor.

Bir yıl önce göreve başladığı Ordu Gençlik Spor Kulübü'nde antrenörlük yapan Akın, AA muhabirine yaptığı açıklamada, birikimini öğrencilerine aktardığını söyledi.

Tekvando sporuna 17 yıl önce İzmir'de başladığını anlatan Akın, Tekvando hayatımın içine işledi. Üniversitemi de bu spor sayesinde kazandım ve bitirdim. Bu spor sayesinde de Ordu'da görev yapıyorum. Üniversite eğitimimden sonra Ordu'da görev almaya başladım diye konuştu.

Antrenörlüğünün yanında aktif olarak spor hayatına devam ettiğini dile getiren Akın, şunları kaydetti: Öğrencilerime hem ağabeylik, hem de antrenörlük yapıyorum. Bilgi birikimlerimi onlara aktarırken, onlardan da birçok konuda yeni şeyler öğreniyorum. 2016 Olimpiyatlarına katılmayı hedefliyorum. Eğer olimpiyatlara gidersem ve derece elde edersem sporcularıma da iyi bir örnek olacağımı düşünüyorum. Hem Ordu, hem de Türkiye'nin geleceği için çalışmaya devam edeceğiz.