Beşiktaş'ta savunma endişesi
Spor Toto Süper Lig'de 27 Ocak Pazar günü derbi maçta lider Galatasaray'ın konuğu olacak ikinci sıradaki Beşiktaş, bu zorlu mücadele öncesi savunmasında sıkıntı yaşıyor.
Süper Lig'de 40 golle sezonun en golcü takım olan siyah-beyazlılar, savunmada ise aynı başarıyı gösteremedi. Geride kalan 18 hafta sonunda toplam 27 gol yiyen Beşiktaş, maç başına kalesinde ortalama 1,5 gol gördü.

Bu sezon kalesini rakip takımlara kapatmakta zorlanan 'Kara Kartallar', şu ana dek yedikleri 27 golle, Medical Park Antalyaspor, Kardemir Karabükspor ve Akhisar Belediyespor ile birlikte ligin en çok gol yiyen 5. takımı oldu. Süper Lig'de Kayserispor yediği 31 golle savunmada en zayıf kalan takım olurken, Sanica Boru Elazığspor ve Gençlerbirliği 29'ar gol, Mersin İdmanyurdu ise 28 golü kalesinde gördü.

Galatasaray'ı yenmesi halinde liderlik koltuğunu rakibinden devralacak siyah-beyazlı ekip, derbi maçta özellikle savunmasına özel dikkat gösterecek.

-Üst üste 8 lig maçında gol yedi-
Ligde 11 maçtır yenilmeyen Beşiktaş, sezon başından beri savunmadaki eksikliklerini kapatmakta ise zorluklar yaşadı.

Süper Lig'de üst üste yaptığı 8 karşılaşmada da gol yiyen siyah-beyazlı ekip, buna rağmen 5 galibiyet ve 3 beraberlikle 18 puan toplamasını bildi. 'Kara Kartallar', bu periyotta iyi sonuçlar alsa da rakiplerinin 13 kez gol sevinci yaşamasına engel olamadı.

Beşiktaş, bu 8 maçta yediği 13 golle, 1,6 gol ortalaması yakaladı. Sezon başından beri yediği gol bakımından 1,5 gol ortalaması yakalayan siyah-beyazlı takım, son 8 haftada ise bu oranı yukarı çekmiş oldu.

-En son Mersin İdmanyurdu'na karşı kalesini kapattı-
Siyah-beyazlı ekip, ligde en son Mersin İdmanyurdu ile 4 Kasım 2012 tarihinde yaptığı maçta kalesini gole kapattı.

Bu karşılaşmanın ardından oynadığı 8 maçta da rakiplerin gol sevincini izlemek zorunda kalan Beşiktaş, bu sezon sadece 3 karşılaşmada gol yemedi. Kardemir Karabükspor, Sanica Boru Elazığspor ve Mersin İdmanyurdu maçlarında gol yemeyen 'Kara Kartallar', bu 3 mücadeleyi de 3-0'lık skorlarla kazanmasını bildi.

-Derbide gözler savunmanın üzerinde olacak-
Beşiktaş'ın Galatasaray ile oynayacağı derbi maçında gözler, formsuz savunmanın üstünde olacak.

İskoç kaleci Allan McGregor'un yanı sıra, derbide savunma dörtlüsünü oluşturması beklenen İbrahim Toraman, Sivok, Hilbert ile Gökhan Süzen, savunmada uzun süredir yaşanan sıkıntıyı derbi maçında gidermeye çalışacaklar.