Çeyrek final biletleri sahiplerini buluyor
Yılın ilk büyük Grand Slam turnuvasında Tek Erkekler ve Tek Kadınlar klasmanlarında çeyrek final biletlerinin sahipleri belli olmaya başladı.
Tenis tutkunlarının merakla bekledikleri, sezonun ilk büyük Grand Slam turnuvası Avustralya Açık 8'inci gün maçlarının tamamlanmasıyla rengini belli etmeye başladı.
2012 Grand Slam turnuvalarında adeta görkemli bir geri dönüş yaşayan İsviçreli raket Roger Federer, bu ivmeyi devam ettirmeye kararlı gözüküyor. Tek erkeklerde Federer dışında Büyük Britanyanın güçlü kozu Andy Murray, Fransız Jo-Wilfried Tsonga da üst tura yükselen isimler arasında.

Turnuvanın en büyük sürprizlerinden biri de, dünya sıralamasında 36'ncı sırada yer alan Fransız Jeremy Chardynin 21 numaralı seri başı İtalyan Seppiyi alt ederek çeyrek finale yükselmesi oldu.

Tek kadınlarda heyecan fırtınası

Beklendiği gibi, Belaruslu Victoria Azarenka, Amerikalı raketler Serena Williams ve Sloane Stephens çeyrek final biletini alan isimler oldular. Fransa Açık Turnuvası'nı 2009 yılında kazanarak dikkatleri üstüne çeken Rus tenisçi Svetlana Kuznetsova da Danimarkalı başarılı raket Caroline Wozniackiyi yenerek bir üst tura adını yazdırdı.

Yarın oynanacak çeyrek final maçlarında Tek Erkekler klasmanında en çok merak edilen karşılaşma 1 numaralı seribaşı Novak Djokovic ve 5 numaralı seribaşı Tomas Berdych arasında gerçekleşecek.

Tek kadınlar klasmanında ise 2 numaralı seribaşı Maria Sharapova ile 19'uncu sırada bulunan Ekaterina Makarovanın çeyrek final düellosu heyecanla beklenen bir diğer mücadele olacak.

DW Türkçe