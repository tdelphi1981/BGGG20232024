Tolga Zengin: Biz kupada değiliz; hak hukuk peşindeyiz
Trabzonspor'un başarılı kalecisi Tolga Zengin, şike sürecini daha fazla konuşmanın bir anlamı olmadığını belirterek, "Biz işin kupasında değiliz; hak hukuk peşindeyiz." dedi.
İkinci yarı hazırlıklarını Antalya'da sürdüren Trabzonspor'da kaleci Tolga Zengin, düzenlenen barbekü partisinde basın mensuplarının sorularını cevapladı. Tolga Zengin, şampiyonluk için umutlarının devam ettiğini kaydederek, şunları söyledi:

"Çok fazla puan farkı da yok. Kapanmayacak bir puan farkı değil. Önemli olan bizim kalitemizi sahaya yansıtmamız. İlk yarıda takım olamadık. Bunun skorlarla da alakası vardı. Hepsi birbirine bağlantılı şeyler olduğu için o yüzden sıkıntı yaşadık. Kalite olarak çok kaliteli bir ekibiz. Belil bir kadro istikrarı da yakalayamadık. Oyuncularımızın sakatlıkları oldu üst üste bazı şanssız sakatlıklar yaşadık. Şu an için bir sıkıntımız görünmüyor. İnşallah bu sıkıntıları aşarız."

Şike sürecinin en çok kendilerini etkilediği yönündeki düşünceye katılıp katılmadığının sorulması üzerine Tolga Zengin, "Biz işin kupasında falan değiliz. Biz hak hukuk peşindeyiz. Bu ülkenin genel sorunu. Sadece bizim yaşadığımız süreçle alakalı bir durum değil. Maalesef böyle bir ülkedeyiz. Yapacak fazla bir şey yok. Bunları da çok fazla konuşmaya gerek yok çünkü yine herkes bildiğini okuyor." değerlendirmesinde bulundu.

"İYİ KALECİLER ÇIKARIYORUZ"
Tolga, Türk kalecileriyle ilgili de onlara güvenilmesi gerektiğini dile getirdi. Türkiye'den iyi kaleciler çıktığını ifade eden Tolga, sözlerini şöyle tamamladı:

"Yabancı bir kaleci buraya gelecekse gerçekten çok iyi olanı gelsin. Çünkü arkalarında bekleyen çok iyi kaleciler var. Genç kaleciler de onlardan bir şeyler öğrenebilsinler. Yoksa illaki bir yabancı oyuncu alalım diye yabancı transferi yapmayalım yazıktır günahtır."