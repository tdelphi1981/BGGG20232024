Derbi fakiri Beşiktaş
Spor Toto Süper Lig'de Galatasaray'a 2-1 yenilen Beşiktaş, son yıllarda lig derbilerindeki kötü performansına bir yenisini daha ekledi.
Siyah-beyazlılar, Süper Lig'de Galatasaray ve Fenerbahçe ile yaptığı son 11 derbiden sadece 1'ini kazanabildi.

'Kara Kartallar', geçen sezon Lig Grubu ve Süper Final Şampiyonluk Grubu'nda 8 derbi oynadı, 1 kez kazandı, 3 kez berabere kaldı, 4 kez ise sahadan puansız ayrıldı. Toplam 8 gol atıp, 13 gol yedi.

Beşiktaş, Galatasaray'ı geçen sezon 4 maçta da yenemezken, 2 kez berabere kaldı, 2 kez de rakibine boyun eğdi. Fenerbahçe ile yaptığı 4 maçtan ise 2'sini kaybeden siyah-beyazlılar, 1'inde berabere kaldı, 1'ini kazanabildi.

Siyah-beyazlılar, bu sezon ise lig tarihinin en erken derbisinde, 2. haftada BJK İnönü Stadı'nda 3 kez öne geçtiği maçta Galatasaray ile 3-3 berabere kaldı. Kadıköy'de Fenerbahçe'ye 3-0 mağlup oldu, son olarak ise Türk Telekom Arena'da Galatasaray'a 2-1 yenildi.

Beşiktaş böylece rakipleriyle yaptığı son 11 derbide sadece 1 kez 3 puana ulaşabildi.

-Son 35 lig derbisinde 7 galibiyet-

Fenerbahçe ve Galatasaray'a karşı son yıllardaki lig derbilerinde galip gelmekte bir hayli zorlanan siyah-beyazlılar, bu rakipleriyle son 8 sezonda yaptığı 35 lig maçında sadece 7 galibiyet alabildi.

Söz konusu dönemdeki derbilerden 20'sini yitiren, 8'inde berabere kalan siyah-beyazlılar, bu süre içinde Süper Lig'de taraftarlarına sadece 7 kez derbi galibiyeti izlettirebildi.

Beşiktaş, son 35 lig derbisinde rakiplerine toplam 43 gol attı, kalesinde ise 59 gol gördü.

'Kara Kartallar', son 8 sezonda, Fenerbahçe ile yaptığı 17 lig maçında sadece 2 galibiyet alabildi, 11 kez yenilip, 4 kez berabere kaldı. Siyah-beyazlılar, Galatasaray ile yaptığı son 18 maçtan ise 5'ini kazandı, 9'unu yitirdi, 4'ünde de eşitliği bozamadı.

-Deplasman performansı çok kötü-

Beşiktaş'ın deplasman derbilerindeki performansı ise daha da kötü.

Siyah-beyazlılar ligde rakip sahada Fenerbahçe'yi son 9 maçta da yenemezken, Galatasaray'ı ise geride kalan 10 maçta sadece 1 kez mağlup edebildi. Böylece, iki rakibine karşı deplasmandaki son 19 lig derbisinden sadece 1'ini kazanabildi.

Galatasaray karşısında Ali Sami Yen Stadı'nda 18 Aralık 2002 tarihinde 1-0 galip gelen Beşiktaş, daha sonra Mecidiyeköy'de oynadığı 6 lig maçını da yitirdi. Siyah-beyazlılar, 2010-2011 sezonunda bu statta oynanan son derbiyi kazanarak, rakibi karşısındaki kötü seriyi sonlandırdı. Geçen sezon ise Lig Grubu'nda Türk Telekom Arena'da son dakika golüyle 3-2 mağlup oldu, Süper Final Şampiyonluk Grubu'nda da 2-0 yenik durumdan, son anlardaki gollerle 2-2 berabere kaldı. Türk Telekom Arena'daki son derbide ise 2-1 mağlup oldu.

Fenerbahçe önünde ise Kadıköy'de 17 Nisan 2005 tarihinde 4-3'lük tarihi skorla galip gelen 'Kara Kartallar', daha sonra Fenerbahçe Şükrü Saracoğlu Stadı'ndaki 9 lig maçının 3'ünde berabere kaldı, 6'sını yitirdi ve 3 puana ulaşamadı.

Beşiktaş, deplasmanda Galatasaray ve Fenerbahçe ile yaptığı Süper Lig'deki son 19 maçta toplam 37 gol yedi, 18 gol atabildi.

Galatasaray'a rakip sahadaki son 10 maçta 12 gol atıp, 22 gol yiyen siyah-beyazlılar, Fenerbahçe'ye karşı ise Kadıköy'deki son 9 maçta 6 gol atıp, 15 gol yedi.

Beşiktaş, deplasmanda Fenerbahçe ve Galatasaray ile Süper Lig'de oynadığı son 19 maçın sadece 1'ini gol yemeden tamamlayabildi.

Rakip sahada Galatasaray ile yaptığı son 10 maçta da en az 1 gol yiyen siyah-beyazlılar, Fenerbahçe karşısında ise son 9 maçın 1'inde kalesini gole kapatabildi.