Cüneyt Çakır, UEFA'nın göz bebeği
Avrupa Futbol Federasyonları Birliği'nin (UEFA) en güvendiği hakemler arasında yer alan FIFA kokartlı hakem Cüneyt Çakır, Avrupa kupalarında önemli maçlarda görev yapmaya devam ediyor.UEFA'nın Elit Hakem kategorisinde bulunan Çakır, yarın akşam UEFA şampiyonlar ligi'nde yöneteceği Real Madrid-Borussia Dortmund maçıyla birlikte kariyerindeki uluslararası 70. maçına çıkacak.

Hakemlik kariyerine 1996 yılında başlayan ve bugüne kadar üst düzey maçlarda görev alan Cüneyt Çakır, Türk hakemliğinde de en kariyerli isim olarak dikkati çekiyor.

Kariyeri boyunca Avrupa Futbol Şampiyonası, UEFA Şampiyonlar Ligi, UEFA Avrupa Ligi, 21 yaş Altı Avrupa Şampiyonası ve 20 Yaş Altı Dünya Kupası gibi üst düzey 5 turnuvada yarı final yönetme başarısı gösteren Çakır, 2012 Avrupa Şampiyonası finalinde oynanan İspanya-İtalya maçında da 4. hakem olarak görev yaptı.

Çakır, ayrıca 6-16 Aralık tarihleri arasında Japonya'da düzenlenecek FIFA Kulüpler Dünya Kupası'nda Avrupa kıtasını temsilen görev alacak.

11. UEFA Şampiyonlar Ligi maçı

UEFA Şampiyonlar Ligi'nde ilk defa 2010-2011 sezonunda Rubin Kazan ile Barcelona arasında oynanan maçta düdük çalan Cüneyt Çakır, 10 yıl aradan sonra bu arenada görev yapan ilk Türk hakem olma başarısı gösterdi.
Devler Liginde bugüne kadar 10 maç yöneten deneyimli hakem, yarın akşamki Real Madrid-Borussia Dortmund müsabakasıyla da 11. UEFA Şampiyonlar Ligi maçında görev alacak.

UEFA Şampiyonlar Ligi'nde, 2010-2011 futbol sezonunda 3, 2011-2012 sezonunda 5 maç yöneten Çakır, bu sezon ise iki maçta görev yaptı.

Yarın akşam Madrid'deki Santiago Bernabeu Stadı'nda TSİ 21.45'te başlayacak Real Madrid-Borussia Dortmund müsabakasını yönetecek Cüneyt Çakır, daha önce de Real Madrid'in, Olympique Lyon'u 4-0 yendiği maçta düdük çalmıştı.

FIFA kokartlı Cüneyt Çakır'ın 2012 yılında görev aldığı uluslararası maçlar şöyle:
16 Şubat 2012........: Porto-Manchester City (UEFA Avrupa Ligi)
22 Şubat 2012........: Marsilya-Inter (UEFA Şampiyonlar Ligi)
15 Mart 2012.........: Athletic Bilbao-Manchester United (UEFA Avrupa Ligi)
24 Nisan 2012........: Barcelona-Chelsea(UEFA Şampiyonlar Ligi )
11 Haziran 2012......: Ukrayna-İsveç (Avrupa Futbol Şampiyonası)
18 Haziran 2012......: İtalya-İrlanda (Avrupa Futbol Şampiyonası)
24 Haziran 2012......: İngiltere-İtalya (Avrupa Futbol Şampiyonası)
27 Haziran 2012......: Portekiz-İspanya (Avrupa Futbol Şampiyonası)
01 Temmuz 2012.......: İspanya-İtalya (Avrupa Futbol Şampiyonası)
15 Ağustos 2012......: Rusya-Fildişi Sahili (Hazırlık maçı)
22 Ağustos 2012......: Dinamo Zagreb-Maribor (UEFA Şampiyonlar Ligi)
11 Eylül 2012........: İngiltere-Ukrayna (Dünya Kupası elemesi)
02 Ekim 2012.........: Benfica-Barcelona (UEFA Şampiyonlar Ligi)
08 Ekim 2012.........: Katar-Ürdün (Hazırlık maçı)