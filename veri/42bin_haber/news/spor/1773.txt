"Ben Fenerbahçeliyim"
Mehmet Ali Aydınlar, Türkiye Voleybol Federasyonu ile yapılan sponsorluk anlaşmasının ardından basın mensuplarının sorularını yanıtladı 
 Acıbadem Sağlık Grubu Yönetim Kurulu Başkanı Mehmet Ali Aydınlar, Türkiye Voleybol Federasyonu (TVF) ile yapılan sponsorluk anlaşmasının ardından basın mensuplarının sorularını yanıtladı.
 
 Mehmet Ali Aydınlar, "Voleybol liglerine isminizi verdiniz. Bu durum, bundan sonra herhangi bir kulübün voleybol şubesine Acıbadem'in bir sponsorluk yapmayacağı anlamına mı geliyor?" sorusuna, "Ben Fenerbahçeliyim. Zaten Fenerbahçe dışından herhangi bir kulübe benim sponsor olmam söz konusu olamaz. Hiçbir kulüp takımına sponsor olmayacağız, ama sağlık sponsorluğu hariç" yanıtını verdi.
 
 Aydınlar, Fenerbahçeli olması nedeniyle diğer kulüplerin çekinceleri olup olmayacağı konusunda bir soru üzerine de, şöyle konuştu;
 "Fenerbahçe'de uzun yıllar yöneticilik görevinde bulundum, Türkiye Futbol Federasyonu Başkanlığı da yaptım. Fakat voleybolu yöneten biri değilim.
 
 Voleybolun yönetiminde herhangi bir söz sahibi olmamız düşünülemez. Voleybolun bugünlere gelmesinde çok değerli katkıları olan kulüpler olduğu gibi Acıbadem'in de ciddi bir katkısı olduğunu düşünüyorum."
 
 DHA