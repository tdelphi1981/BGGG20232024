Şampiyonlar gelecekten umutlu
Avrupa, dünya ve olimpiyat şampiyonu eski güreşçiler Tevfik Kış, Bayram Şit ve Ahmet Ayık, Türk güreşinin birlik ve beraberlik içinde yeniden eski günlerine döneceğine inanıyorlar.
Güreş Federasyonu tarafından Antalya'nın Kemer ilçesinde düzenlenen 90. Yıl İstişare ve Değerlendirme Toplantısına katılan şampiyonlar, Türk güreşinin geleceğiyle ilgili AA muhabirine değerlendirmelerde bulundular.

FILA Asbaşkanı Ahmet Ayık

Avrupa, dünya ve olimpiyat şampiyonu güreşçilerden, aynı zamanda Uluslararası Güreş Federasyonları Birliği (FILA) Asbaşkanı Ahmet Ayık, Türk güreşine uzun yıllar hizmet eden birisi olarak her zaman birlik ve beraberliğin başarıyı getirdiğini savunduğunu söyledi.

Her zaman güreş yapmış insanların güreşin her kademesine sahip çıkmalarını istediği anlatan Ayık, Avrupa, dünya ve olimpiyat şampiyonu olarak, federasyon başkanlığı görevinde bulundum. Sonra güreşin içinden gelen Ercan Yıldız kardeşimiz başkan oldu. Şimdi yine bir şampiyon Hamza Yerlikaya kardeşimiz federasyonun başında. Ne kadar güzel. Genel sekreter güreşçi, yöneticiler güreşçi, işte güreşin içinden gelen insanlar güreşe sahip çıksın ve Türk güreşi de ilerlesin. Başarı için bugün birlik ve beraberlik günüdür ifadelerini kullandı.

Ayık, yakın bir gelecekte Türk güreşinin yeniden eski günlerine döneceğinden hiç şüphesinin olmadığını kaydederek, bunun da ancak el birliği içinde gerçekleşebileceğini dile getirdi.

Tevfik Kış

Ahmet Ayık gibi Avrupa, dünya ve olimpiyat şampiyonu güreşçilerden olan Tevfik Kış da asrın güreşçisi unvanlı Hamza Yerlikaya'nın başkanlığındaki federasyonun yeniden başarı için 7'den 70'e seferberlik ilan ettiğini söyledi.

Eski güreşçiler olarak kendilerinin de bu seferberlikte var olduğunu dile getiren Kış, Biz Türk güreşini kurtarmak için 7'den 70'e seferber olduk. Bütün imkanlarımızla mücadele vereceğiz. Türk güreşinin 2016 ve 2020 olimpiyatlarında büyük atılım yapacağına inanıyoruz. Çok ümitliyiz. Bu konuda Hamza Yerlikaya'ya çok güveniyoruz dedi.

Bayram Şit

Olimpiyat şampiyonu Bayram Şit de eski güreşçiler olarak tüm ümitlerini Hamza Yerlikaya başkanlığındaki yeni yönetim kuruluna bağladıklarını ifade etti.
Hamza Yerlikaya'nın federasyon başkanlığı görevine gelmesinin Türk güreşinin son şansı olduğunu belirten Şit, Arkadaşlarımızla söz verdik. Hamza 
kardeşimizin başarıya ulaşması için kendisine yardımcı olacağız. Hepimiz elimizi taşın altına koyacağız. İlerisini iyi görüyoruz ama bu konuşarak değil çalışarak, birlik ve beraberlik içinde olur diye konuştu.

Şit, Türk güreşinin en büyük sıkıntısının çalışma sistemindeki yanlışlıklar olduğunu dile getirerek, başarı için ilk olarak bu yanlışlıkların giderilmesi gerektiğini vurguladı.
 
  
Toplantı sona erdi 

Güreş: 90. Yıl İstişare ve Değerlendirme Toplantısı Güreş Federasyonu tarafından düzenlenen 90.  Yıl İstişare ve Değerlendirme Toplantısı Antalya'nın Kemer ilçesinde sona  erdi. 
Kiriş mevkisindeki Limra Otel'de önceki gün başlayan toplantının son  gününde katılımcılar öneri ve görüşlerini belirtti. Güreş Federasyonu Başkanı Hamza Yerlikaya, yaptığı konuşmada,  federasyonun 90. kuruluş yıldönümü nedeniyle düzenledikleri istişare ve  değerlendirme toplantısının oldukça verimli geçtiğini söyledi.

Tüm camia olarak önceliklerinin güreşi başarıya götürmenin yolunu aramak  olduğunu belirten Yerlikaya, Bu konuda dik, omurgalı duralım. Başarıya giden  yola katkı sağlayalım. Kafamı yastığa koyduğum zaman, Avrupa'da, dünyada,  olimpiyatta çıkabilecek veya çıkmayacak başarı uykularımı kaçırıyor. Çünkü hedef,  beklentiler büyük dedi.

Yerlikaya, güreşi diğer branşlardan ayıran farklı özellikler bulunduğunu  vurgulayarak şunları söyledi:  Güreş herhangi bir branş değil, biz özel bir camiayız. Bunu kabul etmek  lazım. Bizi farklılaştıran erler meydanı, yiğitler meydanıdır. Her camiada  yenilmek, elenmek tabiri herkes tarafından kabul görebilir ama erler meydanında  yıkılmak kabul görmez. Olimpiyatlarda Rıza Kayaalp kardeşimiz bronz madalya aldı,  milletimizin gururu, onuru oldu. Burada Türkiye tarihi başarılara imza attı ama  toplumda bir rahatsızlık, huzursuzluk vardı. 5 madalya nedeniyle tatminsizlik  vardı. Onun tek nedeni güreşte çıkmayan altın madalyaydı. Bu nedenle toplumun her  kesiminin büyük bir beklentisi var. İşte bizim geceleri uykumuzu kaçıran odur.

Başarıya tüm camia olarak birlik ve beraberlik içinde yürüyeceklerini  bildiren Yerlikaya, kimsenin bu birlik ve beraberliği bölmesine izin vermemeleri  gerektiğini vurguladı. Hatalarımız olabilir. Biz de insanınız. Hatamız olmasa peygamber  doğardık diyen Yerlikaya, şöyle devam etti:

Ne olursa olsun birbirimizin yüzüne söyleyemediğimizi arkasından  konuşmayalım. Kucaklayalım, beraber olalım. İstişare edelim, bilgi alışverişinde  olalım. Birbirimizi uyarmaktan çekinmeyelim. Ben hatadan dönerim. Birlikten güç  doğar. İstişarede bereket vardır. Gönül köprüsüyle kurulan köprüler asla  yıkılmaz. Başarı için el ele, gönül gönüle verelim ve Türk güreşini eski  günlerine döndürelim.

Yerlikaya, toplantının düzenlenmesinde emeği geçenlere teşekkür ederek  sözlerini tamamladı. Hamza Yerlikaya'nın konuşmasının ardından katılımcılar birlikte hatıra  fotoğrafı çektirdi.