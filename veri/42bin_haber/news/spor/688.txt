İstanbul Avrasya Maratonu'nu bekliyor
11 Kasım'da koşulacak 34. Vodafone İstanbul Avrasya Maratonu öncesi İstanbul Kongre Merkezi'nde bilgilendirme toplantısı yapıldı.Bu yıl 34. kez gerçekleştirilecek ve Vodafone'un sponsor olmasıyla Vodafone İstanbul Avrasya Maratonu ismini alan organizasyona, 88 ülkeden yaklaşık 13 bin atletin yanı sıra, halk yürüyüşüne yaklaşık 100 bin kişinin katılması bekleniyor.

Organizasyon kapsamında halk yürüyüşünün yanı sıra, maratonda 3 ayrı kategoride atletler madalya kovalayacak. Toplam 1 milyon dolar para ödülünün dağıtılacağı 34. Vodafone İstanbul Avrasya Maratonu'nda 8, 15 ve 42 kilometre olmak üzere 3 farklı kategoride yarışlar yapılacak.

-İlk kez altın kategoride koşulacak-

34. Vodafone İstanbul Avrasya Maratonu, bu yıl ilk kez altın kategoride koşulacak.

Tarihte kıtalararası koşulan ilk ve tek yarış olma özelliğine sahip organizasyonun 42 kilometre 195 metrelik maraton koşusu, geçen yıl Uluslararası Atletizm Federasyon Birliği (IAFF) tarafından Altın Kategori unvanına layık görülmüştü. Maraton, böylece Avrupa'nın en iyi 7, dünyanın ise en iyi 17 yarışlarından biri olmaya hak kazanmıştı.

-Maratonda birincilere 50'şer bin dolar ödül verilecek-

Yarışta maraton koşusunda birinci olacak kadın ve erkek atletlere 50'şer bin dolar para ödülü verilecek. İkinci gelecek atletlere 25'er bin dolar para ödülü verileceği, üçüncülerin 15'er, dördüncülerin 10'ar, beşincilerin de 8'er bin dolar para ödülü kazanacağı bildirildi.

Bu arada, hem android, hem iOS cihazlar için hazırlanan VMaraton uygulaması ile İstanbullular, 34. Vodafone İstanbul Avrasya Maratonu ile ilgili ihtiyaç duyabilecekleri tüm bilgilere daha kolay bir şekilde ulaşabilecek. Maraton günü başlangıç ve bitiş noktalarında yer alacak eğlence alanlarında DJ eşliğinde müzik yayını, maraton özel programları, fotoğraf çekim aktiviteleri ile hem profesyonel koşucuların, hem de halk yürüyüşüne katılanların eğlenceli anlar yaşamaları sağlanacak.

-Maraton parkuru-

Maraton koşusu, Boğaziçi Köprüsü'nün gişelerinin yaklaşık 300 metre gerisinden başlayacak. Atletler köprüyü geçtikten sonra Beşiktaş sapağından ayrılarak, Barbaros Bulvarı'ndan Beşiktaş'a inip, sahil yolundan Karaköy'e koşacaklar.

Galata Köprüsü'nden sonra Eyüp'e yönelecek maratoncular, Feshane'nin ardından dönüş yaparak Unkapanı üzerinden Yenikapı'ya gelecekler. Bakırköy'den yapılan dönüşle sahilden Gülhane Parkı'na kadar uzanan parkur, parkın içinden geçerek Sultanahmet'e çıkacak. Maratonun varış çizgisi, Roma, Bizans ve Osmanlı İmparatorluklarının toplantı ve spor merkezi olan At Meydanı'nda, Sultanahmet Camisi'nin giriş kapısı ile Mısır Dikilitaş'ın arası olarak belirlendi.

-Diğer parkurlar-

Organizasyon kapsamındaki 15 kilometrelik koşu, yine Boğaziçi Köprüsü'nde gişelerin yaklaşık 300 metre gerisinden başlayıp maratonun bittiği yerde tamamlanacak.

8 kilometrelik yarış ise maraton koşusunun hemen ardından başlayıp, Tophane'de son bulacak.

Halk yürüyüşü de Anadolu yakasında Altunizade Köprüsü'nün altında başlayacak. Bu yürüşe katılacaklar, Boğaziçi Köprüsü'nü geçtikten sonra Beşiktaş sapağından ayrılarak, Barbaros Bulvarı'ndan Beşiktaş'a inip, sahil yolunu izleyerek BJK İnönü Stadı'nın önünde yürüyüşü bitirecekler.

Öte yandan, 8, 15 ve 42 kilometrelik yarışlar saat 09.00'da, halk yürüyüşü ise saat 09.30'da başlayacak.

Diğer yandan, yarışlar sırasında parkurlar trafiğe kapatılacak.