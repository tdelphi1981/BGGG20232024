Sow ve Stoch "Yılın Golü" için yarışacak
Uluslararası Futbol Federasyonları Birliği'nin (FIFA) düzenlediği ve en iyi gole verilen Puskas Ödülü'nün bu yılki adayları arasında Fenerbahçe'den Moussa Sow ve Miroslav Stoch da yer aldı. 
FIFA tarafından efsanevi Macar futbolcu Ferenc Puskas'ın anısına 2009'dan beri düzenlenen "En iyi gol" ödülünün adayları arasında Fenerbahçe'den Senegalli Moussa Sow ve Slovak Miroslav Stoch da yer aldı. Sow, 17 Mart'ta Şükrü Saracoğlu'nda oynanan Galatasaray maçında attığı rövaşata, Stoch da 3 Mart'ta Gençlerbirliği'ne karşı ceza yayının dışından köşe vuruşundan yapılan ortaya gelişine attığı vole golüyle Puskas Ödülü için yarışacak.

FIFA'nın resmi internet sayfası üzerinden yapılan oylamada, Sow ve Stoch'un yanı sıra Arjantinli Lionel Messi, Brezilyalı Neymar, Ganalı Agyemang Badu, Fransız Hatem Ben Arfa ve Eric Hassli, Kolombiyalı Radamel Falcao, Meksikalı Olivia Jimenez ve Bolivyalı Gaston Mealla da adaylar arasında bulunuyor.

2010 yılında Hamit Altıntop'un milli formayla Kazakistan'a attığı golle kazandığı ödülü, 2009 yılında Cristiano Ronaldo, 2011'de ise Neymar aldı.