Efsanelerin takımında iflas tehlikesi
Türk futboluna çok sayıda önemli oyuncu yetiştiren Spor Toto 2. Lig Kırmızı Grup ekiplerinden Sakaryaspor, eski futbolcusu Yunus Akman'ın 80 bin liralık alacağı için açtığı dava nedeniyle iflas tehlikesi yaşıyor.
Aykut Kocaman, Oğuz Çetin, Hakan Şükür, Bülent Uygun ve Mustafa Pektemek gibi yıldız futbolcuların yetiştiği Sakaryaspor, tarih olma tehlikesiyle karşı karşıya. Eski futbolcusu Yunus Akman'ın 80 bin liralık alacağı için iflas talebiyle dava açması nedeniyle Sakarya 4. Asliye Hukuk Mahkemesi, 1 haftalık 'depo kararı' almıştı.

Yeşil siyahlı ekip, yarına kadar bu parayı ödeyemediği taktirde mahkeme, diğer alacaklıların talebine göre iflas kararı alabilecek.

İflas kararının çıkması halinde mahkeme, icra daireleri memurlarından oluşan bir iflas masası heyeti atayacak. Heyet, Sakaryaspor AŞ'nin borçlarını ve sahip olduğu malları belirleyecek. Bunun ardından Sakaryaspor AŞ'ye ait tüm mal varlıkları satılabilecek ve borçların ödenmesine harcanacak.

Buna rağmen borçlar bitirilemediği taktirde de 'Sakaryaspor AŞ borçlarını ödemekten acizdir' kararı alınacak ve şirket kapanacak. Şirketin kapanmasıyla da takımın liglerde mücadele etme şansı ortadan kalkacak.

Sakaryaspor Kulübü Avukatı Batuhan Severcan, AA muhabirine yaptığı açıklamada, kulübün bu borcu ödeyecek durumda olmadığını savundu.

'Kulübün parayı ödeyecek maddi gücü yok' diyen Severcan, 'Bu parayı yatırabilecek kimse yok şu anda. İşte itiraz süresi de başlayacak. Mahkemenin kararını bekleyeceğiz. Bunun dışında yapılacak bir şey yok' şeklinde konuştu.