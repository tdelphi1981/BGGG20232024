Aybaba'dan eski Fenerliye veto!
İsmail Köybaşı'nın sakatlığı sonrası Beşiktaş'a Fener'in eski futbolcusu önerildi. Ancak Samet Aybaba bu isim için olumsuz görüş belirtti.
Sol bekte yaşanan sıkıntıyı aşmak için İsmail Köybaşı'nın yeşil sahalara dönmesini bekleyen Beşiktaş'ta, bu futbolcunun ikinci kez sakatlanması şok etkisi yarattı. Bu mevkiye takviye yapmak için harekete geçen siyah-beyazlılara Fenerbahçe'nin eski futbolcusu Ziegler önerildi. Ancak teknik direktör Samet Aybaba'dan İsviçreli yıldıza veto geldi. Aybaba, "Son gelişmelerin ardından sol beke transfere ihtiyacımız var. Ama hakkımızı yabancıdan yana kullanamayız. Kontenjan ortada, kimi keseceğiz. Elimizde Emre Özkan var. Eğer birisini alacaksak bu yerli oyuncu olmalı. Burada da açmaz yaşayabiliriz. Çünkü Ocak ayında transfer zordur. İsteyebileceğimiz çoğu futbolcunun sözleşmesi sürüyor. Ayrıca ekonomik sıkıntı da önemli" dedi.

Beşiktaş, eğer bir yabancı transferi yapılacaksa, bu hakkını forvet mevkii için kullanmak istiyor. Sezon başında listesinde Nene, Zarate, Webo ve Chamakh gibi isimleri bulunduran siyah beyazlılarda, görüşmeler ve arayışlar devam ediyor.