Sivasspor, ligde 4 maçtır galibiyete hasret
Spor Toto Süper Lig'in 10. haftasında deplasmanda Orduspor'a 2-0 yenilen Sivasspor'un galibiyet hasreti, 4 maça çıktı.Ligde en son 6. haftada Beşiktaş'ı deplasmanda 1-0 yenen kırmızı-beyazlılar, bu maçın ardından bugüne dek geçen 35 günde ligde yaptığı 4 maçta galibiyet sevinci yaşayamadı.

Beşiktaş galibiyetinin ardından evinde Bursaspor ile 2-2 berabere kalan kırmızı-beyazlılar, ardından deplasmanda Medical Park Antalyaspor'a 4-2, seyircisi önünde Akhisar Belediyespor'a 2-1 ve son olarak da Orduspor'a deplasmanda 2-0 kaybetti. Son 4 maçta kalesinde 10 gol gören Sivasspor, bu periyotta rakip fileleri ise 5 kez havalandırdı.

Ligde 3 maçtır kazanamayan Sivasspor, 11. haftada Eskişehirspor'u konuk edecek.

Orduspor'a Süper Lig'de ilk kez yenildi

Orduspor ile Süper Lig'deki 3. randevusuna çıkan Sivasspor, rakibine karşı ligdeki ilk yenilgisini aldı. Ordu temsilcisini geçen sezon deplasmanda 2-1 mağlup eden Sivasspor, sezonun ikinci yarısında ise Sivas'ta rakibiyle 1-1 berabere kalmıştı.

Sivasspor'un 10 maçlık karnesi

Ligde bu sezon yaptığı 10 maçın 3'ünden galibiyetle, 3'ünden beraberlikle, 4'ünden ise mağlubiyetle ayrılan Sivasspor, rakip fileleri 11 kez havalandırırken, kalesinde 14 gol gördü.
Deplasmanda Gaziantepspor ve Beşiktaş'ı 1-0'lık skorlarla mağlup eden Sivasspor, Trabzonspor'a, Medical Park Antalyaspor'a ve Orduspor'a yenildi. İç sahada ise Kasımpaşa'yı 1-0 mağlup eden kırmızı-beyazlılar, Fenerbahçe, Mersin İdmanyurdu ve Bursaspor ile berabere kaldı, Akhisar Belediyespor'a mağlup oldu.