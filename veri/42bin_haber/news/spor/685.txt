Batuhan yine kesik yedi!
Beşiktaş'ta Ofspor karşısında forma bulmasının ardından Mersin İdman Yurdu maçında Samet Aybaba tarafından kadroya alınmayan Batuhan Karadeniz'in durumunda bir değişiklik olmadı.
 
 Siyah Beyazlı ekibin yaz transfer döneminde Eskişehirspor'dan bir yıllığına kiraladığı Batuhan Karadeniz Spor Toto Süper Lig'in 11. haftasındaki Bursaspor maçı kadrosuna dahil edilmedi.
 Ligtv'nin servis ettiği habere göre; Beşiktaş Teknik Direktörü Samet Aybaba'nın Bursaspor maçı için 18 kişilik kadroya Batuhan Karadeniz'i dahil etmediği belirtilirken tecrübeli teknik adam geçtiğimiz günlerde Batuhan'ın durumunu değerlendireceği ve ilerleyen maçlarda kadroya tekrar alınabileceği söylemişti.
 Samet Aybaba devre arası transfer dönemi için iki forvet oyuncusu transfer edeceklerini söylerken bu açıklama ve Batuhan'ı ikinci kez kadroya dahil etmemesi oyuncu ile Beşiktaş'ın devre arasında yollarını ayıracağı iddialarını güçlendirecek nitelikte.