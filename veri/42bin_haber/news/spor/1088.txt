Beşiktaş çok rahat!
Beko Basketbol Ligi'nde Beşiktaş, Royal Halı Gaziantep Büyükşehir Belediyespor'u 83-69 yendi.
Karşılaşma karşılıklı basketlerle başladı ve ilk 5 dakikayı ev sahibi Beşiktaş 9-8 önde geçti. Bu dakikadan sonra oyun kontrolünü eline alan siyah-beyazlılar, Jerrells'ın etkili oyunuyla ilk çeyreği 21-14 öne tamamladı.

İkinci çeyreğe hücumda iyi başlayan Royal Halı Gaziantep Büyükşehir Belediyespor'un alan savunması karşısında sayı üretmekte zorlanmayan Beşiktaş, bir ara farkı 10 sayıya çıkardı ve 15. dakikayı 38-31 önde bitirdi. İlk yarının kalan süresinde konuk ekip daha etkili oynayarak aradaki farkı 3'e indirdi ve soyunma odasına Beşiktaş'ın 45-42'lik üstünlüğüyle gidildi.

Üçüncü çeyreğe Beşiktaş hızlı başladı. Savunma sertliğini artırıp rakibine ilk 3 dakika sayı şansı vermeyen Beşiktaş, 8-0'lık seri yakaladı ve 23. dakikayı 11 sayı farkla üstün geçti: 53-42. Konuk ekip, aldığı moladan sonra oyuna iyi dönmesine rağmen, rakibinin hücumdaki etkinliğine engel olamadı ve Beşiktaş son çeyreğe 64-58 üstün girdi.

Son periyota Cevher Özer ve Markota'nın 3 sayı çizgisinin gerisinden bulduğu sayılarla 9-0'lık seri yakalayarak başlayan Beşiktaş, 33. dakikada farkı 15 sayıya (73-58) kadar çıkardı. Bu dakikadan sonra konuk ekip Royal Halı Gaziantep Büyükşehir Belediyespor oyuna tutunmaya çalıştıysa da Beşiktaş aradaki farkı korudu ve karşılaşmadan 83-69 galip ayrıldı.

Beşiktaş, Royal Halı Gaziantep Büyükşehir Belediyesspor'u 14 sayı farkla yenip, 3. galibiyetini alırken, bu sezon ligde kendi sahasında oynadığı 3. maçını da kazandı. Royal Halı Gaziantep Büyükşehir Belediyespor ise 5. maçında 4. mağlubiyetini aldı.

Karşılaşmanın en skorer ismi konuk ekipten 19 sayı atan Rhodes oldu. Ayrıca, Swann'ın bulduğu 10 sayı mağlubiyete engel olamadı. Beşiktaş takımında ise 4 oyuncu çift hanelere ulaştı. Christopher 15, Barış Hersek 13, Vidmar 12 ve Jerrells 11 sayı kaydederek, takımlarının galibiyetinde pay sahibi oldu.