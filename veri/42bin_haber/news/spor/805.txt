"Kim daha çok kupa kazandı"
Real Madrid'in yıldız ismi Cristiano Ronaldo, bir kez daha Altın Top Ödülü'nün kendisine verilmesi gerektiğini söyledi 
 Cristiano Ronaldo, Altın Top Ödülü’nü artık Lionel Messi'nin elinden almak istiyor. Messi geçen sezon 70 gol atmasına karşın kendisinin Real'i La Liga'da şampiyonluğa taşıdığını hatırlatan Ronaldo, bu prestijli ödülü en az Messi kadar hakettiği görüşünde. Ancak Ronaldo, sahadaki imajının sportif başarısının önüne geçebileceği endişesi içinde. Birçok kişinin kendisini burnu büyük biri olarak gördüğünü kabul eden Portekizli futbolcu; "İnsanlar bana kendini beğenmiş diyor. Ancak onlar gerçek Cristiano'yu tanımıyor. Sahadaki davranışlarımın tek nedeni kazanmak için çok ciddi olmam. Çünkü kaybetmeye tahammül edemiyorum" dedi.
 
 Altın Top Ödülü’nün kendisi için çok önemli olduğunu vurgulayan Ronaldo, Messi ile arasındaki çekişme hakkında ise; "Leo ile beni karşılaştıracak olursanız; geçen sezon kim daha çok kupa kazandı. Kim daha iyi oynadı. En önemli kupaları kim topladı. Kazanmayı kesinlikle hakettiğimi söyleyemem. Ancak sanırım iyi bir pozisyondayım" ifadelerini kullandı. 
 
 NTV Spor