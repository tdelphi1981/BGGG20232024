"Hasrete son vereceğiz"
Denizli Belediyespor Teknik Direktörü Selahattin Dervent, Adanaspor maçını kazanarak galibiyet hasretine son vermek istediklerini söyledi.Selahattin Dervent gazetecilere yaptığı açıklamada, Adanaspor maçının çok zorlu geçeceğini, kazanmak için ellerinden geleni yapacaklarını ifade etti.

Göreve geldiğinden bu yana takımda olumlu gelişmelerin yaşandığını dile getiren Dervent, şöyle konuştu: Süreklilik ve istikrar adına Adanaspor maçı bizim için çok önemli. Adanaspor ligin iyi takımlarından biri. Bu maça iyi hazırlanıyoruz. Bu hafta daha iyi çalışmamız ve konsantre olmamız gerekiyor. Oyuncularımın bunu yapacağına inanıyorum. Galibiyet için oynayacağız. Bunu başaracak gücümüz var. Adanaspor maçını kazanarak galibiyet hasretine son vereceğiz.

Dervent, Adanaspor maçında Denizlispor'u seven ve kendisini Denizlili gören herkesi maça davet etti.