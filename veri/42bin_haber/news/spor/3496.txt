Emre Belözoğlu'ndan 'Kocaman' açıklaması
Atletico Madrid'de forma giyen milli oyuncu Emre Belözoğlu, Fenerbahçe Sportif Direktörü ve Teknik Sorumlusu Aykut Kocaman'ın vermiş olduğu kararlara saygı duyulması gerektiğini söyledi.
Sezon başında Fenerbahçe'den Aykut Kocaman ile anlaşamadığı için ayrılan ve İspanya'nın Atletico Madrid takımına transfer olan milli oyuncu Emre Belözoğlu, Halkalı'da faaliyet gösteren Anafen öğrencileri ile bir araya geldi. Burada çocukların sorularını cevaplayan Belözoğlu, Fenerbahçeli oyuncu Raul Meireles'in almış olduğu ceza için olayla ilgili görüntüleri izlemediğini ama Türkiye Futbol Federasyonu'nun cezayı ayrıntılı bir şekilde inceleme yapmadan karar verdiğini ifade etti.

Şampiyonlar Ligi ve UEFA Avrupa Ligi'nde 2. tura yükselen Galatasaray ve Fenerbahçe'nin Schalke 04 ve BATE Borisov takımlarıyla eşleşmelerini ve tur şanslarını da değerlendiren Emre Belözoğlu, "Hem Galatasaray'ın hem de Fenerbahçe'nin 2. turdaki rakipleri güçlü ve onları zor maçlar bekliyor. Zaten Avrupa'da 2. tura geçildiği için rakiplerin hepsi zor, bundan sonra da kolay rakip kalmadığını herkez biliyor." dedi.

Kardemir Karabükspor'a kendi sahasında 3 - 1 yenildikten sonra istifa eden Fenerbahçe Sportif Direktörü ve Teknik Sorumlusu Aykut Kocaman'ın daha sonra kararından vazgeçip görevinin başına dönmesi hakkında ise Belözoğlu, "Aykut Kocaman'ın vermiş olduğu istifa kararına da baskılar sonucu vazgeçip takımın başına dönme kararına da saygı duyulmalıdır." dedi.

İspanya'da mutlu olduğunu ve ailesi ile daha fazla vakit geçirdiğini kaydeden başarılı oyuncu, daha sonra çocuklarla hatıra fotoğrafı çektirip imza dağıttı.