Ziegler açıkladı: Galatasaray ve Beşiktaş...
Fenerbahçe'nin İtalya'nın Juventus kulübünden sezon sonuna kadar kiraladığı İsviçreli futbolcu Reto Ziegler, 'Benim her zaman ruhum ve kalbim Fenerbahçe'deydi. Yuvama döndüğüm için mutluyum' dedi.
Liv Hospital'daki sağlık kontrolünün ardından düzenlenen basın toplantısında konuşan Ziegler, sarı-lacivertli takıma dönmesini sağlayan Fenerbahçe Kulübü Başkanı Aziz Yıldırım ve teknik direktör Aykut Kocaman'a teşekkür ederek, şunları söyledi:

'Çok açık ve dürüst şekilde bir şey söyleyeceğim. Benim her zaman ruhum ve kalbim Fenerbahçe'deydi. Yuvama döndüğüm için mutluyum. Ruhum ve kalbim Fenerbahçe'de kalmıştı. Önümüzde ciddi bir süreç var ve 3 kulvarda da başarıya ulaşmak için çok kaliteli bir kadroya sahibiz. Bu kaliteli kadroya benle birlikte Emre ve Webo da dahil oldu. Bütün bu takviyelerle daha güçlü bir Fenerbahçe olacak.'

-'Galatasaray ve Beşiktaş benimle ilgilendi'-
Transfer dönemlerinde adı Galatasaray ve Beşiktaş'la da anılan Ziegler, iki kulübün de kendisiyle ilgilendiğini, ancak somut bir gelişme yaşanmadığını kaydetti.

İsviçreli futbolcu, 'Galatasaray ve Beşiktaş benimle ilgilendi. Temasa geçtik ama somut bir şey olmadı. Ben profesyonel bir futbolcuyum, gerçekten somut bir şey olsaydı ne olurdu bilemiyorum. Fenerbahçe'ye döndüğüm için mutluyum. Uzun yıllar bu forma altında oynamak istiyorum' diye konuştu.

Geçen sezon şampiyonluğu kıl payı kaçırdıklarını ve bu sene mutlu sona ulaşmak istediklerini aktaran İsviçreli oyuncu, 'Bu sene rakibimize ve yaptıkları transferlere saygı duyuyoruz. Çok fazla rakibimizle de ilgilenmek istemiyorum. Çünkü, bizim çok ciddi bir kadromuz var. Geçen sezon sonuna kadar gösterdiğimiz azmi göstererek sonuna kadar şampiyonluk yarışını kovalayacağız' ifadelerini kullandı.

-'Hocamız en doğru kararı verir'-
Takım içinde kendisiyle aynı pozisyonda oynayan Hasan Ali Kaldırım ile gireceği forma rekabetine de değinen Ziegler, 'Rusya'da Lokomotiv Moskova takımıyla çok sert bir hazırlık kampı geçirdim. 27 yaşındayım ve kariyerimin en verimli dönemindeyim. Bütün futbolcular Fenerbahçe'nin başarısı için mücadele ediyor. Hocamız takım için en doğru karar hangisiyse onu verecek. Takıma yararlı olmak için gerekli gayreti göstermeye çalışacağım' şeklinde konuştu.

İsviçreli futbolcu, son olarak sarı-lacivertli taraftara da mesaj göndererek, 'Taraftarımızı çok özledim. Pazar günü Sivasspor maçında taraftarlarımızla karşılaşacağım için çok heyecanlıyım. Taraftarımızın desteğini her zaman yanımızda görmek istiyoruz. Büyük Fenerbahçe taraftarı takımın yanında olursa başarılı oluruz. Onlar stadı doldurursa şampiyon olabiliriz. Forma numarası olarak 33'ü seçtim. Çünkü 3 numaralı rakam uğurlu benim için. Şu an 3 numara dolu olduğu için 33 numaralı formayı giyeceğim' diyerek sözlerini tamamladı.