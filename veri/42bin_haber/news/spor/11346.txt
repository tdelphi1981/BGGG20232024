Beşiktaş'ta geri dönüş başladı
Spor Toto Süper Lig'in 26'ncı haftasında 16 Mart Cumartesi günü Kasımpaşa ile karşılaşacak olan Beşiktaş'ta teknik direktör Samet Aybaba'nın, sakatlıkları düzelen Fernandes ve Mustafa Pektemek'i mücadelenin 18 kişilik kadrosuna dahil edeceği öğrenildi.
FERNANDES KASIMPAŞA MAÇININ KADROSUNDA YER ALACAK

Siyah Beyazlı takımın bir önceki hafta oynadığı Trabzonspor maçında sakatlanan Fernandes'in yaklaşık 3 hafta sahalardan uzak kalacağı açıklanmıştı. Portekizli oyuncunun tedavisinin beklenenden daha kısa sürede tamamlandığı ve Kasımpaşa maçında oynayabilecek duruma geldiği kaydedildi. Fernandes'in mücadeleye ilk 11'de başlayıp başlayamayacağı yarın akşam yapılacak son antrenmanın ardından netleşecek.

MUSTAFA PEKTEMEK 7 AYIN ARDINDA YENİDEN FORMASINA KAVUŞUYOR

Ayrıca ligin ikinci haftasında 26 Ağustos 2012 tarihinde Galatasaray ile oynanan derbi maçında sakatlanan ve uzun bir tedavi süreci geçiren Mustafa Pektemek'in de tedavisi tamamlanma aşamasına gelmişti. Mustafa yaklaşık 7 aylık aranın ardından 2 gün önce Pendikspor ile yapılan hazırlık maçında Siyah Beyazlı formayı giymişti. Aybaba'nın Mustafa'yı da Kasımpaşa maçının 18 kişilik kadrosuna dahil edeceği belirtildi.

Öte yandan sakatlığı düzelen Almeida'nın da Kasımpaşa maçının kadrosunda yer alması bekleniyor.