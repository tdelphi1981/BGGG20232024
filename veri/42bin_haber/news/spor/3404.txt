"Tekliflerle hiç ilgilenmiyorum"
Borussia Dortmund'un 22 yaşındaki Türk oyuncusu İlkay Gündoğan, 2015 yılına kadar kontratının bulunduğunu belirterek, ''Borussia Dortmund'da çok mutluyum. Şu an tekliflerle hiç ilgilenmiyorum'' dedi 
 Borussia Dortmund'un 22 yaşındaki Türk oyuncusu İlkay Gündoğan, 2015 yılına kadar kontratının bulunduğunu belirterek, ''Borussia Dortmund'da çok mutluyum. Şu an tekliflerle hiç ilgilenmiyorum'' dedi.
 
 Almanya Bundesliga'da geçen sezonun şampiyonu Borussia Dortmund'un başarılı orta saha oyuncusu Gündoğan, lige verilen arada, menajerliğini yapan babası İrfan Gündoğan ile memleketi Dursunbey'e geldi. Dursunbeyspor Kulübü Altyapı Antrenörü Ali Kemal İnal ile yemekte buluşan Gündoğan, dedeleri ile anneannesi ve babaannesinin Dursunbey'de yaşadığını, onlarla hasret gidermeye geldiğini söyledi.
 
 Yaklaşık dört yıl sonra ancak gelebildiğini dile getiren Gündoğan, bu süre içinde hayatında önemli değişiklikler olduğunu anlattı. Gündoğan, 18 yaşında profesyonelliğe adım attığını aktararak, ''Çalışmalarım her zaman kendimi geliştirmek yönünde olmuştur. Transfer işlemleri ile menajerim ve aynı zamanda babam İrfan Gündoğan ilgileniyor. Borussia Dortmund gibi büyük bir kulüpte top oynamak gurur verici. Bu yıl benim için çok şanslı bir yıl oldu. Hem şampiyon olduk hem kupayı kazandık. Aynı zamanda Almanya Milli Takım kadrosuna dahil oldum. Bir iki yıl benim için çok güzel geçti. 3 yaşından bu güne futbol oynuyorum ve hedeflediğim yerlere adım adım geliyorum. Ailem, beni 3 yaşındayken futbol okuluna yazdırmasıyla başladım ve bugüne kadar hep çok istekli oldum'' şeklinde devam etti.
 
 Ailesinin destekleriyle bugüne geldiğini ve son alarak Borussia Dortmund'la anlaştığını vurgulayan Gündoğan, ''2015 yılına kadar kontratım var. Borussia Dortmund'da çok mutluyum. Şu an tekliflerle hiç ilgilenmiyorum. Sahada performansımı iyi sergileyebilmek adına çalışmalarımı aksatmadan sürdürüyorum'' dedi.
 
 "TÜRK TAKIMLARININ BAŞARISI BENİ GURURLANDIRIYOR"
 
 Türk futbolunu elinden geldiğince takip etmeye çalıştığını anlatan Gündoğan, ''Türk futbol takımlarının Avrupa maçlarını yakından takip ediyorum. Her galibiyet beni de sevindiriyor. Galatasaray, Fenerbahçe ve Beşiktaş, Avrupa'da yakından tanınıyor. Türk kulüplerinin adını duyurması beni gururlandırıyor'' diye konuştu.
 
 Dursunbey Spor Kulübü'nün sporda gençlere sahip çıktığını görmekten mutluluk duyduğunu belirten Gündoğan, ''Başkanına teşekkür ediyorum. İlçedeki halı sahada Dursunbeyspor Kulübü futbolcularından bazılarını izleme şansım oldu. Çok başarılı gençler var. Ben de Dursunbeyspor Kulübünün ilerleyebilmesi adına elimden gelen yardımı yapmaya hazırım'' ifadelerini kullandı.