Türkiye-Macaristan maçının biletleri satışa çıktı
A Milli Futbol Takımımızın, 26 Mart 2013 Salı günü Macaristan Milli Takımı ile Fenerbahçe Şükrü Saracoğlu Stadı'nda oynayacağı 2014 FIFA Dünya Kupası Avrupa Elemeleri D Grubu maçının biletleri tff.org'da satışa çıktı.
Biletler 7 - 21 Mart tarihleri arasında sadece "www.tff.org" adresinden satılacak ve sporseverlere Sürat Kargo tarafından ücretsiz ulaştırılacak.

Şükrü Saraçoğlu Stadı'nda saat 20.30'da başlayacak Türkiye-Macaristan milli maçının bilet fiyatları 1. kategori 50, 2. kategori 30, 3. kategori de 20 TL olarak belirlendi.

19-26 Mart tarihleri arasında ise FB Şükrü Saraçoğlu gişelerinden biletlerin satışına başlanacak. Gişeler, 10.00-17.00 saatleri arası açık olacak.

MİLLİ TAKIM FORMASI DA SATILACAK

2014 FIFA Dünya Kupası yolunda büyük önem taşıyan Türkiye-Macaristan karşılaşması öncesinde Türkiye Futbol Federasyonu ve Nike işbirliğiyle "www.tff.org" üzerinden Milli Takım forması satışlarına da başlandı. 69 TL'den Milli Takım formalarını alan futbolseverler de ücretsiz kargo fırsatından yararlanacak.

ENGELLİ TARAFTARLARIMIZ İÇİN BİLET DAĞITIMI

A Milli Takımımızın, Macaristan ile 26 Mart Salı günü Fenerbahçe Şükrü Saracoğlu Stadı'nda oynayacağı karşılaşmayı seyredecek Engelli ve Gazi futbolseverlerimiz için bilet dağıtımı, maçtan bir gün önce (25 Mart 2013 Pazartesi) saat 14.00'ten itibaren stadın yanında yer alan TFF Bilet Gişesi'nden yapılacak.

Bilet alacak olan futbolseverlerimizin yanlarında bulundurmaları gereken evraklar şu şekilde:

Engelli seyircilerimiz ile gazilerimizin, kimlik kartı fotokopilerini (Engelli seyircilerimiz, Aile ve Sosyal Politikalar Bakanlığı'ndan; gazilerimiz ise, Emekli Sandığı'ndan aldıkları kimlik kartının fotokopisini, varsa refakatçiler de kendi kimlik fotokopilerini) yanlarında bulundurmaları gerekiyor.

Yürümekte ve ayakta durmakta zorluk çeken engelli futbolseverlerimizin biletlerini ise, refakatçileri, kimlik fotokopilerini gişe yetkilisine ibra ederek alabilecek.

Müsabaka günü stada girişlerde bilet kontrolü ile birlikte kimlik kontrolü de yapılacağından, müsabaka öncesi alınan bu biletler, kimlik bilgilerini yazdıran engelli ve refakatçileri ile gazilerimizin dışında başka kişiler tarafından kullanılamayacak.

Biletsiz olan futbolseverler, kesinlikle müsabakaya alınmayacak. Engelli ve Gazilerimiz için stadyum kapasitesinin yüzde 0,5'i olan 250 kişilik kontenjanımız mevcut olup, siz değerli taraftarlarımızın göstereceği anlayış ve duyarlılığa şimdiden teşekkür ederiz.