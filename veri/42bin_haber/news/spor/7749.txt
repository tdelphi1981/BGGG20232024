Fener'de revizyon!
 
 Fenerbahçe'de üst üste alınan kötü sonuçlar Teknik Direktör Aykut Kocaman'ın revizyon kararı almasına neden oldu. Kocaman, Kadıköy'de Elazığspor ve Sivasspor maçlarında kaybedilen 5 puanın ardından Mersin İdman Yurdu maçında kadroda önemli değişikliklere hazırlanıyor.
  
 Fenerbahçe'yi üç zorlu deplasmandan oluşan bir hafta bekliyor.
  
 Mersin İdman Yurdu deplasmanının ardından Avrupa Ligi'nde Bate Borisov ile Belarus'ta karşılaşacak olan Fenerbahçe, Avrupa dönüşü de Trabzon’a gidecek.
  
 Bu kritik deplasman maçları öncesinde sarı lacivertlilerde Afrika Uluslar Kupası’nda bulunan Joseph Yobo ve tedavisi devam eden Sezer Öztürk dışında eksik oyuncu bulunmuyor. Kocaman'ın son haftalarda formsuz olan Volkan Demirel ile karşılaşma öncesi bir görüşme yapıp son kararını vermesi bekleniyor.
  
 Sarı lacivertli ekibin alt yapısından yetişen ve şans bulduğu maçlarda güven veren Mert Günok, hocasının kararını dört gözle bekliyor.
  
 Yobo'nun yokluğunda Sivasspor karşısında savunmayı Bekir-Egemen ikilisinden kuran Kocaman'ın bu bölgenin bir diğer alternatifi Serdar Kesimal'e de şans vermesi muhtemel gözüküyor. Kupa karşılaşmalarında başarılı bir grafik çizen Serdar, 11'deki yerini sağlamlaştırma hedefinde.
  
 Sol kanatta Sivasspor karşısında Reto Ziegler'i oynatan Kocaman'ın milli maçta 11'de şans bulup morallenen Hasan Ali Kaldırım'ı yeniden kadroya dahil etmesi beklenirken hücumun solunda yine Moussa Sow'a forma verilecek.
  
 Aykut kocaman'ın orta sahada Cristian'ı kulübeye çekerek orta sahayı Mehmet Topal-Meireles-Emre üçlüsüne emanet edeceği gelen bilgiler arasında. Son haftaların sarı lacivertliler adına en formsuz ismi olan Kuyt'ın yerine ise sarı lacivertlilerin şampiyon olduğu 2010-2011 sezonunda Gökhan Gönül ile iyi bir ikili oluşturan ama bu sezon yaşadığı sakatlık sonrası yavaş yavaş form tutan Mehmet Topuz yeniden ilk 11'e dönecek. Kocaman'ın ilk karşılaşmasında gol bulan ve çok beğendiği Webo, Mersin İdman Yurdu karşısında da formasını sağlama aldı. 
 
 NTV Spor