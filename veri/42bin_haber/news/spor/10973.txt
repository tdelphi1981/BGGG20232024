Paris-Nice'ta Richie Porte'un zaferi
Paris-Nice Bisiklet Turu'nu, Sky Takımı'nın Avustralyalı bisikletçisi Richie Porte kazandı. 
Fransa'da düzenlenen Paris-Nice Bisiklet Turu'nun yedinci ve son günü zamana karşı etabıyla tamamlandı. Nice ile Col d'Eze arasında koşulan 9,6 kilometrelik etap öncesi Garmin-Sharp takımından ABD'li Andrew Talansky'nin 22 saniye önünde genel klasmanda lider konumda bulunan Avustralyalı Richie Porte, domine ettiği etabı 19:16 dakikalık zamanıyla birinci bitirdi.

Böyelece 28 yaşındaki Porte, toplamdaki 29:59:47 saatlik derecesiyle kariyerinin ilk Paris-Nice Turu zaferine ulaştı ve turu kazanan ilk Avustralyalı bisikletçi oldu.

Genel klasmanda ikinciliği Porte'nin 55 saniye gerisindeki ABD'li Talansky alırken, liderin 1:21 dakika arkasındaki AG2R La Mondiale'in Fransız bisikletçisi Jean-Christophe Peraud, podyumun son basamağında kendisine yer buldu.

Genel klasmanda ilk 10 sırada yer alan bisikletçiler şöyle:

1. Richie Porte (Avustralya) 29:59:47 saat
2. Andrew Talansky (ABD) 55 saniye
3. Jean-Christophe Peraud (Fransa) 1:21 dakika
4. Tejay Van Garderen (ABD) 1:44
5. Sylvain Chavanel (Fransa) 1:47
6. Simon Spilak (Slovenya) 1:48
7. Diego Ulissi (İtalya) 1:54
8. Lieuwe Westra (Hollanda) 2:17
9. Andreas Kloeden (Almanya) 2:22
10. Peter Velits (Slovakya) 2:28