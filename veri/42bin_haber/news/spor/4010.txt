Banvit'ten deplasman zaferi
Beko Basketbol Ligi'nde Antalya Büyükşehir Belediyesi, sahasında Banvit'e 100-95 yenildi. 
Beko Basketbol Ligi'nin 14. hafta karşılaşmasına hızlı başlayan taraf konuk ekip Banvit oldu. İlk dakikalarda Vladimir ve Simmons ile sayılar bulan Banvit, ilk 5 dakikayı 16-9 önde kapadı. Bu dakikadan itibaren rakibi karşısında dengeyi kuran ev sahibi takım, Carter'in elinden bulduğu üst üste sayılarla 9-0'lık bir seri yakaladı ve 22-18 öne geçti. İlk periyot, ev sahibi takımın 28-25 üstünlüğüyle geçildi. 

İkinci periyoda da hızlı başlayan Banvit, Samuel'in elinden bulduğu sayılarla dengeyi sağladı. Rakibinin ilk periyotta yaptığı gibi 9-0'lık bir seri yakalayan Banvit, ilk 5 dakikayı 38-34 önde geçti. Oyundaki üstünlüğünü sürdüren konuk ekip, pota altından bulduğu sayılarla soyunma odasına 45-42 önde gitti.

Banvit, karşılaşmanın üçüncü periyoduna da etkili başladı. Dış şutlarda yüksek yüzdeyle oynayan Banvit, periyot süresince üstünlüğünü korudu. Rakibinin hızlı hücumlardan bulduğu sayılara Lucas ile dış şutlarda, Kenan ile pota altında karşılık veren Banvit, periyodu 72-68 üstün tamamladı.

Son periyoda taraftarının desteği ile iyi başlayan evsahibi takım, serbest atışlardan elde ettiği sayılarla karşılaşmanın bitmesine 9 dakika kala beraberliği yakaladı: 72-72. Bu dakikadan itibaren iki takımda sert savunmalar nedeniyle sayı üretmekte zorlandı. Rakibinin top kayıplarını iyi değerlendiren evsahibi takım, karşılaşmanın bitmesine 5 dakika kala skor üstünlüğünü ele geçirdi: 82-79. Son dakikaları büyük heyecana sahne olan son periyot, 87-87 berabere bitti ve karşılaşmada uzatmaya gidildi.

Karşılıklı sayılarla geçen uzatma bölümünde özellikle 3 sayılık atışlarda etkili olan Banvit, karşılaşmadan 100-95 galip ayrıldı.