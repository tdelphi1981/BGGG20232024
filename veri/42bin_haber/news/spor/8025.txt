Triatlon Milli Takımı'nda İtalya imzası
Türkiye Triatlon Federasyonu, milli takım teknik koordinatörlüğüne İtalya Milli Takımı Antrenörü Andrea Gabba'yı getirdi.
Federasyondan yapılan açıklamada, İtalyan teknik adamın, İzmir'de devam eden 34 sporcu ve 4 antrenörün katıldığı milli takım kampını ziyaret ettiği ve teknik ekip ve sporcularla tanıştığı kaydedildi. Andrea, tanışma toplantısında federasyon başkanı Hamdi Güneş'e milli takımının başarısı için çalışacağına söz vererek, şöyle konuştu: Triatlonda başarı çok çalışmaktan geçiyor. Bu yüzden çok antrenman yapmak gerekiyor. Türkiye altyapı konusunda çok zengin sporcu kaynağına sahip. Bugünden başlayarak öncelikle uluslararası kupalar ve Avrupa şampiyonalarından toplayacağımız puanlarla dünya şampiyonasının ve olimpiyatların yolunu açacağız. Çok çalışarak başarı elde edeceğimize inanıyorum.
 
Milli Takımlar Başantrenörü Mert Onaran ise Avrupa'da başarısını kanıtlamış, olimpiyatlara sporcu hazırlamış Gabba ile daha da güç kazandıklarını belirterek, Kamp çok iyi geçiyor. Hedefimiz önce Alanya'da yapılacak Avrupa Şampiyonası'nda dereceye girmek. Asıl hedef ise olimpiyatlar. Sporcularıma güveniyorum dedi. Türkiye Triatlon Federasyonu Başkanı Hamdi Güneş de görev süresinin 2. döneminde başarı ve olimpiyatlara katılma sözü verdiğini hatırlatarak, şunları söyledi: Yeniden yapılanma süreci başlattık. Yeni bir teknik ekiple yola devam ediyoruz. Bu konuda tek eksiğimiz Avrupa tecrübesiydi. Bu açığımızı, uluslararası federasyonumuzun da önerisiyle İtalya Milli Takım Antrenörü Andrea Gabba ile kapatacağız. Milli takımdaki yeniden yapılanma sürecinde teknik ekip, Andrea Gabba'nın bilgi ve tecrübesinden yararlanarak başarıyı yakalayacaktır.