Galatasaray'a İstanbul'da coşkulu karşılama
UEFA Şampiyonlar Ligi 2. tur rövanş maçında deplasmanda Almanya'nın Schalke 04 takımını 3-2 yenerek çeyrek finale yükselen Galatasaray, İstanbul'a dönüşünde taraftarlarınca coşkulu biçimde karşılandı.
Sabah erken saatlerde Atatürk Havalimanı'na gelen sarı-kırmızılı kafileyi karşılayan çok sayıda taraftar, teknik heyet ve futbolculara sevgi gösterilerinde bulundu. Meşaleler yakan coşkulu taraftarlar, çeyrek finale yükselen takımları lehine tezahüratlar yaptı.

Bu arada, sarı-kırmızılı takımın futbolcularından Sabri Sarıoğlu, taraftarların ısrarı üzerine otobüsün içinden 'üçlü' çektirdi.

Takım otobüsü, taraftarların yoğun sevgi gösterileri altında havalimanından ayrıldı.