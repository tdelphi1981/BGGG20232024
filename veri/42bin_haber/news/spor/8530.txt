Boffin, kalesini gole kapattı
Spor Toto Süper Lig ekiplerinden Eskişehirspor'un kalecisi Ruud Boffin, ligdeki son 3 maçta kalesinde gol görmedi.Eskişehirspor'un sezon başında İngiltere'nin West Ham United kulübünden transfer ettiği genç file bekçisi, Eskişehirspor ile Spor Toto Süper Lig'de 21 maça çıktı. 
Belçikalı eldiven, bu maçlarda toplam 24 gol yedi. Kırmızı-siyahlı takımın, ligdeki bütün maçlarında forma giyen genç file bekçisi, sadece iki sarı kart gördü. 

Boffin, Spor Toto Süper Lig'in ilk yarısındaki ilk 4 maçta da kalesinde 6 gol görmüştü.

Ligin ilk yarısında kalesinde toplam 23 gol gören Belçikalı, ikinci yarıyla birlikte performansını yükseltti.

Son 3 maçta kalesinde gol görmedi

Spor Toto Süper Lig'in ikinci yarısında, takımının Akhisar Belediyespor ile deplasmanda yaptığı maça, ilk 11 kişilik kadroda sahaya çıkan Boffin, bu maçta kalesinde bir gol gördü.

19. haftada Eskişehirspor'un sahasında Orduspor ile yaptığı ve 1-0 kazandığı maçta, kalesini gole kapatan genç eldiven, takımının 3 puan almasına katkı sağladı. Ruud Boffin, kırmızı-siyahlı takımın, Mersin İdmanyurdu ile yaptığı ve 0-0 berabere kaldığı maçta da gol yemedi.

Boffin, Eskişehirspor'un başkent ekibi Gençlerbirliği ile deplasmanda yaptığı maçta da kalesini gole kapattı.

Boffin'in takımının 16 Şubat'ta sahasında yapacağı Kayserispor maçında da ilk 11 kişilik kadroda yer alması bekleniyor.