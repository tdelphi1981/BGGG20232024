Şov Star
All-Star şöleni tek kelimeyle muhteşemdi
 Beko All-Star 2013'ün muhteşem organizasyonunda Ülker Arena'yı dolduranlar, keyifli bir gün yaşadı. All-Star'ı 116-115 Yabancı Yıldızlar kazandı. Joey Dorsey en iyi oyuncu seçildi
 YASEMİN AKBULUT
 Beko All-Star 2013, muhteşem bir organizasyonla dün tıklım tıklım dolu Ülker Sports Arena'da gerçekleştirildi. İlki 1990'da düzenlenen Türk All-Star'ın 16. versiyonu adeta göz kamaştırdı.
 BROOKLYNETTES ile Brooklyknight Action Team'in heyecan verici dansları ve gösterileriyle tribünler coştu. Organizasyonun heyecanla izlenen düellosunda Türk ve Yabancı Yıldızlar Karmaları All-Star maçında kıyasıya kapıştı. Büyük çekişmeye sahne olan maçı 116-115 Yabancılar Karması kazandı.
 VUJACİC ŞOV YAPTI
 İLK periyodu 27-25 önde bitiren Türk Yıldızları, 2. periyotta Semih Erden'in tribünleri ayağa kaldıran smaçlarıyla skoru lider götürdüler ve devreyi 56-55 önde kapattılar. 3. periyotta Semih'in seri basketlerine İzzet de destek verince, Türk Yıldızları arayı açtı ve 25.19'u Semih'in basketi ile 77-67 lider geçti. Vujacic'in üç sayısı ile periyot 88-88 bitti.
 RÖVANŞI ALDILAR
 SON periyotta tam bir kazanma savaşı vardı. İzzet Türkyılmaz'ın son saniye üçlüğü potadan dönünce maçı Yabancı Yıldızlar tek sayı ile 116-115 kazandı. Yabancı Karması geçen sezonun rövanşını aldı. All-Star'ın En Değerli Oyuncusu geçen sezon Avrupa Ligi'nde Olympiakos ile şampiyonluk yaşayan Gaziantep'in yıldızı Joey Dorsey seçildi.
 Hadise coşturdu
 All-Star maçının devre arasında sahne alan Hadise şarkıları ile seyircileri coşturdu. Güzel şarkıcı, giydiği seksi kıyafet ile yürekleri 
 hoplattı.
 Krallar İzzet ile Penney
 SEYİRCİLERİN büyük keyifle seyrettiği 'Smaç yarışmasını' 148 puanla Banvit'ten İzzet Türkyılmaz kazandı. Pınar Karşıyakalı Alade Aminu 143 puanla 2. oldu. Üç Sayı Yarışmasını ise 18 puanla TED Kolejliler'den Kirk Penney kazanırken, Hacettepe Üniversitesi'nden Ogün Sevinç 17 puanla 2. oldu. Sporculara ödüllerini TBF Disiplin Kurulu Başkanı İmran Işıldar verdi.
 18 üçlük isabeti
 TED Kolejlilerin  Yeni Zelandalı yıldız oyuncusu Kirk Penney attığı 18 üçlük isabeti ile 'Üçlük yarışmasının' galibi oldu.