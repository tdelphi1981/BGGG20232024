Sneijder'de işler iyice karıştı!
Wesley Sneijder'in Galatasaray'a transferiyle ilgili kararı merakla beklenirken, Liverpool'un Hollandalı oyuncuyu almak için yeni girişimler yapmaya hazırlandığı belirtildi.
 Goal.com'un haberine göre, Sneijder futbol yaşamına İngiltere'de devam etmek için Galatasaray'a net bir yanıt vermiyor.
 Bu arada da Snejider'i alma çabalarını hızlandıran Liverpool, yeni bir teklif hazırlıyor.
 Inter daha önce Galatasaray'ın Sneijder'i almak için yaptığı 10 milyon Euroluk teklifi kabul etmişti.
 Liverpool yetkililerinin Sneijder'in temsilcileriyle geçen Pazartesi bir görüşme yaptığı ve buluşmanın 'yapıcı' geçtiği belirtilmişti.
 Ayrıca Liverpool'da, yüksek ücret alan Joe Cole ve Nuri Şahin gibi oyuncuların gitmesiyle ortaya çıkan kaynağın Sneijder için kullanılmasının planlandığı konuşuluyor.
 'Livepool'un teklifi daha az'
 Sneijder'in Arsenal, Manchester United, Manchester City ve Chelsea'yle de adı anılmıştı. Ama oyuncunun Inter'de aldığı haftalık 200 bin sterlinlik ücreti fazla buldukları belirtiliyor.
 Goal.com'un haberinde Liverpool'un yapacağı teklifin, Galatasaray'ın önerdiği para kadar olmayacağı kaydediliyor.
 Ancak oyuncunun menajerine, 'Galatasaray'a değil, Liverpool'a gitmek istediğini ve Premiere Lig'de forma giymek istediğini söylediği' vurgulanıyor.
 Sneijder İtalyan La Gazetta dello Sport gazetesine yaptığı açıklamada, 'acele karar vermek istemediğini' söylemişti.
 Jose Mourinho döneminde Inter'in değişmez isimlerinden biri olan Sneijder, şimdiki Inter Teknik Direktorü Andrea Stramaccioni'nin döneminde gözden düştü. Sneijder bu sezon sadece beş kez Inter forması giydi.
  