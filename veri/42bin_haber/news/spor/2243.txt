"Eski çizgimizi yakalamak istiyoruz"
Spor Toto Süper Lig'de yarın Kasımpaşa ile karşılaşacak Gençlerbirliği, yaptığı antrenmanla bu maçın hazırlıklarını tamamladı.İlhan Cavcav Tesisleri'nde teknik direktör Fuat Çapa yönetiminde yapılan antrenman, yaklaşık 1 saat 15 dakika sürdü. Isınma koşusu ve ısınma hareketleriyle başlayan çalışmada futbolcular, daha sonra 5'e 2 pas ve şut çalışması yaptı. Bu arada Petrovic, Ekigho ve Ferhat Çapa, takımdan ayrı koşu yaptı.

Gençlerbirliği'nde kırmızı kart cezalısı Petrovic, Kasımpaşa maçında forma giyemeyecek.

Teknik direktör Fuat Çapa, antrenman sonrasında basın mensuplarına yaptığı açıklamada, Kasımpaşa maçıyla tekrar eski günlerine dönmek ve eski çizgilerini yakalamak istediklerini söyledi.

Son oynadıkları Trabzonspor karşılaşmasında oynadıkları futbolun kendilerine yakışmadığını belirten Çapa, şunları konuştu: Her ne kadar 10 kişi kalsak da zaman zaman oynadığımız oyun bize yakışmadı. Taraftarımızın tribünde gösterdiği coşkuya karşı biz sahada eksik kaldık. Onlara karşı bir borcumuz var. Bu borcu da en kısa zamanda telafi etmek istiyoruz. O dolan tribünleri biraz daha doldurmak istiyoruz. Gençlerbirliği her geçen gün taraftar sayısını artırıyor. Biz de bu desteği her zaman arkamızda görmek istiyoruz. Onlara da bundan sonra ilk haftalarda olduğu gibi istekli, arzulu oynayan bir Gençlerbirliği izlettirmek istiyoruz.

Gençlerbirliği kafilesi, bugün saat 14.00'de Kasımpaşa maçı için İstanbul'a hareket edecek.