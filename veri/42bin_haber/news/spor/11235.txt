Pota derbisi Fenerbahçe'nin
Türkiye Kadınlar Basketbol Ligi'nin 24. haftasında normal süresi 62-62 biten Galatasaray-Fenerbahçe derbisini, sarı-lacivertliler uzatmalarda 75-71 kazandı.
Karşılıklı sayılarla başlayan mücadelenin 4. dakikasında Galatasaray, Wauters'in basketiyle 8-4'lük üstünlük kurdu. Sarı-kırmızılıların sayılarına Matovic ve Mc Coughtry ile karşılık veren Fenerbahçe, 5. dakikada durumu 8-8 yaptı. Ev sahibi takım, Torrens'le 7. dakikada 6 sayılık (14-8) fark yakalasa da karşılıklı sayılarla devam eden mücadelenin ilk çeyreği 14-13 Galatasaray'ın üstünlüğüyle geçildi.

İki takımın da sayı bulmakta zorlandığı ikinci çeyreğin ilk bölümünde Fenerbahçe, üst üste aldığı hücum ribauntlarından faydalanamadı. Bu dakikadan sonra Pondexter ve Mc Coughtry'nin ağırlığını koyduğu mücadelenin ilk yarısı 29-22 konuk takımın lehine sonuçlandı.

İkinci yarıya iyi başlayan ve hücumdaki etkili oyunuyla aradaki farkı eriten Galatasaray, 24. dakikada Harding'in 3'te 1 isabet sağladığı teknik faulle 33-32 öne geçti. Bu dakikadan sonra Galatasaray'ın Wauters'ın elinden bulduğu sayılara Mc Coughtry ile cevap veren Fenerbahçe, rakibinin öne geçmesine izin vermedi. Periyot, Işıl'ın son saniyede hızlı hücumdan bulduğu basketle 45-45 tamamlandı.

Karşılıklı sayıların atıldığı son çeyrekte ise Galatasaray, 34. dakikada Şaziye'nin 3 sayılık basketiyle 50-47'lik avantaj yakaladı. Son bölümü oldukça çekişmeli geçen mücadelenin 39. dakikasında Harding ile skoru 61-57'ye getiren Galatasaray, üstünlüğünü koruyamadı ve 62-62 sonuçlanan karşılaşma uzatmaya gitti.

Uzatma dakikalarında rakibine üstünlük kuran Fenerbahçe, karşılaşmayı 75-71 kazandı ve normal sezonun bitimine 3 hafta kala ligi lider bitirmeyi garantiledi.

Mücadelede 26 sayı kaydeden Angel Mc Coughtry maçın en skorer oyuncusu oldu. Mc Coughtry'nin yanı sıra 19 sayı 9 ribauntla oynayan Verameyenka, takımının galibiyetinde önemli rol oynadı.

Sarı-kırmızılılar adına 19 sayı ile oynayan Wauters ile 14 sayı kaydeden Lyttle'ın performansı takımının mağlubiyetine engel olamadı.