Bursa'da puanlar paylaşıldı
Spor Toto Süper Lig'deki Bursaspor-Galatasaray maçı, 1-1 sona erdi. 14. dakikada Galatasaray net gol pozisyonundan yararlanamadı. Umut'un kafa pasıyla hareketlenen Elmander, ceza sahasına kadar girdi. İbrahim'in markajındaki Elmander'in penaltı noktası üzerinden vuruşunda top auta gitti.

17. dakikada Pinto'nun ceza sahası dışından sert şutunda, top direğin yanından dışarı çıktı.

18. dakikada Bursaspor'un golü geldi. Sağ kanattan hareketlenen Şener, topu ön direğe ortaladı. Pozisyonu iyi takip eden Pinto'nun kafa vuruşunda, top filelere gitti: 1-0.

20. dakikada Galatasaray atağında ceza sahasına gelen topu Umut, aşırtma vuruşla kaleye doğru gönderdi. İbrahim, son anda yetişerek kaleye giden topu kafayla kornere çeldi.

30. dakikada Galatasaray beraberliği yakaladı. Selçuk'un uzun pasıyla sol kanattan ceza sahasına giren Umut, plase vuruşla topu Bursaspor ağlarına gönderdi: 1-1.

İlk yarı 1-1 sona erdi.

52. dakikada kazanılan serbest atışı kullanan Belluschi, topu sağ kanattan hareketlenen Murat'ın önüne bıraktı. Bu oyuncunun ön direğe ortasında Batalla'nın yakın mesafeden vuruşunda meşin yuvarlak, auta gitti.

59. dakikada Belluschi'nin ceza sahası dışından sert şutunda, kaleci Muslera son anda topu yumruklayarak kornere çeldi.

70. dakikada sol kanattan ceza sahasına giren Belluschi'nin sert şutunda, Muslera bir kez daha gole engel oldu.

85. dakikada gelişen Galatasaray atağında, Sabri'nin ceza sahası dışından sert şutunda, kaleye giden topu ikinci yarıda kaleyi devralan Harun, yumruklarıyla kornere gönderdi.

Karşılaşma, 1-1 sona erdi.

 Ferdinand taraftarla tanıştı

Bu arada, Bursaspor, maçın ikinci yarısında zorunlu değişiklikle başladı. Belinde spazm oluşan kaleci Carson, yerini Harun'a bıraktı. Bursaspor'un hafta
içinde renklerine bağladığı Ferdinand, 59. dakikada İbrahim'in yerine oyuna girerek ilk kez taraftarların karşısına çıktı.

Bursasporlu taraftarlar, maçın bitiş düdüğüyle takımları lehine tezahürat yaptı. Taraftarlar, daha sonra futbolcuları tribünlere çağırdı. Bursasporlu futbolcular da taraftarların bu çağrısına olumlu yanıt verdi.