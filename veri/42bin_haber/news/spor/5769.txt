Körfez'in kalesi artık daha sağlam
Spor Toto 2. Lig Beyaz Grup ekiplerinden Körfez Futbol Kulübü, transfer çalışmaları kapsamında kaleci Behram Zülaloğlu ile anlaşma sağladı.Futbol Şube Sorumlusu Cihan Örgüç, yaptığı açıklamada, PTT 1. Lig takımlarından Kayseri Erciyesspor ile sözleşmesini karşılıklı olarak fesheden kaleci Behram Zülaloğlu ile anlaşma sağladıklarını söyledi.
Zülaloğlu'nun takımın kamp yaptığı Antalya'da çalışmalara katıldığını ifade eden Örgüç, yapılan transferlerle takımın mevcut kalitesinin arttığını kaydetti.

Örgüç, son olarak Arnavutluk 1. Lig ekiplerinden bir takımla hazırlık maçı yaptıklarını dile getirerek, maçta takımın kendilerini memnun eden bir futbol sergilediğini bildirdi.

Hazırlık maçlarında yapılan mücadele ile sergilenen oyunun lig maçlarına da yansımasını beklediklerini belirten Örgüç, Ligin ikinci devresinin ilk maçında deplasmanda Alanyaspor ile karşılaşacağız. Alanyaspor ligin en iyi takımlarından biri. Onları sahamızdaki maçta yendik ama çok zorlanmıştık. Deplasmanda yapacağımız maçta galip gelemesek bile beraberlikle dönmek bizim için iyi olacak diye konuştu.