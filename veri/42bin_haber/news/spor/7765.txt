TFF'den Fenerbahçe'ye ret!
Türkiye Futbol Federasyonu (TFF) Etik Kurulu, Fenerbahçe Kulübü'nün hakem Halis Özkahya için yaptığı başvuruyu reddetti.
TFF'den yapılan açıklamada, Fenerbahçe'nin Portekizli futbolcusu Raul Meireles'in Galatasaray ile oynanan lig maçında gördüğü kırmızı kartın ardından hakem Halis Özkahya'ya tükürdüğü gerekçesiyle PFDK tarafından verilen 8 maçlık cezanın TFF Tahkim Kurulu tarafından kaldırılmasından sonra, sarı-lacivertli kulübünün Özkahya'nın Etik Kurulu'na sevk edilmesi için yaptığı başvurunun reddedildiğini bildirdi.

Açıklamada şu ifadelere yer verildi:

'Kurulumuzda derdest olmayan bir dosya ile ilgili olarak herhangi bir derkenar talebinin değerlendirilemeyeceği ve bu talebin içerik itibariyle derkenar değil de, hukuki görüş talebi niteliği arz ettiği anlaşılmıştır. 1 Şubat 2013 tarihli dilekçede sözü edilen 15 Ocak 2013 tarih ve 352 sayılı dilekçeye TFF Genel Sekreterliği tarafından 21 Ocak 2013 tarihinde verilen cevapla, başvurunun hak düşürücü süre sebebiyle reddedilerek, kurulumuza sevk yapılmadığı anlaşılmıştır. Etik Kurulu Talimatı'nın m.4 /1-e hükmü uyarınca kurulumuz ancak 'Etik davranış ilkeleri konusunda uygulamada karşılaşılan sorunlara yönelik olarak' futbolla ilgili tüzel kişilere görüş bildirebilir. Fenerbahçe Kulübü, 1 Ocak 2013 tarihli dilekçesi ise, etik davranış ilkeleri ile ilgili olmayıp; kurulumuza başvuru ile ilgili sürenin başlangıç tarihi konusunda hukuki görüş bildirme talebi niteliğindedir. Anılan hükümler nedeniyle kurulumuz, Fenerbahçe Kulübü'nün talep ettiği görüşü bildirme yetkisi ve görevine sahip değildir. Yukarıda açıklanan gerekçelerle, esasa ilişkin bir değerlendirme yapılmasına yer olmadığına ve talebin reddine, oy birliği ile karar verilmiştir.'