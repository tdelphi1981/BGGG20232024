Vural: Elimizden geleni yapacağız
Sanica Boru Elazığspor Teknik Direktörü Yılmaz Vural, Spor Toto Süper Lig'in 17. haftasında deplasmanda oynayacakları Sivasspor maçına ilişkin, Sivasspor'un ligin önemli takımlarından birisi olduğunu biliyoruz ve ona göre kendi imkanlarımızı kullanıp bu maçı kazanmak adına elimizden geleni yapacağız dedi.Vural, kulüp tesislerinde düzenlediği basın toplantısında, göreve geldiği Akhisar Belediyespor maçından sonra girdikleri 60 pozisyonda 8 gol bulduklarını, verdikleri 41 pozisyonda ise 10 gol yediklerini belirtti.

Bu durumun, takımın çok pozisyona giren bir takım haline geldiğini ancak gole ulaşmada sıkıntı yaşadığını gösterdiğini dile getiren Vural, Bu görüntü, takımımızın ilk devredeki transfer planlaması içerisinde düşünüldüğünde neye daha çok önem vermesi gerektiğini ortaya koyuyor dedi.

Yılmaz Vural, gol yollarındaki soruna rağmen ilk 7 haftada 3, geri kalan haftalarda 13 olmak üzere 16 puan topladıklarını, puan cetveline bakıldığında iyi bir seviyeye geldiklerini kaydetti.

Ligde her 4 haftada 5 puan alma hedeflerini revize ettiklerini dile getiren Vural, Biz 5 puanı hedeflersek yetmeyecek, 6 puan hedefiyle oynamamız lazım ki son 6 haftaya geldiğimizde 39 puanımız olsun. Kalan 18 puanlık kısımda kaybederseniz, bir düşme riski yaşamamış olursunuz. Takıma bundan sonra göstereceğimiz hedef, ayda en az 6 puan alması diye konuştu.

Sivasspor maçı
Vural, önümüzdeki hafta oynayacakları Sivasspor maçının kendileri için çok önemli olduğunu vurguladı. Kendilerinin 16, rakiplerinin ise 19 puanının bulunduğunu hatırlatan Vural, şunları söyledi:

Kazanırsak rakibimize yetişeceğiz. O kazanırsa 22 puan yapacak. Sivas için 6 puanlık bir maç olacak, kendisi adına çok önemli bir maç. Ayrıca handikap olarak Fenerbahçe ile çarşamba günü bir maç oynayacak. Sivasspor'un diğer maçlarını oyuncularıma izlettirdim. Sivasspor kadrosunun Türkiye liginde ofansif anlamda ciddi bir kadro olduğunu, dolayısıyla ligin önemli takımlarından birisi olduğunu biliyoruz ve ona göre biz de kendi imkanlarımızı kullanıp bu maçı kazanmak adına elimizden geleni yapacağız. Direnci iyi bir takım, dağılmıyorlar, sonuna kadar koşuyorlar. Biz de buna yönelik çalışıyoruz.

Kamp programı
Sanica Boru Elazığspor Teknik Direktörü Yılmaz Vural, Sivasspor maçından sonra futbolcuların 1 Ocak 2013'e kadar izinli olacaklarını, daha sonra Antalya'da Kundu bölgesindeki Miracle Resort Hotel'de 19 günlük kamp yapacaklarını bildirdi.

Takımda yabancı oyuncular, yurt dışında yaşayan Türk oyuncular ile bir süre yurt dışında bulunacak Türk sporcuların olması nedeniyle tatil dönüşü kampın ikinci gününe hazırlık maçı koyduklarını ifade eden Vural, Yani oyuncu döndükten iki gün sonra maç oynayacak. Ona göre maç oynayacağını düşünüp izin içinde bir program vereceğiz. Evlerinde antrenman da yapıp gelsinler diye program yaptık. Kampta 3 günde bir olmak üzere 4 hazırlık maçı oynayacağız. Bu maçlarda mümkün olduğunca tüm oyuncularımız forma giyecek dedi.