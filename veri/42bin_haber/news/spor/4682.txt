Potanın Kraliçeleri'nden farklı ilk yarı performansı
Fenerbahçe, Türkiye Kadınlar Basketbol Ligi'nde (TKBL) normal sezonda ilk yarıyı namağlup lider tamamladı.20. Cumhurbaşkanlığı Kupası'nı kazanarak başladığı sezonda, Spor Toto Türkiye Kupası'nı finalde yitiren sarı-lacivertli ekip, TKBL ve FIBA Kadınlar Avrupa Ligi'ndeki mücadelesine başarılı bir şekilde yoluna devam ediyor.

Ligin ilk bölümünde çıktığı 13 maçta da kazanarak 26 puanla zirvede yer alan Potanın Kraliçeleri, rakipleri karşısında farklı performanslara imza attı.
Puan sıralamasında kendisine en yakın rakibi Galatasaray'ı ligdeki iç saha mücadelesinde 16 sayı farkla 83-67 yenen Fenerbahçe, 3. sırada bulunan Kayseri KASKİ'ye karşı da 36 farkla (98-62) kazanmasını bildi.

Sarı-lacivertli ekibin ligin ilk yarısında aldığı sonuçlar şöyle:

1. hafta Canik Belediyesi-Fenerbahçe: 59-80 (21 fark)
2. hafta Fenerbahçe-Mersin Büyükşehir Belediyesi: 77-54 (23 fark)
3. hafta Homend Antakya Belediyesi-Fenerbahçe: 60-67 (7 fark)
4. hafta Fenerbahçe-İstanbul Üniversitesi BGD: 84-66 (18 fark)
5. hafta Fenerbahçe-TED Ankara Kolejliler: 85-54 (31 fark)
6. hafta Fenerbahçe-Tarsus Belediyesi: 77-60 (17 fark)
7. hafta Fenerbahçe-Ceyhan Belediyesi: 80-68 (12 fark)
8. hafta Samsun Basketbol-Fenerbahçe: 55-78 (23 fark)
9. hafta Fenerbahçe-Kayseri KASKİ: 98-62 (36 fark)
10. hafta Edremit Belediyesi-Fenerbahçe: 59-70 (11 fark)
11. hafta Fenerbahçe-Galatasaray: 83-67 (16 fark)
12. hafta Beşiktaş-Fenerbahçe: 54-95 (41 fark)
13. hafta Fenerbahçe-Adana BOTAŞ: 87-57 (30 fark)

Menajer Akın: Biz çok güçlü bir ekibiz

AA muhabirinin normal sezonun ilk yarısıyla ilgili sorularını yanıtlayan Fenerbahçe Kadın Basketbol Takımı Menajeri Didem Akın, teknik ekip, kadro kalitesi ve yakaladıkları uyumla çok güçlü bir takım olduklarını ifade etti.

Özellikle Türk oyuncuların büyük katkı yaptığı birlik ve beraberlik ortamının takıma çok olumlu yansıdığını belirten Akın, Kupa finalinden sonra elinden yaralanan ve son iki resmi maçımızda aramızda olmayan Pondexter'in eksikliğini hissettik. Ancak iyi bir takım ruhuna sahip olduğumuz için bunu kolay aştık. Türk oyuncuların oluşturduğu birlik ve beraberlik ortamı, onların yarattığı arkadaşlık ortamı ve enerjisi başarımızdaki önemli etkenlerden birisi. Herkes birbirini iyi tanıyor. Bütün bu olumlu tablo takıma yansıyor diye konuştu.

Spor Toto Kadınlar Türkiye Kupası finalinde Galatasaray'a yenildikten sonra Avrupa'da ve ligde çıktıkları iki maçta da başarılı performanslar ortaya koyduklarını hatırlatan Akın, Biz çok güçlü bir ekibiz. Derin bir kadromuz var. Sezon başında takımı kurarken yoğun ve yorucu olacak sezonu düşünerek hareket ettik. Hedefimiz ligde tekrar şampiyon olmak ve Avrupa'da gidebildiğimiz en iyi yere kadar gitmek. Takımımız bu güce sahip. Yorucu bir sezon oluyor ama takımdaki birlik ve beraberlikle her şeyin üstesinden geliyoruz ifadelerini kullandı.