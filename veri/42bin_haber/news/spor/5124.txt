Sercan Yıldırım Sivasspor'da
Spor Toto Süper Lig takımlarından Sivasspor'un Galatasaray'dan sezon sonuna kadar kiraladığı Sercan Yıldırım, Sivas'a geldi.
Tarifeli uçakla geldiği Sivas Nuri Demirağ Havaalanı'nda gazetecilerin sorularını yanıtlayan Yıldırım, Galatasaray'da sezonun ilk yarısında çok az forma şansı bulduğunu söyledi.

Yıldırım, 'Hocamız Fatih Terim ve yöneticimiz Abdurahim Albayrak ile görüştüm. Yöneticimiz Abdurahim Albayrak, 'böyle bir teklif var, gitmek ister misin?' diye özellikle sordu. Ben de 'siz nasıl uygun görürseniz başkanım' dedim ve anlaştık' dedi.

Galatasaraylı yönetici Abdurahim Albayrak ve Sivasspor Kulübü Başkanı Mecnun Otyakmaz'ın transferi konusunda görüşerek anlaşması sonucu sezon sonuna kadar Sivasspor'a kiralandığını belirten Sercan Yıldırım, 'İnşallah iki taraf için ve özellikle benim için hayırlı olur. Çünkü ben buraya maç oynamak için, kendimi toparlayabilmek için geldim. İnşallah Sivasspor'u üst sıralara taşımak en büyük hedefim. Gol ve goller atmak istiyorum. İnşallah bunu başarırım. İnşallah iyi başarılara imza atarız' diye konuştu.

Sercan Yıldırım, bir basın mensubunun Sivasspor'a gelirken kafasında bir soru işareti olup olmadığını sorması üzerine de, 'Açıkçası yoktur' ifadesini kullandı.