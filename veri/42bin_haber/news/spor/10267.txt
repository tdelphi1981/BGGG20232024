"Çok ucuz pozisyonlarda gol yedik"
Kayserispor Teknik Direktörü Robert Prosinecki, 2-1 kazandıkları Mersin İdmanyurdu maçına ilişkin, çok önemli bir galibiyet aldıklarını söyledi.
Prosinecki, maçın ardından yaptığı açıklamada, Mersin İdmanyurdu maçını kazanarak ligde üst üste üçüncü galibiyetlerine ulaştıkları için çok mutlu olduklarını belirtti. Galibiyeti taraftarlara armağan ettiklerini vurgulayan Prosinecki, şunları kaydetti: Galip geldiğimiz için çok mutluyum. Oyuncularımı da ortaya koydukları mücadeleden dolayı tebrik ediyorum. İstediğimizi sahaya yansıtamadık ama yansıttığımız net bir şey vardı, o da kazanma arzusuydu. Sonuna kadar mücadele ettik, bütün topları kovaladık ve skoru aldık. Gergin geçen bir karşılaşma sonunda çok hayati bir 3 puan aldık. Artık ligde daha da yukarılara tırmanmaya başlıyoruz. Yenilmezlik serimizi gidebildiğimiz yere kadar götürmek niyetindeyiz.

Mersin İdmanyurdu cephesi
Mersin İdmanyurdu Teknik Direktörü Giray Bulak ise mağlubiyetten dolayı üzgün olduklarını dile getirerek, Hiç hesapta olmayan çok küçük ve çok ucuz pozisyonlardan goller yedik. Zaman zaman iyi mücadele ettik ama gol atmakta zorlandık. Bugün olmadı, artık önümüzdeki maçlara bakacağız diye konuştu.