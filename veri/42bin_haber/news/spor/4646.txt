Fenerbahçe'de şok sakatlık!
Fenerbahçe'de Bursaspor maçı hazırlıkları başladı; Caner Erkin'in sol baldır kasının zarında ezilmeye bağlı kanama ve kasın zarında yırtık tespit edildi.
Fenerbahçe, Ziraat Türkiye Kupası A Grubu'nda Bursaspor ile yapacağı grup üçüncü maçının hazırlıklarına ara vermeden başladı.

Kupada dün akşam deplasmanda 1461 Trabzon karşısında aldığı 2-0'lık galibiyetin ardından İstanbul'a dönen sarı-lacivertli ekip, Fenerbahçe Can Bartu Tesisleri'nde basına kapalı antrenman yaptı.

Trabzon'daki mücadeleye 11'de başlayan futbolculara dinlenmeye yönelik program uygulandığı, diğer futbolcuların ise koordinasyon ve pas organizasyonlarının ardından dar alanda çift kale maç yaptıkları belirtildi.

CANER'İN SON DURUMU
1461 Trabzon maçının ilk yarısında sol alt baldırına aldığı darbeyle sakatlanan Caner Erkin'in tedavisine başlandı. Medical Park Göztepe Hastanesi'nde MR'ı çekilen sarı-lacivertli futbolcunun sol baldırındaki 'gastroknemius' kasının zarında ezilmeye bağlı kanama ve kasın zarında yırtık tespit edildiği bildirildi. Sol ayak bileğinde sakatlığı bulunan Sezer Öztürk'ün ise takımdan ayrı çalışmalar yaptığı kaydedildi. Fenerbahçe, Bursaspor maçının hazırlıklarını yarın yapacağı antrenmanla tamamlayacak. Sarı-lacivertli ekip Bursa'ya maç günü sabah gidecek.