Şampiyon ıstakalardan okullarda ders
Bilardoda birçok şampiyonluklar yaşamış sporcular, çeşitli okullarda başarılı oldukları branşlarla ilgili derslere giriyor.Derlenen bilgiye göre Eylül Kibaroğlu, Sinem Kökten, Aygen Berk, Yağmur Arslan, Onur Yıldırım, Mustafa Bahadır, Murat Tüzül ve Emrullah Başeğmez gibi şampiyon bilardocular lise ve üniversitelerde öğrencilere uygulamalı bilardo eğitimi veriyor.

Bilardoda Türkiye'nin ismini uluslararası arenada duyuran isimlerin başında gelen ve Çek Cumhuriyeti'nde 2007'de Avrupa şampiyonu unvanını alarak büyük bir başarıya imza atan Eylül Kibaroğlu, Çankaya Üniversitesi'nde eğitmenlik yapıyor. Geçen yıl Avrupa üçüncüsü olmayı da başaran Kibaroğlu, aynı zamanda 2004-2010 yıllarının 9 top bilardo şampiyonu.

Istakanın başarılı sporcularından Sinem Kökten de Kibaroğlu gibi bilardo eğitmenliği yapıyor. Ankara TED Koleji'nde görev yapan Sinem Kökten'in 6 Türkiye şampiyonluğunun yanı sıra 2001'de Kuzey Kıbrıs Türk Cumhuriyeti'ndeki uluslararası turnuvada birinciliği de var.

Aygen Berk ise federasyonun okullarda bilardo eğitimi verilmesi çalışmalarına desteğinin dışında branşın öğretmenliğini de yapıyor. Özel Açı Lisesi'nde eğitmenlik yapan Aygen Berk'in, 1993'te bayanlarda Türkiye şampiyonluğu bulunuyor.

Pool oyuncusu Yağmur Arslan da arkadaşları gibi ders veriyor. Başkent Üniversitesi'nde bilardo eğitimi yaptıran Yağmur Arslan, Türkiye ikinciliği ve üçüncülüğünün yanı sıra klasmanında ilk 8 içinde de yer alıyor.
Bulgaristan'ın başkenti Sofya'da düzenlenen En İyiler 2011de şampiyon olan Onur Yıldırım da profesyonel olduğu branşı aynı zamanda öğretmeyi de tercih eden sporculardan. TED Ankara Koleji'nde eğitmenlik yapan Onur Yıldırım, üst üste 4 yıl Türkiye şampiyonluğunu da kimseye bırakmadı.

Orta Doğu Teknik Üniversitesi öğrencileri de şampiyon bir bilardocudan eğitim alma ayrıcalığını yaşıyor. Antrenörlük de yapan Mustafa Bahadır, diğer taraftan da öğrencilere bilardonun incelikleri hakkında bilgiler veriyor.
İstanbul'da özel bir üniversitede bilardo dersleri veren Murat Tüzül ve Zonguldak Kara Elmas Üniversitesi'nde öğrencilere ıstaka tutmayı öğreten Emrullah Başeğmez de arkadaşları gibi eğitmen bilardoculardan. Murat Tüzül'ün il şampiyonlukları bulunurken, Başeğmez ise kategorisindeki ilk 16 sporcudan biri olarak, dikkati çekiyor.