İpek Soylu 3. turda elendi
Avustralya Açık'ta gençler kategorisinde tek kadınlarda Belçikalı Elise Mertens, Türkiye'yi temsil eden İpek Soylu'yu 2-0 yenerek, çeyrek finale yükseldi.
Gençler kategorisinde tek kadınlarda milli tenisçi İpek Soylu, 8 numaralı seri başı Belçikalı Elise Mertens ile çeyrek finale yükselmek için karşılaştı. Mertens, fazla sayıda basit hata yapan Soylu'yu, 6-2 ve 6-0'lık setlerle 2-0 mağlup ederek üst tura çıktı.

16 yaşındaki milli tenisçiyi yalnız bırakmayan Avustralyalı Türkler, her maçından sonra olduğu gibi yine İpek Soylu'yu alkışladı.

Avustralyalı Türklerden Victoria eyaleti 1. Futbol Ligi'nde mücadele eden Türk takımı Gençlikgücü'nün Başkanı Ercan Çiçek, AA muhabirine yaptığı açıklamada 'Avustralya Açık'ta ilk kez 6 gün boyunca tenisçilerimizi izleme fırsatı bulduk. Türkiye'yi çok iyi temsil ettiler, bayrağımızı dalgalandırdılar. Hepsinin gözlerinden öpüyoruz' diye konuştu.