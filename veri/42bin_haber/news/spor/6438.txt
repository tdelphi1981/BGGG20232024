Fenerbahçe'de Sivasspor mesaisi başladı
Fenerbahçe, Sivasspor ile 30 Ocak Çarşamba günü deplasmanda yapacağı Ziraat Türkiye Kupası (A) Grubu 5. hafta maçının hazırlıklarına bir günlük iznin ardından yaptığı antrenmanla başladı.
Spor Toto Süper Lig'de Gaziantepspor karşısında deplasmanda aldıkları galibiyetin ardından dünü izinli geçiren sarı-lacivertliler, Can Bartu Tesisleri'nde teknik direktör Aykut Kocaman yönetiminde çalıştı.

Gaziantepspor maçında ilk 11'de forma giyen oyunculardan Volkan Demirel ve Orhan Şam dışındaki futbolcular salonda çalıştı. Salondaki çalışmanın ardından Mehmet Topal ve Mehmet Topuz, sahada bir süre koşup tesislere gitti. Hasan Ali Kaldırım, Kuyt, Sow, Egemen Korkmaz, Bekir İrtegün, Meireles ve Cristian ise üst sahada istasyon ve çabukluk idmanı yaptı.

-Stoch takımla çalıştı-
Antrenmanda diğer futbolcular, 5'e 2 pas çalışması, koordinasyon, dar alanda pas ve minyatür kale maç yaptılar. Kalecilerin takımdan ayrı özel çalıştığı sarı-lacivertlilerin antrenmanı, şut çalışmasıyla tamamladı.

Sağ omzundaki ezilme nedeniyle Gaziantepspor maçı kadrosuna alınmayan Stoch, takımla birlikte antrenmana katıldı.

Tedavileri süren Selçuk Şahin ve Sezer Öztürk ile Nijerya Milli Takımı'yla Afrika Uluslar Kupası'nda bulunan Yobo antrenmanda yer almadı.

-Sivas yolculuğu yarın-
Fenerbahçe, Sivasspor maçının hazırlıklarını yarın sabah yapacağı antrenmanla tamamlayacak.

Sarı-lacivertliler, öğleden sonra Sabiha Gökçen Havalimanı'ndan kalkacak özel uçakla Sivas'a gidecek.