İlk çelme Clippers'tan
NBA'de sezona harika bir başlangıç yapan San Antonio Spurs beşinci maçında Los Angeles Clippers'a yenildi.
Mücadeleye iki takım da iyi başlarken, hücumda rakip potayı daha rahat bulan Clippers ilk 12 dakikayı 22-16 önde tamamladı. Maçın ikinci periyodu ise başa baş bir mücadeleye sahne oldu. İki takım da 25'er sayı bulurken devreyi ev sahibi Clippers 47-41 önde tamamladı.  
Üçüncü çeyrekte ise Blake Griffin ile Chris Paul'un etkili oyunu ev sahibine maçı getirdi. Los Angeles Clippers bu çeyrekte isabet yüzdesini 72'ye kadar yükseltti ve farkı da açtı. Son periyoda 82-62 önde giren Clippers farkın kapanmasına son blümde de izin vermedi ve mücadeleyi 106-84 galip tamamladı. 
22 sayı ve 10 ribaund ile mücadele eden Blake Griffin gecenin en skorer ismi olurken takım arkadaşı DeAndre Jordan ise ona 20 sayı 11 ribaund ile eşlik etti. San Antonio'da ise en skorer isim Danny Green maçı 12 sayı ile tamamladı.