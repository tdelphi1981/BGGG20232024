Arsinspor kupada sürpriz arıyor
Ziraat Türkiye Kupası 3. turunda yarın sahasında Gaziantepspor'u konuk edecek olan Spor Toto 3. Lig 3. Grup takımlarından Arsinspor, rakibi karşısında sürpriz arayacak.Kulüp Genel Sekreteri Muamer Şahin, yaptığı açıklamada, Gaziantepspor ile zor bir maç oynayacaklarını belirterek, Fakat bu maça Gaziantepspor mutlaka kazanacaktır gözüyle bakanları, Arsinspor kolay geçilebilir bir ekip olduğunu düşünenleri yanıltmak istiyoruz dedi.

Bu tür maçlarda sürpriz sonuçların çıkabildiğini ifade eden Şahin, Bunun örnekleri geçmiş yıllarda olduğu gibi bu sezon da var. Biz de PTT 1. Lig ekiplerinden Bucaspor'u eleyerek buraya geldik. Elbette Gaziantepspor maçı bizim içinde kolay bir maç olmayacaktır. Nihayetinde oynayacağımız takım bir Süper Lig ekibidir. Ancak Arsinspor olarak tüm Türkiye'ye gücümüzü göstermek istiyoruz. Takım olarak bu müsabakaya hazırız diye konuştu.

Motivasyonlarını yüksek tutarak karşılaşmaya çıkacaklarını vurgulayan Şahin, Rakibimiz Gaziantepspor diye de strese girmeyeceğiz. Yenilmeyecek takım yoktur. Gözümüzde Gaziantepspor'u büyütmüyoruz. Tabi ki rakibe göre de önlemlerimizi alacağız. Bizim için oynadığımız diğer maçlara göre elbette daha farklı bir müsabaka olacak, fakat rakibin gücüne göre alacağımız önlemlerle turu geçen taraf olacağımızı düşünüyorum diye konuştu.

Yarın Arsin İlçe Stadı'nda 13.00'de başlayacak karşılaşmayı Adnan Güngördü yönetecek.