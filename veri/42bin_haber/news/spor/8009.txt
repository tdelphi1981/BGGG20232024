Bucaspor, devamını getiremiyor
PTT 1. Lig'de Karşıyaka'ya 1-0 mağlup olan Bucaspor, bu sezon sadece bir kez üst üste maç kazanma başarısı gösterdi.Karşıyaka mağlubiyetiyle 21'inci haftayı 29 puanla kapatan Bucaspor, bu sezon 5 kez galip geldiği haftaların ardından puan kaybetti.

Ligde 7'inci haftada Ankaragücü'nü (5-1) mağlup ettikten sonra Kartalspor (1-0) ve 1461 Trabzon'u (3-2) yenerek 3 maçlık galibiyet serisi yakalayan Bucaspor, bu haftalar dışında üst üste kazanamadı.
İlk haftada Torku Konyaspor (2-0), 11'inci haftada Adana Demirspor (1-0), 13'üncü haftada Göztepe (3-0), 17'inci haftada Denizlispor (1-0) ve 20'inci haftada Adanaspor'u (4-0) mağlup eden Bucaspor, bu haftaların ardından oynadığı karşılaşmaların hepsinde puan kaybetti.

Bucaspor, gelecek hafta zirve mücadelesini sürdüren Manisaspor'la 17 Şubat Pazar günü Yeni Buca Stadı'nda karşılaşacak. Sarı-lacivertli ekipte cezalı duruma düşen Efe Özarslan gelecek hafta forma giyemeyecek.