KASKİ bu kez kararlı
Kayseri KASKİ Kadın Basketbol Takımı Genel Menajeri Ahmet Bozbey, Geçen sene finalde kaybettiğimiz Avrupa Kupası'nı bu sene kazanmak istiyoruz dedi.Bozbey, FIBA Kadınlar Avrupa Kupası (E) Grubu son maçında İsveç temsilcisi Telge Basket'i deplasmanda 80-61 mağlup edip grup birincisi olarak ilk 16'ya kaldıklarını hatırlattı.

Kaliteli oyunculardan kurulu geniş bir kadroya sahip olduklarını ifade eden Bozbey, Telge Basket maçı bizim için kolay bir maç oldu. Karşılaşmada bütün oyuncularımızı oynatabildik ve onlardan sayı aldık. İyi basketbol oynadık. Galibiyet çok önemli ama iyi basket oynamak daha önemli. Grubu lider bitirdik. Çok mutluyuz, çalışmalarımızın karşılığını almaya başladık diye konuştu. Bu sene Avrupa Kupası'nı Kayseri'ye getirmeyi çok istediklerini vurgulayan Bozbey, şöyle devam etti:

İnşallah ilk 16'da da iyi bir eşleşmeyle finale kadar gitmeyi hedefliyoruz. Geçen sene finalde kaybettiğimiz Avrupa Kupası'nı bu sene kazanmak istiyoruz. Takımımıza güveniyoruz. Sezon başında buna göre yatırım ve çalışma yaptık. İnşallah kupayı Türkiye'ye getirip, taraftarımıza o mutluluğu yaşatırız.