Ali Dürüst: Sözün bittiği yerdeyiz!
Galatasaray İkinci Başkanı Ali Dürüst, GSTV'de canlı yayında konuştu.
Felipe Melo'ya PFDK tarafından verilen 4 maçlık cezanın Tahkim Kurulu'nda onanmasına tepki gösteren Galatasaray İkinci Başkanı Ali Dürüst "TFF'den eylem ve söylem bekliyoruz. Gereğini yapmak zorundalar. Sözün bittiği yerdeyiz" dedi. Ali Dürüst'ün açıklamaları şöyle:

"Çok iyi bir takımımız var. Yıldızlar topluluğuyuz. İçerideki rekabeti artırmak için Drogba'yı aldık. 2-3 ay önce Drogba kendi kulübüyle fesih yaptı. Başka takımlarla da görüştü ama Galatasaray'ı seçti. FIFA'daki süreçten sonra en yakın zamanda formayı giyecek. 'Drogba gelecek Burak gidecek' diye bir şey yok. Burak bizim 10 yıllık planlarımızda var. Bizimle devam edecek. Taraftarlarımız Drogba'nın gelişi nedeniyle heyecanlı. Ama havaalanındaki kamu nizamını da bozmasınlar. Bu yağmurlu havada da gidip eziyet çekmesinler. Drogba ile taraftarımızı sonra buluştururuz. Drogba'nın kariyeri başarılarla dolu. Saha dışında da karizmatik ve iyi biri."

"BU ÇELİŞKİ FUTBOLA ZARAR VERİR"
"Açıklamamız Meireles'ın cezasıyla ilgili değildi. 3 kurum arasındaki çelişkiden bahsettik. Bu çelişki futbola zarar verir. Aynı olay. Bir tarafta hakemin şikayeti ve 2 raporu var. Bu raporda öyle bir fiile maruz kaldığını söylüyor. Tahkim'e gidiliyor. Ağızdan bir sıvı çıkıyor. Ama tükürükten verilen ceza 1 maça iniyor. Aynı durum Felipe Melo için geçerli. Yan hakemin vermiş olduğu raporla Melo disipline veriliyor. 4 maç ceza veriliyor. Galatasaray olarak da çok iyi bir savunma yaptık. 'Suçsuzluğunuzu ispat edin' diyorlar. Böyle bir şey olabilir mi! Tahkim ve Hukuk Kurulu'nun oraya birtakım amaçlarla geldiklerini maalesef gördük. Dünkü karar kamu vicdanını yaralamıştır. TFF'den bir açıklama bekliyoruz. Engin Baytar 11 maç ceza aldığındaki itirazımız cezanın fazlalığıyla ilgiliydi. O zaman 'Az bile almış' diyenler bakalım şimdi ne diyecekler!"

"TFF'DEN AÇIKLAMA BEKLİYORUZ"
"3 hafta sonra Schalke maçımız var. Haksız olarak oyuncumuzu sürememiz dezavantaj. Bu konuda ya art niyet ararız, ya da kurumun yetersizliğine bakarız. Kurumları karşı karşıya getiren kararlar alındı. Hakemin raporunu hiçe sayıp karar alıyorsunuz. 10 cm'den kendine yapılan bir olayı süzemeyen bir hakemden daha sonra nasıl verim bekleyeceksiniz. TFF sorgulanıyor. TFF, Tahkim ile ilgili yaptırım uygulamak zorunda. Kurumların sağlıklı olması lazım. Bu şartlar altında bu ligi huzur içinde bitirmemiz zor olur. TFF'den bu konuda açıklama bekliyoruz."

"TEPKİMİZ ÇİFTE STANDARDA"
"Olmayan şeyi görüyorsanız, olan şeyi de görmeniz lazım. Oyuncunun (Oğuzhan) tepkisine göre karar verilmez. O çocuğu da baskı altına alıyorsunuz böyle yaparak. Rakip takım oyuncusunun (Meireles) aldığı cezayla derdimiz yok. Bizim tepkimiz çifte standarda... Görüntüleri kaale almıyorsunuz. Disiplin Kurulu'nun verdiği kararı Tahkim Kurulu değiştiriyor. Tamam, bunu yapıyorsanız her yerde yapın. Endişelerimizi ortadan kaldırması gereken TFF'dir. Bunun için de eylem yapması gerekir. Bu işin amiri TFF'dir. Bunun için kamu vicdanını rahatlatmaları gerekmektedir. Tahkim Kurulu'nun bağımsız olması lazım. Sözün bittiği yerdeyiz. TFF'den eylem ve söylem bekliyoruz."

"PUAN FARKI ÖNEMLİ DEĞİL"
"3 puanlık sistemde puan farkı önemli değil. Önemli olan lig sonunda önde olmak. Şampiyonlar Ligi'nde de önemli hedeflerimiz var. Böylesine önemli maçlar arefesinde Melo'yu cezası nedeniyle oynatamamak bizim için dezavantaj."