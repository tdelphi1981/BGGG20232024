Yabancı oyuncuda son karar
Yabancı oyuncu sayısı yeniden 3'e çıkarıldı. TVF Yönetim Kurulu, 1. liglerde yabancı oyuncu sayısının, 3 sezon boyunca 3 olarak uygulanmasına karar verdi.
Türkiye Voleybol Federasyonu'ndan (TVF) yapılan açıklamada, TVF Yönetim Kurulu'nun, bayan ve erkek 1. liglerinde yabancı oyuncu sayısının, 2013-2014 sezonundan itibaren geçerli olmak üzere, 3 sezon boyunca 3 olarak uygulanacağı kaydedildi. Açıklamada 1. lig kulüplerinin 12 kişilik müsabaka kadrosunda, aynı anda oyunda yer verebilmek üzere toplam 3 yabancı oyuncu bulundurabileceği ifade edildi. Ayrıca 2. lig kulüplerinin 12 kişilik müsabaka kadrosunda 2 yabancı uyruklu sporcu bulundurabileceği ancak, aynı anda oyunda en fazla 1 yabancı uyruklu oyuncuya yer verebileceği belirtildi.
 
Kulüpler ve federasyon tarafından tartışılan yabancı oyuncu sayısı, yerli oyunculara daha fazla forma şansı tanınması amacıyla eski TVF Başkanı Erol Ünal Karabıyık döneminde 2 artı 1 olarak değiştirilmişti.