G.Saray'ın haddine düşmez
Kendi mensupları ceza almaz ya da aldıkları cezalar apar topar ertelenirken sesleri çıkmayanların adalet havarisi kesilmeleri yakışıksızdır. Sığ ve popülist kazanımlar uğruna federasyonun kararlarını 'manipüle edilecekler' listesine dahil etmek küçük düşüncelerin ürünüdür
 Tahkim Kurulu, Raul Meireles'in 12 maçlık cezasını 5 maça indirince kızılca kıyamet koptu. Kararın üzerinden birkaç saat geçtikten sonra G.Saray, zehir zemberek bir bildiri yayınlayarak TFF'yi topa tuttu. Dün Trabzonspor sert bir açıklama yaptı. Ezeli rakiplerin eleştirilerine F.Bahçe'den yanıt gecikmedi. F.Bahçe, resmi internet sitesinde yaptığı açıklamada isim vermeden G.Saray'ı topa tutarken Cim Bom'u Terim üzerinden vurdu:
 DURUŞUMUZ GAYET NET VE AÇIKTIR!
 'TFF Tahkim Kurulu'nca futbolcumuz Raul Meireles hakkında verilen karar, kamuoyunun malumudur. Bilindiği üzere Türkiye Futbol Federasyonu tarafından kulübümüz hakkında verilen ve tarafımızdan kabul edilemez nitelikteki kararlara karşı dahi kulübümüzün bugüne kadarki duruşu son derece net ve açıktır.
 KARARLILIĞIMIZ HER ZAMAN TAMDIR...
 F.BAHÇE olarak Türk sporunun menfaatleri doğrultusunda sergilenen bu tavrın devamlılığı ve sürekliliği konusundaki kararlılığımız tamdır. Bilinmesi gereken, F.Bahçe Spor Kulübü'nün; mensuplarının haklarını aramak konusunda gösterdiği kararlılığını, F.Bahçe değerlerine yakışmayacak davranışlar sergilenmesi halinde de gösterecek karakter ve olgunlukta olduğu gerçeğidir.
 ADALET HAVARiLERi KESiLMEYiN!
 TARAFI olmadıkları ihtilaflara masa başında müdahale etme geleneğinden gelen bir kısım kulüp yönetimlerinin talihsiz ve sorumsuz açıklamaları, tarafımızca takip edilmektedir. Kendi mensupları hukuka aykırı bir şekilde ceza kurullarına sevk edilmezken, edilse dahi kamuoyu vicdanına rağmen ceza almazken ya da verilen cezaları apar topar ertelenirken adaletten bahsetmeyenlerin, kendileriyle ilgili olmayan bir konu hakkında üstelik kamuoyunun gözü önünde gerçekleşen bir olayda adalet havarisi kesilmeleri yakışıksızdır.
 TARiHi BiR YANILGI iÇiNDELER...
 SIĞ ve popülist kazanımlar uğruna Futbol Federasyonu kararlarını 'manipüle edilecekler' listesine dahil etmek, büyük camiaların değil küçük düşüncelerin ürünüdür. Daha da önemlisi kimsenin haddi ve görevi değildir. Kaldı ki her türlü tartışılabilir kararına karşın Türkiye Futbol Federasyonu'nun saygınlığı; kulüpler olarak kendi saygınlığımızdır. Ve unutulmamalıdır ki futbolu sadece F.Bahçe'ye karşı oynanan bir oyun olarak görenler, tarihi bir yanılgı içinde olmaya devam edeceklerdir.
 INANCIMIZ KALMADI!
 G.Saray'ın Meireles'le ilgili karara tepkisi sürüyor. İkinci Başkan Ali Dürüst ile Başkan Yardımcısı Refik Arkan, dün GS TV'ye konuyla ilgili açıklamalarda bulundu. Dürüst, şunları söyledi:
 'KONU G.Saray olmasa da bu vicdanı yaralayan durum. Engin Baytar ile ilgili yorum yapıldı. Biz saygıyla karşıladık. Asla bir sebep arkasına sığınmadık. Bizim sıkıntımız çifte standart. Hakemler üzerinde psikoljik baskı yaratılmaya çalışılıyor. Buna karşıyız.
 TELEVİZYON görüntülerine göre bu işi yapacaksak hakemin verdiği penaltı kararları da tartışılır ve değiştirilmeye çalışılır. Ortada bir yanlış var ama yanlış kimin ben bilemem. Önceki rapor ve televizyon izleniminin ardından nasıl bir görüntü ortaya çıktı da siz kararı değiştiriyorsunuz?
 GEÇEN sene play-off sürecini yaşadık, şampiyon olduk 'artık her şey geride kaldı' dedik. Geçen haftaya kadar 'futbol konuşalım' dedik. Saha içinde olanlarla ilgili cezalar uygulanır ve orada kalır. Hakkımızı aramak için illa ki federasyonun kapısına dayanmayacağız. Biz adaletin peşindeyiz.'
 AÇIKLAMA ÜSLUBA UYGUN
 REFİK Arkan ise, 'G.Saray üslubuna uygun açıklama yapıldı. Bu son olaylarda sergilenen tutum futbol tarihimize sürülmüş bir lekedir. Aynı kurum geçen sene mahkeme kararlarının yayınlanmasının ardından zor durumda kalmıştı. MHK, bu hakemimizle ilgili mutlaka açıklama yapmalıdır. Bu hakemi o maçta yurt dışından izlemeye geldiler. Siz şimdi o hakemin raporunu rafa kaldırıyorsunuz. TFF kendisine yüklenen misyonu tamamlamıştır' ifadelerini kullandı.
 3D ile izledik vicdanımız rahat
 TAHKİM Kurulu'nun bir  üyesi Radyospor'a konuştu: 'Lig TV'den tüm görüntüleri istedik. 3D teknolojisiyle maçın kaydı da geldi ve gözlükleri takıp yaklaşık 6 saat boyunca görüntüleri tek tek inceledik. Ben de televizyonda ilk gördüğümde Meireles'in tükürdüğünü düşünmüştüm ama öyle olmadığını gördük. Meireles, o pozisyonda sert ve şiddetli bir şekilde hakeme ilk kartın yanlış olduğunu ifade ediyor. Onu söylerken ağzından çıkan sıvı, hakemin yüzüne geliyor. Bilerek ve isteyerek tükürmediği çok açıktı. Verdiğimiz kararın arkasındayız. Vicdanımız çok rahat. Kuralları uyguladık.'
 Serhat Akın'ın günahı ne!
 MEİRELES'in cezasının indirilmesine Altay Kulübü'nden de tepki var:  'Eyüpspor maçı bittikten sonra, saha dışında çıkan bir olay nedeniyle futbolcumuz Serhat Akın'a 8 maç ceza verildi. Delillerimize rağmen hiç indirim gelmedi. O da kızdı ve futbolu bıraktı. Serhat'ın günahı ne? Bu yapılan çifte standarttır.'
 Saldırılar haksız!
 Meireles savaşında günün son açıklaması TFF'den geldi: 'Tahkim Kurulu, yeni bir delil niteliğindeki görüntüler çerçevesinde kararı gözden geçirerek, hukuk ilkelerine uygun olarak nihai bir karar vermiştir. 'Hukuk okuryazarlığı' olmayan bir kısım kişilerin nüfuz peşindeki gayretlerinin ürünü olan bu haksız saldırıları kabullenemeyiz.
 ALAYCI, küçük düşürücü, hakaret edici bir üslupla kurullarımızın haksız yere suçlanmasına ne yazık ki bazı kulüplerimiz de yaptıkları açıklamalarla katılmışlardır. Kurumları ve kişileri küçük düşürme, hedef gösterme gayretlerini hak arayışı görmüyoruz.'
  