Dünyanın en büyük rekabetine 1 gün kaldı
 
 İspanya Kral Kupası’nda Valencia’yı eleyen Real Madrid’le, Malaga’yı deviren Barcelona, yarı finalde birbirlerine rakip oldu.  Dünyanın en önemli derbisi olarak gösterilen ve her maç yarım milyar insanı ekran başına kilitleyen El-Clasico, yarın Santiago Bernabeu’da oynanacak. Dev maç öncesi ligde Getafe’yi 4-0 yenen Real Madrid’in Portekizli yıldızı Cristiano Ronaldo, attığı 3 golle yıldızlaşırken Osasuna’yı 5-1’le geçen Barcelona’da ise 4 gol atan Lionel Messi, birbirlerine mesaj gönderdi. Saat 22.00’de başlayacak olan El-Clasico, Trt Spor’dan naklen yayınlanacak. Mücadelenin rövanşı, 27 Şubat’ta Barcelona’nın stadı Nou Camp’ta oynanacak.
 
 BU SEZON 3 MAÇ OYNADI
 
 İki takım sezon başında ilk olarak İspanya Süper Kupası Final serisinde karşılaştı. Barcelona’ya ilk maçta 3-2’lik skorla yenilen Real Madrid, rövanş maçını 2-1 kazanarak kupayı müzesine götürdü. Lig’deki 7 Ekim’de yapılan mücadelede iki takım yenişemedi ve
 2-2 berabere kaldı.
 
 MESSI REKORLA GELİYOR
 
 Katalan devi Barcelona’nın Arjantinli yıldızı Lionel Messi, 4 gol attığı Osasuna maçıyla, üst üste 11 lig maçında gol atan ilk futbolcu olma unvanıyla, yarın Real Madrid’in karşısına çıkacak.
 
 XAVI 2016'YA KADAR
 
 *Barcelona’nın maestrosu Xavi, “Çok iyi bir dönem geçiriyoruz. Real Madrid önemli oyuncularından yoksun olarak sahaya çıkacak. Durumları kötü olmasına rağmen Real her zaman tehlikeli bir ekip” diye konuştu. Öte yandan Xavi, Barça’yla
 olan sözleşmesini 2016 yılına kadar uzattı.
 
 CR7: BU MAÇ ÇOK ÖNEMLİ
 
 Real Madrid’in Portekizli yıldızı Cristiano Ronaldo, “Takımımızın bazı anahtar oyuncuları bu maçta forma giyemeyecek ancak bunlar bahane değil. Evimizde, kendi stadımızda oynayacağız ki bu çok büyük bir avantaj. Çok önemli ve zor bir maç olacak” dedi.
 
 EKSİKLER CAN SIKIYOR
 
 El Clasico öncesi Real Madrid’te, takım kaptanı kaleci İker Casillas ve stoper Pepe, sakatlıkları nedeniyle, solbek Fabio Coentrao, Sergio Ramos ve Angel Di Maria ise kart cezalısı olduklarından dolayı forma giyemeyecek.
 
 Fanatik
  