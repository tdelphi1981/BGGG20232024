"İnşallah burada Galatasaray'ı yeneceğiz"
Spor Toto Süper Lig'in 11. haftasında Galatasaray'ı konuk edecek Mersin İdmanyurdu'nun Kulüp Başkanı Ali Kahramanlı, Bu ligde kimin kimi yeneceği hiç belli olmaz dedi.Kahramanlı, teknik heyet ve yöneticilerle birlikte Silifke ilçesine bağlı Narlıkuyu beldesindeki bir restoranda moral buluşması gerçekleştirdi.

Kahramanlı, burada gazetecilere yaptığı açıklamada, 29 yıl sonra aradan sonra Mersin'i, sevgiyi, barışı ve kardeşliği bir araya getiren Mersin İdmanyurdu takımıyla herkesin karşısına çıktıklarını söyledi.

Mersin İdmanyurdu'nun bugünlere çok zor şartlarda ulaştığını ifade eden Kahramanlı, Bugün tabi ki bazı sıkıntılar yaşayabiliyoruz. Bunları inşallah herkesin desteği ve katkısıyla çözeceğiz. Bundan kimsenin şüphesi olmasın. Her zaman zoru başaran bir yönetimiz. Buraya kadar hep zorluklarla geldik. Bugün iyi bir kadroya sahibiz, iyi bir takıma sahibiz dedi.

Bu hafta zorlu Galatasaray maçına çıkacaklarını vurgulayan Kahramanlı, şöyle devam etti: Tabi ki Galatasaray maçı çok önemli. Büyük bir takım ve iyi bir kadroya sahip. Ama ne olursa olsun, Mersin İdmanyurdu da iyi bir takıma, kadroya sahip. Bu ligde kimin kimi yeneceği hiç belli olmaz. Kimin nerede ne yapacağı hiç belli olmaz. İnşallah göreceksiniz burada Galatasaray'ı yeneceğiz. İnanıyoruz ki bunu başaracağız. Futbolcularımız da bunun farkında. Futbolcularımız sahada gereğini yapacak. Futbolcularımız zaten gereğini de yapmak zorundadır. Çünkü saha onların, top onların elinde. Herkesin özverili çalışacağına inanıyoruz. Bu hafta taraftarlarımızın desteğiyle galibiyet alıp bütün taraftarımızı ve Mersinlileri sevindireceğiz.
Mersin İdmanyurdu'nun yıllar sonra çıktığı Süper Lig'de kalıcı olacağını belirten Kahramanlı, bunu da hep birlikte olarak başaracaklarına dikkati çekerek, birlik ve beraberlik çağrısında bulundu.