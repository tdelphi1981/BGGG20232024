Kalan 3 maçı da kazanmak istiyorlar
TED Ankara Kolejliler Başantrenörü Kaan Artun, kalan 3 maçlarda en iyi neticeleri alarak sezonu tamamlamak istediklerini söyledi.Artun yaptığı açıklamada, ligin 23. haftasında dün sahalarında karşılaştıkları Kayseri KASKİ'ye 17 sayı farkla 82-65 mağlup olduklarını hatırlattı. Kayseri KASKİ'nin ligin güçlü takımlarından biri olduğunu ve FIBA Kadınlar Avrupa Kupası'nda şampiyonluğa oynadığını dile getiren Artun, Rakibimiz kim olursa olsun kendi sahamızda elimizden gelenin en iyisini yaparak galibiyet almak için çaba sarf ediyoruz. Ancak Kayseri KASKİ maçında bunu gerçekleştiremedik dedi.

Artun, özellikle takımın önemli oyuncularından biri olan Ana Dabovic'in geçen hafta geçirdiği kızamık rahatsızlığının kendileri için büyük dezavantaj olduğunu dile getirerek, şöyle konuştu: Bizim play-off'a katılma hedefimiz vardı. Bu yoldaki en önemli virajda geçen hafta Ceyhan Belediyesi ile karşılaştık. Bu karşılaşmada Dabovic takımdaki yerini alamadı. Böyle bir oyuncu kadromuzda olmayınca takım içindeki rotasyonda sıkıntı yaşadık. Dabovic 2-3 günlük antrenmanla Kayseri KASKİ maçında oynadı. Bu karşılaşmayı kaybedince play-off'a katılma hedefimiz de bitti. Her şeye rağmen oyuncularımın verdikleri mücadeleden ve kazanma isteklerinden çok memnunum. Ligin tamamlanmasına 3 hafta kaldı. Bu hafta deplasmanda Edremit Belediyesi ile ardından sahamızda Galatasaray ile karşılaştıktan sonra yine deplasmanda Beşiktaş maçıyla ligi tamamlayacağız. Kalan 3 maçımızdan en iyi neticeleri alarak sezonu tamamlamak istiyoruz.