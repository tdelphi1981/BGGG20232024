Atletico maçında 3 kırmızı kart
İspanya futbol Kral Kupası yarı final maçında Atletico Madrid, Sevilla'yı 2-1 yendi.
Vicente Calderon Stadı'nda oynanan karşılaşmada çıkan 3 kırmızı kart ve penaltılardan atılan 3 gol ikinci yarıda geldi. Ezeli rakibi Sevilla karşısında ilk yarıda üstün bir futbol ortaya koyan Atletico Madrid, son vuruşlarda etkili olamadı. Özellikle 20 ile 45. dakikalar arasında Sevilla'yı defansta kapanmaya zorlayan Atletico Madrid, Diego Costa ile yakaladığı 2 net gol pozisyonunu değerlendiremedi. Takımlar soyunma odasına 0-0'lık skorla gitti.

Hızlı başlayan ikinci yarıda, Sevilla ceza sahası içinde topa elle dokunan Spahiç, hem penaltıya neden oldu hem de ikinci sarı kartla kırmızı kart görerek takımını 10 kişi bıraktı. İlk yarı aradığı golü ikinci yarının hemen başında bulan ev sahibi Atletico, bu dakikalarda sahip olduğu avantajı artırmayı denedi. Ancak Sevilla'nın geliştirdiği bir kontratakta, ceza sahası içinde topa elle dokunan bu kez Atletico Madrid'den Godin oldu. Direk kırmızı kartla Godin oyun dışına çıkarken, Sevilla'dan Negredo da penaltıdan attığı golle skora eşitlik getirdi. Sevilla'nın maça ortak olduğu bir anda Atletico'nun geliştirdiği atakta, ceza sahası içinde Cristian Rodriguez'i durdurmaya çalışırken düşen ve topa elle dokunan Fernando Navarro maçtaki 3. penaltı düdüğünü çaldırdı. 71. dakikada yine topun arkasına geçen Diego Costa, kendisinin ve takımının ikinci golünü attı.

İlerleyen dakikalarda Sevilla, skoru korumaya yönelik bir futbol oynarken, Atletico Madrid ise farkı artırmaya çalıştı. 85. dakikada Diego Costa'ya yaptığı sert faulle direk kırmızı kart gören Fernando Navarro ise Sevilla'yı sahada 9 kişi bıraktı. Atletico Madrid'in son dakikalardaki atakları sonucu değiştirmezken, maç 2-1 sona erdi.

Bu arada Atletico Madrid'deki milli futbolcu Arda Turan, ilk 11'de sahaya çıkıp, 90 dakika mücadele etti.

Maçın rövanşı 28 Şubat'ta Sevilla'da oynanacak.