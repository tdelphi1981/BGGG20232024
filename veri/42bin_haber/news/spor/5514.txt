'Bedelsiz' golcü Vleminckx...
Gençlerbirliği'nin yeni golcüsü Belçikalı Björn Vleminckx'in sezon sonuna kadar kiralanması için bedel ödenmediği öğrenildi.
Spor Toto Süper Lig'in 2. yarısının ilk maçında başkent temsilcisinin Medical Park Antalyaspor'u 5-3 yendiği karşılaşmada 4 gol atan Björn Vleminckx, teknik direktör Fuat Çapa'nın Belçika ve Hollanda'daki iyi ilişkileri sonucunda kırmızı-siyahlı takıma sezon sonuna kadar bedelsiz kazandırıldı.

Gençlerbirliği'nin küçük yaşlarda Fransa'ya giden, daha sonra yerleştiği Belçika'da ardından da Hollanda'da uzun yıllar teknik direktörlük yapan Fuat Çapa, Björn Vleminckx'i sezon başında da kadroya katmak istediklerini, ancak şartlar uygun olmadığı için transferin ara döneme kaldığını söyledi.

Björn Vleminckx'i sezon sonuna kadar ücret ödemeden kiraladıklarını ve bonservis bedeli satış opsiyonunun Gençlerbirliği'nde olmak üzere transferi gerçekleştirdiklerini ifade eden Çapa, 'Belçika ve Hollanda'da uzun süre bulunmanız transferde etkili oldu mu' sorusunu ise şöyle cevapladı:

'Uzun yıllar Avrupa'da yaşadım ve görev yaptım. O kadar zaman boşa geçmez. Vleminckx'i, sezon başında kadromuza katamamıştık, gerekli şartlar oluşmamıştı. Sezonun ikinci yarısında bizimle birlikte olacak. Ekibimize büyük katkı sağlayacağına ve hedeflerimize ulaşmamızda takımın içinde önemli rol oynayacağına inanıyorum.'

-4 golle merhaba-
Ligde 2012-2013 sezonu ara transfer döneminde Ankara ekibine transfer edilen Vleminckex, Türkiye'de forma giydiği ilk resmi maçın ilk 28 dakikası içinde 3 kez gol sevinci yaşadı.

Süper Lig'deki ilk maçında 2, 4 ve 28. dakikalarda rakip fileleri havalandıran 27 yaşındaki Vleminckex, 82. dakikada attığı golle takım arkadaşları ve taraftarından alkış almayı başardı.

-Çapa ile aynı uçakta-
Vleminckx, Ankara'ya teknik direktör Fuat Çapa ile birlikte geldi.

Belçika ve Hollanda'da uzun yıllar yaşayan ve takımlar çalıştıran Çapa ile aynı uçakla başkente gelen Vleminckx, N.E.C. takımında forma giyerken 2011 yılında Hollanda liginde 23 golle gol kralı oldu.

Belçika doğumlu 1.83 boyundaki 1985 doğumlu Vleminckx, geçen sezon Club Brugge takımı formasını giydi. Club Brugge takımında lig 10 maçta 3 gol kaydeden Vleminckx, Avrupa Ligi'nde 3 maçta 1 gol attı.

Başkent temsilcisinin yeni golcüsü, 3 kez de milli takımın kadrosunda yer aldı.