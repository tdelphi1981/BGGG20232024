Sneijder'a servet ödenecek
Galatasaray Kulübü, Inter'e 7,5 milyon euro bonservis ücreti, Sneijder'e de 3,5 yılda toplam 15,5 milyon euro garanti para ödeyeceğini borsaya bildirdi. 
Galatasaray Kulübü, İtalya'nın Inter takımından transfer ettiği Hollandalı futbolcu Wesley Sneijder için kulübüne 7,5 milyon euro bonservis ücreti, Hollandalı futbolcuya da 3,5 yılda toplam 15 milyon 500 bin avro garanti para ödeyeceğini borsaya bildirdi.

Galatasaray Sportif Sınai ve Ticari Yatırımlar A.Ş'den İstanbul Menkul Kıymetler Borsası'na gönderilen ve Kamuyu Aydınlatma Platformu'nda da yer alan açıklamada, şöyle denildi:

"Inter profesyonel oyuncularından Wesley Sneijder'le 2012-2013 sezonu 2. yarısından başlamak üzere 3,5 futbol sezonu için anlaşmaya varılmıştır. Buna göre, futbolcunun eski kulübü Inter'e 7.500.000 euro bonservis ücreti ödenecektir. Futbolcuya ise 2012-2013 2. yarı sezonu için 2.000.000 euro sabit transfer ücreti, 2013-2014, 2014-2015, 2015-2016 sezonlarının her birinde ise 3.200.000 avro sabit transfer ücreti ve 25.000 euro maç başı ücreti (her bir sezon için ödenecek maç başı ücretinin toplam tutarı 500.000 eurodan fazla olmamak şartıyla) ödenecektir. Ayrıca futbolcuya ödenecek 3.900.000 euro tutarındaki imza ücreti de 2013-2014'ten başlamak üzere 3 sezona eşit olarak paylaştırılarak ödenecektir."