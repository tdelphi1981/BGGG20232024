Organizasyonda, 3 Türkiye rekoru kırıldı
İstanbul Atletizm İl Temsilciliği tarafından düzenlenen Gençler ve Büyükler Salon Yarışmaları tamamlandı.Aslı Çakır Alptekin Atletizm Salonu'nda iki gün süren organizasyonda, 3 Türkiye rekoru kırıldı.

Fenerbahçe Kulübü'nden Yudum İliksiz, genç kadınlar 60 metre yarışını 7.85'lik derecesiyle ilk sırada tamamladı ve Türkiye rekoru kırdı. İliksiz, bu alanda Cemre Ünal ve Yasemin Kamacı'nın 7.86'lık dereceyle paylaştığı Türkiye rekorunun yeni sahibi oldu.

Genç kadınlar gülle atmada, Zonguldak'tan Emel Dereli, Türkiye rekoru kırmayı başardı. Dereli, 17.02 metrelik atışıyla, 16.70 metreyle yine kendisine ait olan Türkiye rekorunu geliştirdi.

Genç kadınlar 800 metre yarışında ise Üsküdar Belediyesi sporcusu Tuğba Güvenç, 2.09.32'lik zamanıyla yeni Türkiye rekoruna adını yazdırdı. Bu kategoride Türkiye rekoru, 2.10.39'luk süreyle Ümmühani Karaçadır'a aitti.