Pınar Karşıyaka'nın hedefi 4. sıra
Pınar Karşıyaka Başantrenörü Ufuk Sarıca, Beko Basketbol Ligi'nde ilk yarıyı 4'üncü sırada tamamlayabilmeleri için TED Ankara Kolejliler karşılaşmasından galibiyetle ayrılmaları gerektiğini söyledi.
Ufuk Sarıca, gazetecilere yaptığı açıklamada, yarın sahalarında ağırlayacakları TED Ankara Kolejliler karşılaşması için hazırlıkların devam ettiğini belirtti.
Temposu yüksek bir karşılaşma olmasını umduklarını belirten Sarıca, şöyle konuştu: Devreyi şu anda bulunduğumuz 4'üncü sırada kapatabilmek için mutlaka galibiyetle ayrılmamız gereken bir maç. Rakibimiz puan tablosunda iyi bir konumda. İyi başlayıp tamamını tempolu oynamamız gereken bir maç olacak. Geçen haftaki oyunumuzu mutlaka alışılagelen seviyeye çıkarmalıyız. Bu konuyu hep birlikte değerlendirdik ve ritmimizi yükseltmek için hafta boyunca çalıştık. Şu anda bulunduğumuz noktaya gelmek için hem takım, hem yönetim, hem taraftar olarak büyük çaba sarfedildi. Şimdi bu pozisyonu daha ileriye taşımak adına, yine hep birlikte bir seviye daha üste çıkmamız gerekiyor.
 
Sarıca, ligin 2'inci devresinde ilk üç maçı dış sahada oynayacakları dikkate alındığında taraftarın yarın Karşıyaka Arena'da oynanacak karşılaşmaya yüksek bir ilgi göstereceğine inandığını da sözlerine ekledi.