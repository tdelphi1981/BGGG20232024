İlki gerçekleştirmenin mutluluğunu yaşıyor
Olimpiyat oyunlarında Türkiye'yi cimnastikte temsil eden ilk sporcu olan Göksu Üçtaş, bir ilki gerçekleştirmenin mutluluğunu yaşadığını belirterek, Cimnastikte benden sonraki sporcular için kapıyı aralamış olduğumu düşünüyorum dedi.AA muhabirinin sorularını yanıtlayan milli sporcu, çok çalışarak ve önemli fedakarlıklarda bulunarak 2012 Londra Olimpiyat Oyunları'na gitme başarısı gösterdiğini anlatarak, Ancak şanssız bir dönem yaşadım. Olimpiyat oyunlarından bir ay önce antrenman yaparken, dirseğim çıktı. Daha sonra kendimi toparladım. Olimpiyat oyunlarında performansımı göstermeyi çok istiyordum. Ancak ağrılarım nüksettiği için Londra'da denge aletinde dirseğimi, kolumu kullanmadan yarıştım. Yine de orada olmak, olimpiyat oyunlarının havasını tatmak benim için inanılmaz bir duyguydu. Çok mutlu oldum ifadelerini kullandı.
Çankırı'nın Çerkeş ilçesinde beden eğitimi öğretmenliği yapan Göksu Üçtaş, Mersin'de düzenlenecek 2013 Akdeniz Oyunları için kendini hazırladığını dile getirerek, şunları kaydetti:
Kendime inancım her zaman tam. Ben olimpiyat oyunlarına gittim, Türkiye'de bir ilki gerçekleştirdim. Benden sonraki sporcular için kapıyı aralamış olduğumu düşünüyorum. İnşallah benden sonraki sporcular da olimpiyat oyunlarına gitmeyi başarılar. Bunu gözlerinde çok büyütmezler ve inşallah madalya alırlar. Çok zor bir şey değil, çünkü çalışınca her şey oluyor.

Ülkemizde fazla ilgi yok
Göksu Üçtaş, cimnastik sporunun Türkiye'de fazla ilgi görmediğini vurgulayarak, Türkiye'de cimnastik yeni yeni göz önüne çıkmaya başladı. Aslında bütün sporların temelini oluşturan cimnastiğe ülkemizde çok fazla ilgi yok diye konuştu.
Başarı getirdiğinizde ilgi oluyor diyen Üçtaş, Biz bu kapıyı açtık, bundan sonra daha fazla ilginin olacağını düşünüyorum. Yeni salonlar, yeni merkezler kuruldukça yeni sporcular da gelecek. Bu sporcular da madalya kazanarak, Türkiye'nin bu alanda ilerlemesini sağlayacak ifadelerini kullandı.
Milli cimnastikçi, son yıllarda özellikle devlet tarafından yapılan yatırımlarla amatör sporcuların ilerleme kaydettiğini de sözlerine ekledi.