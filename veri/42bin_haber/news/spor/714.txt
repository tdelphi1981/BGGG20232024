'Londra ve Berlin'den daha iyi olacağız'
İstanbul Büyükşehir Belediye Başkan Vekili Göksel Gümüşdağ, 34. Vodafone İstanbul Avrasya Maratonu'nun artık dünyada önemli bir yere sahip olduğunu söyledi.İstanbul Kongre Merkezi'nde düzenlenen basın toplantısında konuşan Gümüşdağ, İstanbul'un artık sadece büyükşehir olmadığını, bir dünya markası olduğunu belirterek, Uluslararası etkinliklerde ilk akla gelen şehir İstanbul. Dünya şampiyonu bir maratonumuz var. Maraton artık dünyada 'İstanbul Maratonu' olarak biliniyor dedi.

Göksel Gümüşdağ, maratonun bu yıl ilk kez 'altın' kategoride gerçekleştirileceğini vurgulayarak, Bu kategoride koşulan Avrupa'daki ilk 7 maratondan biri. Dünyada ilk 14 içindeyiz. İlk kez bir dünya şampiyonu maratonda koşacak. Gerek olimpiyat, gerekse Avrupa Şampiyonası için her zamankinden daha fazla önemsediğimiz bir organizasyon olacak. Maratonun bir başka özelliği, ilk kez uluslararası bir marka tarafından sponsorlukla desteklenmesi. Pazar günü 34. Vodafone İstanbul Avrasya Maratonu adıyla düzenlenecek. Gerek Londra, gerekse Berlin'deki organizasyonlardan daha fazla anılacaktır diye konuştu.

-Terzi: Gözümüz atletlerin derecelerinde olacak-

Türkiye Atletizm Federasyonu Başkanı Mehmet Terzi ise, maratonun hem İstanbul, hem de Türk atletizmi için değerli bir marka olduğunu ifade ederek, şunları söyledi: Bunun yanında benim için de özel öneme sahip. Defalarca kendim de bu yarışta koştum. En iyi derecelerimden bazılarını bu yarışta yaptım. Koştuğum dönemden bugüne değişmeyen tek şey, maratonun 42 kilometre 195 metre olmasıdır. Bugün bu maraton elit atletlerin katılımıyla, fuarıyla, kısacası tüm unsurlarıyla sahip olduğu 'altın' kategoriyi hak ediyor. Ayrıca, Türk atletizmi de en başarılı yılını geride bırakıyor. Bizim sporcularımız da pazar günü yarışacak. En güçlü atletlerimiz ter dökecek. Bir kez daha gözümüz atletlerin derecelerinde olacak.

İstanbul Spor Etkinlikleri ve İşletmeciliği Ticaret A.Ş. (Spor A.Ş.) Genel Müdürü Alpaslan Baki Ertekin ise, maratonda birinci gelecek sporculara 50'şer bin dolar para ödülü verileceğine dikkati çekerek, Bu ilk 5 içindeki bir ödüldür. Halk yürüyüşünü 100 bin kişiyle donduracağız. Yarışı seyretmek isteyenler de 3 ayrı yerde kuracağımız platformdan yapılacak müzik yayınlarıyla eğlenceli anlar yaşayacaklar dedi.

-Öğüt: Maratona büyük değer katabileceğimize inanıyoruz-

Vodafone Türkiye İcra Kurulu Başkan Yardımcısı Gökhan Öğüt de 34 yıldır büyük çabalarla sporun aktif halinin sembolü olan maratona isim vermekten gurur duyduklarını dile getirdi.

Vodafone Türkiye olarak sadece teknolojik yatırımlar yapmayı planlamadıklarını kaydeden Öğüt, şu ifadeleri kullandı: Bunun yanında spor ve kültür alanlarında da faaliyetten yanayız. Her yıl on binlerce sporcunun koştuğu şehir maratonlarının önemi çok büyük. Hem içinde bulundukları şehirlere, hem de insanlarına değer kattığını görüyoruz. New York Maratonu şehrin en büyük gelir kaynağı. Londra Maratonu hem şehre, hem ülkeye katkı veriyor. En kısa sürede Vodafone İstanbul Avrasya Maratonu'nu dünyanın en büyük 7 organizasyonundan biri haline getirmek için yola çıktık. Maratona büyük değer katabileceğimize inanıyoruz. İstanbul yoğun bir tempoya sahip. Bu nedenle her İstanbullu da sporcudur. Bu vesileyle bütün İstanbulluların 11 Kasım Pazar sabahı gelip Boğaziçi Köprüsü'nden bizimle birlikte geçmelerini bekliyoruz. Zorlu maratonda onların bir yıl boyunca gösterdikleri eforu hep birlikte kutlamak istiyoruz.

-Maraton Expo Fuarı açıldı-

Basın toplantısının ardından konuşmacılar İstanbul Kongre Merkezi'nde gerçekleştirilen Maraton Expo Fuarı'nın açılışını yaptı.

Maraton Exponun 3 gün boyunca ziyaretçilere açık olacağı öğrenildi.