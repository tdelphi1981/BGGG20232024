Terim, Kocaman'a ne yanıt verdi?
Galatasaray Teknik Direktörü Fatih Terim, Gaziantepspor ile 1-1 berabere kalarak yitirdikleri puanı telafi edecek güçleri olduğunu söyledi.
Maçın ardından düzenlenen basın toplantısına, Galatasaray ile 250. lig maçına çıktığını hatırlatarak başlayan Terim, 'Bugün benim için önemli bir gündü. Galatasaray'ın başında 250. lig maçıma çıktım. Herkese nasip olmaz. Bana güvenen, inanan, destek olan, sevgisini ve dualarını esirgemeyen tüm Galatasaraylılara teşekkür ediyorum' dedi.

Gaziantepspor karşısında fazla pozisyon vermemelerine karşın yine şanssız bir gol yediklerini aktaran Terim, 'Kendi sahamızda 2 puan daha kaybettik. Şampiyonlar ligi maçları öncesi ve sonrası prensiplerimizi bozmadık. Oyuna iyi de başladık. Rakibi çok fazla üzerimize getirmedik. Fazla tehlike yaşamadan, kendi kalemize gol atmayı yine becerdik. Beraberliği yakaladık ama 10 kişi de kalınca çevirmek zor oldu. Sonuç itibarıyla istenmeyen, beklenmeyen 2 puan kaybettik. Galatasaray takımı bunları telafi edecek güçtedir' diye konuştu.



Takımda birçok oyuncuyu son maçlarda dinlendirdiğini aktaran Terim, Gaziantepspor karşısında beklediği mücadeleyi görememekten yakınarak, 'Son kupa maçında 10-11 kişiyi rotasyona soktum. Tamamen dinlenmiş bir takımdık ama bugün o coşkuyu, mücadeleyi göremedim. Bunda neyin etkili olduğunu da yarın öbür gün anlayacağız. Bu da bizim çözmemiz gereken konulardan biri. İlk defa böyle bir şey oldu' yanıtını verdi.

Taraftarların bazı maçlara fazla ilgi göstermediğinin ifade edilmesi üzerine ise tecrübeli teknik adam, 'Türk Telekom Arena'nın rakipler için her maçta çok zor bir stat olması lazım. Ne biz maç seçmeliyiz, ne onlar. Tezahürat anlamında, zor çıkılan, zor oynanan bir stat olmalı burası. Ama burada tüm rakipler çok rahat' ifadelerini kullandı.



-Aykut Kocaman'a yanıt yok-
Fatih Terim, Fenerbahçe Teknik Direktörü Aykut Kocaman ile medya üzerinden gerçekleşen diyaloglara son noktayı koydu.

Aykut Kocaman'ın kendisine yönelik son sözlerinin hatırlatılması üzerine Terim, çok daha önemli işleri olduğunu belirterek, şunları söyledi:

'Ben Balıkesirspor maçı sonrası tüm fikirlerimi paylaştım. Bir daha da bu konuda mümkün olursa konuşmayacağımı söyledim. Tüm cevapları o açıklamada bulabilirsiniz. Bundan sonraki günlerimde ve gündemimde bu konu yok. Biz güzel şeylerden bahsetmeliyiz. Yaptıklarımızdan, yapacaklarımızdan, hatta yapamadıklarımızdan konuşmalıyız. Size benim gündemimde olan konulardan bahsedeyim. Braga maçı için Portekiz'e 5 saatlik bir yolculukla gideceğiz, yine 5 saatlik bir yolculukla döneceğiz. Cumartesi günü yaklaşık 60 saat sonra deplasmanda Sivasspor'la karşılaşacağız. Ardından derbi maçlarımız var. Acaba Braga maçının ardından Şampiyonlar Ligi'nde bir üst tura çıkabilecek miyiz? Benim gündemimde bunlar var. Şampiyonlar Ligi'nde tur atlamayı, Avrupa'da, ligde ve kupada hedeflerimizi düşünmek zorundayım. Bizim bunları konuşmamız lazım. Başka şeyler gündemimde yok.'

-Amrabat ve Hamit yorumu-
Sarı-kırmızılı teknik adam, Gaziantepspor maçındaki performansları eleştiri alan Amrabat ve Hamit Altıntop'u değerlendirerek, 'Amrabat ve Hamit bizim değerli oyuncularımız. Bugün Amrabat kötü başladı ve kötü de devam etti. Belki Elmander'i sokmayacak olsaydım, 7 yabancı durumu olmasaydı, onunla devam edebilirdim. Ondan ilerde çok faydalanacağız. Bazen böyle şeyler olur. Hamit de önemli bir oyuncu. Ama Galatasaray takımında bir şeyler aksamaya başladığı zaman, hep beraber aksıyor. Bugün ilk yarıda oldukça etkiliydi. Çok da önemli bir vuruş yaptı ve kaleci kurtardı' şeklinde konuştu.

-'Keşke haklı çıkmasaydım'-
Ligin ilk haftalarında Galatasaray'ın liderlik koltuğunda farkı açtığı dönemde, ligde yarışın 5-6 takım arasında süreceğini söylediğinin hatırlatılması üzerine Terim, 'Keşke haklı çıkmasaydım ama tecrübeler bize bunu söyletiyor' dedi.

UEFA Şampiyonlar Ligi'ndeki Braga maçı yerine Gaziantepspor maçında puan kaybetmeyi tercih edeceklerini dile getiren Terim, 'Çünkü buradakini telafi edebiliriz. Turu kazanmak bize, kulübümüze ve oyuncularıma hem ekonomi hem de prestij açısından çok büyük bir ivme kazandıracak. Farklı lider olduğumuz dönemde, 'Yapmamız gereken çok şey var' derken, bu yaşananların hepsini kastediyordum. Puan kaybederek haklı çıkmak hoş değil. Kaybetmeyi kimse istemez. Benim oyundan beklentim daha fazlaydı. Bu köprülerin altından yine çok sular akacak. Birçok takımın matematiksel olarak liderlik iddiası var. Böyle daha çok heyecan olur. Haklı çıkmak istemezdim ama öngörüm ve tecrübem bana bunu söyletmişti' şeklinde görüş belirtti.

-'Çift forvetten, tek forvete dönebiliriz'-
Sarı-kırmızılı teknik adam, takımının son dönemde kapanan takımlara karşı oyunu açmakta sıkıntı yaşadığı yönündeki bir soru üzerine, şu cevabı verdi:

'Galatasaray takımına tabii ki herkes kapanacak ya da farklı yöntemler tercih edecek. Herkes kendine göre kazanma şekli ortaya koyacaktır. Bizi ilgilendirmez. Ama Galatasaray bunları aşan bir takımdı. Gol geciktikçe işler zorlaşıyor, bazen de rakibin pozisyona girmesine gerek olmuyor. Bunun gibi sayacağım 4-5 maç var. Böyle bir dönem denk gelir. Bu sıkıntı devam ederse, o zaman nasıl geçen sene birden bire tek santrforlu sistemden 2 santrforlu sisteme döndüysek, bu sefer de 2'den 1'e dönebiliriz. Santrforlar hem pres yapacak, hem de oyunda olacaklar. Yoksa biraz bu baskıdan, arkadaşlarına katılmadan uzak kalırlarsa, bu sefer başkalarına daha ağır bir yük bindirmiş olurlar. Bunu da haftada üç maç oynayan bir takım kaldıramaz. Galatasaray'ın oyun ilkeleri var. Bunlardan biri de baskı. Bunu yapmak gerekiyor. Burada sıkıntı görürsek, olay değişebilir.'

-Melo ve Engin Baytar'a uyarı-
Gaziantepspor karşısında kırmızı kart gören Felipe Melo ile sarı kart gören Engin Baytar'a uyarısı olup olmayacağının sorulması üzerine Terim, sözlerini şöyle sürdürdü:

'Maçtan sonra konuşmadım. Genel olarak soyunma odasına gidip maçın değerlendirmesini yapmak benim çok uyguladığım bir yöntem değil. Yarın, öbür gün konuşacak çok zamanımız var. Melo'yu dördüncü hakem Koray Gençerler attırdı. Yüzde 100 de haklıydı. Arkadan çekme vardı. Engin'in yaptığı da Melo'nun yaptığı da doğru değil. Melo'nun ilk sarı kartı, atağa çıkarken hakeme çarpan ve rakibe giden bir toptan dolayı tepki nedeniyleydi. Ama her zaman saha içinde olamıyoruz. Engin ise sezon başında 11 maç ceza yedi. Artık cezasını çekmemeli. Bir daha ceza görmemeli. Hala onun tesiri altında hareket edilmemeli. Saha içinde cezası devam ettirilmemeli. Yaptığı doğru değil, asla tasvip etmiyorum. Yarın ikisiyle de konuşacağım. Ancak Engin'in de cezası bitti. Herkesin bundan haberi olsun.'

-Muslera'nın durumu-
Fatih Terim, kaleci Muslera'nın maç içinde yaşadığı sakatlıkla ilgili bilgi vererek, 'Ön adalesinde bir sıkıntı var. Yarın MR'ı çekildikten sonra net bir şey söyleyebiliriz. O da talihsizlik oldu. Ümit ederim önümüzdeki maçlara sarkmaz' ifadelerini kullandı.

Konuşmasının sonunda saha zeminine de değinen sarı-kırmızılı çalıştırıcı, 'Yağmur yağınca yüreğimiz ağzımızdaydı. Bugün CFR Cluj maçı gibi anormal bir yağış yoktu. Saha sıkıntımız sürüyor. Bugünkü beraberliğin saha ile ilgisi yok ama genel olarak sıkıntımız sürüyor. İyi bir yağmur yağarsa problemimiz olur. Başkanımız ve yönetimimiz bununla uğraşıyor' diye konuştu.