Bursaspor taraftarından Hikmet Karaman tepkisi
BURSASPORLU taraftarlar akşam saatlerinde Özlüce Tesisleri'nin önünde toplanarak Hikmet Karaman'ın teknik direktörlüğe getirilme kararını protesto etti.
Yaklaşık 50 kişiden oluşan Bursaspor taraftarı Özlüce Tesislerine giderek Hikmet Karaman'ın Bursaspor teknik direktörlüğüne getirilme kararını protesto etti. Taraftarın yeni teknik direktörle görüşme talebini genel müdür vekili İsmail Özdemir, "Hikmet Karaman istirahat ediyor" gerekçesiyle kabul etmedi. Yapılan görüşmeler sonrası Özdemir sadece 3 taraftarın Karaman'la görüşebileceğini iletti, ancak bu kez de yeşil beyazlı taraftarlar bu öneriyi geri çevirdi. Bu sırada polis tesis önünde güvenlik önlemi aldı. Bursaspor taraftarı Özlüce Tesisleri'nden ayrılırken yönetimi ve Hikmet Karaman'ı tezahüratlarıyla protesto etti.


Taraftarlar basın mensuplarına yaptığı açıklamada şöyle konuştu: 'Buraya Bursaspor kongre üyesi ve taraftarı olarak geldik. İşlerin yanlış gittiğini söylediğimiz için yönetim tarafından tesislere girmemiz engelleniyor. İbrahim Yazıcı yönetimini kaale almıyoruz. Bizler kaos yaratmanın peşinde değiliz. Bursaspor'un iyiliği için buradayız. Kongrede onu alkışlayan da bizdik, onure edenler de bizdik. Buradaki insanları birilerinin adamı olmakla suçluyorlar. Bursa'da kim kimin adamı olduğu aşikardır. Bizler kimsenin adamı değiliz. Bizler Bursaspor sevdalısıyız. Son bir senede yaptıkları hataların üstüne bir hata daha eklenmiştir. Artık bıçak kemiğe dayandı. Bunun da sebebi Hikmet Karaman'ın Bursa'ya gelmesidir. Bursaspor'a 'köy takımı' diyen zihniyet şu an bu tesislerde heyecandan uyuyamıyordur. Bundan sonra yönetimin yapacağı tek iş en yakın zamanda Hikmet Karaman'ı da alıp gitmeleridir. Bursaspor'a zarar verenlerle mücadelemiz sonuna kadar devam edecektir. Buradaki insanları ve sessiz çoğunluğu satın alacak ne para ne de bilet basılmıştır. Bunu herkes böyle bilsin.'