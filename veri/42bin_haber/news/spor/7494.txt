Beşiktaş'ın tesellisi Olcay Şahan
Spor Toto Süper Lig'in ikinci yarısına kötü başlayan Beşiktaş'ta Olcay Şahan'ın çıkışı, yıldız oyuncuların performansından yakınan teknik heyet için teselli oldu.
Siyah-beyazlıların, sezon başında Almanya'nın Kaiserslautern kulübünden kadrosuna dahil ettiği Olcay, hücumda takımına büyük katkıda bulundu. Süper Lig'in ilk yarısında takımı adına 5 gole imza atan siyah-beyazlı futbolcu, takımının ligin en skoreri olmasına da katkı yaptı.

Olcay Şahan, skordaki etkisini ilk yarının son haftalarında daha fazla gösterdi ve üst üste gollere imza attı. Olcay, ilk sezonunda 20 hafta sonunda 7 kez gol sevinci yaşadı.

-İkinci yarıya da iyi başladı-
Olcay Şahan, ligin ikinci yarısına da iyi başladı ve gollerini sürdürdü.

Beşiktaş, ikinci yarıda şu ana dek 3 karşılaşmada 6 gol atarken, bu gollerin 2'sini bu sezon kadrosuna kattığı oyuncusunun ayağından buldu.

Sezonun ilk yarısını golle kapatan Olcay Şahan, ikinci yarıda da bıraktığı yerden devam etti ve 2 gol daha attı. Siyah-beyazlı futbolcu, böylece ligdeki son 4 maçta 3 gol kaydetti.

-Performansı zirve için yetmedi-
Siyah-beyazlı oyuncunun, son haftalardaki başarılı oyunu Beşiktaş'ın liderlik koltuğunu almasına yetmedi.

Takımda birçok oyuncunun form düşüklüğü yaşadığı dönemde etkili oyun ortaya koyan Olcay futbolcu, golleriyle takımına destek vermeye çalıştı. Ancak, Beşiktaş, Olcay'ın etkili olduğu ikinci yarının ilk 3 maçında sadece 2 beraberlik alabildi. Galatasaray derbisinden mağlup ayrılan siyah-beyazlı ekip, bu oyuncusunun gol attığı İstanbul Büyükşehir Belediyespor ve Kardemir Karabükspor mücadelelerini ise beraberlikle tamamladı ve 2 puan alabildi.

Siyah-beyazlı ekip, Olcay Şahan'ın 7 gol attığı karşılaşmalarda 2 galibiyet, 4 beraberlik ve 1 mağlubiyetle 10 puan topladı.

-Olcay Şahan'ın golleri-
Olcay Şahan'ın bu sezon ligde gol attığı maçlar şunlar:

Gaziantepspor-Beşiktaş........: 2-3 (1 gol)
Beşiktaş-Bursaspor............: 3-3 (1 gol)
M.Park Antalyaspor-Beşiktaş...: 3-5 (1 gol)
Gençlerbirliği-Beşiktaş.......: 1-1 (1 gol)
Beşiktaş-Kayserispor..........: 3-1 (1 gol)
Beşiktaş-İstanbul B.Şehir Bld.: 2-2 (1 gol)
Beşiktaş-Kardemir Karabükspor.: 2-2 (1 gol)