Kılıç: "Federasyonun istifaları kararı doğru"
Gençlik ve Spor Bakanı Suat Kılıç, doping nedeniyle istifa eden Türkiye Halter Federasyonu Başkanı Hasan Akkuş ve Yönetim Kurulu'nun doğru bir davranış sergilediğini söyledi.
Kılıç, Valiler Buluşması Toplantısı'nın ardından basın mensuplarının sorularını cevaplandırdı. Bakan Kılıç, dünyanın her yerinde doping olaylarının yaşandığına işaret ederek, Dünyanın her yerinde benzer hadiseler yaşanıyor. Dünyanın her yerinde yaşanıyor diye normalleştirmemiz mümkün değil. Halter Federasyonu'nun bu anlamda kendini sorumlu görerek istifa etmesini son derece yerinde bir davranış olarak görüyorum. İstifaları doğru bir karardır dedi. Doping ile sportmenliğin, IOC kriterlerine göre birbirleriyle bağdaştırılmayan durumlar olduğunu vurgulayan Kılıç, Nihayetinde federasyonların ve bünyesindeki spor adamlarının, sporcunun 24 saatini yönetmesi lazım. Sadece federasyonun gelir giderlerini değil. Hocasından, antrenöründen, diyetisyeninden psikoloğuna kadar sporcunun yaşam alanın her dakikasında görev yaparsa bu tür olumsuzluklar günden güne azalacaktır diye konuştu.

Ankara'da yapılacak stadın yeri belli oldu
Bakan Kılıç, Ankara'ya sadece bir stat değil spor kompleksi kazandırmak istediklerini ifade ederek, Cumhuriyet'in başkentine, başkent olmanın kariyerine yakışır bir spor kompleksi kazandıracağız dedi.
Eskişehir yolu üzerinde 500 bin metrekarelik bir arsa bulduklarını hatırlatan Kılıç, şu bilgileri verdi: Biz Ankara'ya sadece bir stadyum değil, olimpik yüzme havuzu, asgari 3 bin kişilik spor salonu, bir buz pateni salonu, çok sayıda korttan oluşan kapalı ve açık tenis kompleksini bir arada kazandırmayı hedefliyoruz. Bu spor kompleksini, merkez spor tesisi mantığı ile inşa etmek, yönetmek üzere de daha büyük bir arsa arayışına yöneldik. Şu anda bulduğumuz yer, Eskişehir yolunda yaklaşık 500 bin metrekarelik yeni bir arsa. Metro tam önünden geçen bir arsa. Ankara'nın her yerinden raylı sistemle ulaşılacak bir yerde.
 
Ankara'yı olimpiyatlara sporcu hazırlama merkezi olan kentlerden biri haline getiriyoruz. Birkaç ay içinde tesisleri bitirip, hizmete açacağız. 25 avam proje çizdirdik. Bunları eleyerek 5'e indirdik. Önümüzdeki günlerde bu sayıyı da bire indireceğiz. TOKİ'ye teslim edeceğiz. TOKİ maliyetini tespit edip, ihaleye çıkacak. Milli Savunma Bakanlığı'na bağlı arsayı Gençlik ve Spor Bakanlığı'na aktarmaya çalışıyoruz. Bu senenin ilk yarısında bu stadın ihalesinin yapılmış olması lazım. 6 ay içinde ihalesi yapılırsa, 2 sene içinde de inşaatı biter. 2,5 yıl içinde Ankara tesise kavuşur.

Kulüpler Yasası
Gençlik ve Spor Bakanı Suat Kılıç, kendilerinin siyasiler olarak kulüplere gereken desteği vereceklerini anlatarak, Kulüpler çağdaş kriterlere göre uzun vadeli ve istikrarlı bir yönetime kavuşmak istiyorlarsa bu kulüpler yasasına destek verecekler. Biz de siyaseten desteğimizi vereceğiz. Kulüpler, 'biz mevcut halden memnunuz, kanuna da ihtiyacımız yok' diyorlarsa bildikleri gibi dernekler yasasıyla yönetilmeye devam edebilerler. Dernekler yasasıyla yürütülecek bir yönetimin uzun soluklu olacağını sanmıyorum. Taslak çalışması hazırladık. Türkiye Futbol Federasyonu ve Kulüpler Birliği'nden ortaklaşa gelecek metni bekliyoruz diye konuştu.