Messi'den Almanların efsane ismine forma
İspanya'nın Barcelona takımında oynayan Arjantinli yıldız futbolcu Lionel Messi'nin, Alman futbolunun efsane ismi Gerd Müller'e gönderdiği forma teslim edildi.
Alman Futbol Federasyonu ve Bayern Münih kulübünün internet sitesinde yer alan haberde, Messi tarafından imzalanan ve üzerine 'Gerd Müller için, saygı ve hayranlıkla, bir kucaklama' yazısının yer aldığı forma Müller'e Bayern Münih Kulübü Yönetim Kurulu Başkanı Karl-Heinz Rummenigge tarafından verildiği belirtildi.

Müller de, dünyanın en iyi oyuncusunun formasını almaktan gurur duyduğunu ve müteşekkir olduğunu belirterek, formanın sergilenmesi için Bayern Münih müzesine bırakacağını kaydetti.

Dördüncü kez dünyanın en iyi futbolcusu seçilen Messi, geçen yıl attığı 91 gol ile Müller'in 1972'de 85 golle 40 yıldan beri elinde bulundurduğu bir yıl içinde en fazla gol atama rekorunu kırmıştı.