2013'te olacak mı?
Son üç yıldır Caterham'da yarışan Heikki Kovalainen'den, gelecek yıl gridde yer alma şansı konusunde her geçen gün daha kötümser açıklamalar geliyor.
turkiyef1.com'da yer alan habere göre, 2013'te takımda kalmak istediğini dile getiren Fin pilot, bununla birlikte şansının zayıf olduğunu, koltuğunu garantilemek için sponsor arayışına girmek gibi bir planın da olmadığını ifade etti. 
Kovalainen, "Bu konuda çok fazla stres yaşamıyorum, olan bu! Bu son yarışımsa, üzüntü verici olur. Fakat durumum gerçekten oldukça zor" diye konuştu. 
Fin pilot, "Olacak olan buysa, olsun. Şu an sadece tümüyle hafta sonuna, takım için en iyi sonucu almaya odaklanmış durumdayım. Neler olacağını kimse bilemez ama tecrübelerime göre, sezonun bu son bölümü hiç de iyi gitmedi. Listede olduğumu biliyorum. Tony (Fernandes) ve takımla da çok iyi bir ilişkim var. Burada kalmam güzel olurdu ama Formula 1'de işlerin nasıl yürüdüğünü biliyorum. Bunun geç kalması, (Caterham'ın hala sürücülerini açıklamaması) hiç de iyiye işaret değil" yorumunda bulundu. 
Kovalainen, F1'de başka opsiyonlara baktığını ancak yarışmaya devam edebilmek için kendisinden para istendiğini belirterek, bu tür bir yaklaşımdan hoşlanmadığını ifade etti. 
Fin pilot, "Ne olursa olsun, bu herşeyin sonu değil. Bir hayatım var, gidip kendimi öldürecek değilim. Elbette opsiyonlara bakıyorum, F1 dışındakilere de, fakat F1'de (kalmak istiyorum" dedi. 
Kovalainen ayrıca, "Sizinle büyük bir takıma giden Santander gibi büyük bir destekçim olsaydı, o zaman durum farkıl olurdu. Fakat bir sezon için para toplamak yapılacak şey değil" diye konuştu.