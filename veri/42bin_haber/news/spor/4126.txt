Çağla Büyükakçay, elemelerdeki ikinci maçını da kazandı
Avustralya Açık Tenis Turnuvası'nda, kadınlarda Türkiye'yi temsil eden Çağla Büyükakçay, Ukraynalı Lyudmyla Kichenok'u 2-0 yenerek, 3'üncü tura yükseldi.Sezonun ilk Grand Slam Turnuvası Avustralya Açık'ta Türkiye'yi temsil eden Çağla Büyükakçay, elemelerin 2. turunda Ukraynalı Lyudmyla Kichenok ile karşılaştı.

İlk sette, 3 kez rakibinin servisini kıran Çağla, seti 6-4 aldı. Başarılı performansını ikinci sette de sürdüren Çağla, rakibinin servislerini üst üste kırarak seti 6-1, maçı da 2-0 kazandı. İkinci maçından da galibiyetle ayrılan Çağla, sevincini kendisini izlemeye gelen Türk seyircilerin Türkiye sloganları eşliğinde antrenörü Can Üner ile paylaştı.

Çağla, yaptığı değerlendirmede, ilk tur maçının zorlu geçtiğini, bundan dolayı biraz yorgun olsa da motivasyonu sayesinde maçı kazandığını ifade etti. Çağla elemelerin son turundaki rakibi için Rakibimi tanıyorum, elemelerde seri başı olarak mücadele ediyor. Gerçekten zorlu bir rakip ama teniste her şey oluyor. İnşallah son turda da aynı performansı gösterebilirim diye konuştu.

Antrenör Üner ise son eleme turunda, elemelerin 1 numaralı seri başı olan bir tenisçi ile karşılaşacaklarını hatırlatarak, İlk defa Çağla elemelerde son tura kaldı, İnşallah ana tabloyu da gösterecek bize dedi.

Çağla, ana tabloya girebilmek için yarın elemelerdeki son maçında, dünya sırlamasının 83 numarası Ukraynalı Lesia Tsurenko ile karşılaşacak.