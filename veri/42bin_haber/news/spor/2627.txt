Antalyalı Uğur İnceman devreyi kapattı
Medical Park Antalyaspor'un takım kaptanı Uğur İnceman'ın, dün gece karın ağrısı şikayetiyle gittiği hastanede apandisit ameliyatı olduğu bildirildi.Dün gece karın ağrısı şikayetiyle Medical Park Hastanesi'ne başvuran Uğur İnceman'a yapılan tetkiklerinde akut apandisitinin şiştiği belirlendi. İnceman, genel cerrahi uzmanı Op. Dr. Muzaffer Atlı tarafından ameliyat edildi.

İnceman, hastanede gazetecilere yaptığı açıklamada, dayanılmaz bir karın ağrısıyla hastaneye geldiğini, yapılan tetkikler sonucu apandisitinin şiştiğinin belirlendiğini anlatarak, küçük bir ameliyat geçirdiğini, sağlık durumunun iyi olduğunu söyledi.

İnceman, 10-15 gün içinde sahalara dönebileceğini ve çalışmalara başlayabileceğini bildirerek, gün içinde taburcu olacağını, evinde istirahat edeceğini ifade etti.
Orduspor deplasmanı öncesi İnceman'ı hastanede ziyaret eden ve geçmiş olsun dileğini ileten Medical Park Antalyaspor Teknik Direktörü Mehmet Özdilek ise beklemedikleri bir anda böyle bir sorunla karşılaştıklarını, ancak sağlığın her şeyden önemli olduğunu vurguladı.

Özdilek, Uğur İnceman'a yapılan operasyonun çok önemli olmadığını, ancak 10 gün kadar takımdan ayrı kalacağını belirterek, Uğur adına şükrediyoruz. Kaptanımız 10 gün sonra düz koşulara başlayacak. Ligin ikinci yarısında sağlığına kavuşan oyuncumuzla çalışmalarına devam edeceğiz dedi.

Ameliyatı gerçekleştiren Op. Dr. Muzaffer Atlı da İnceman'ın hastaneye karın ağrısı şikayetiyle geldiğini, yaptıkları tetkikler sonucunda gece geç saatlerde ameliyata aldıklarını kaydederek, önemli bir sorunu olmadığını, 15 gün sonra sahalara döneceğini tahmin ettiğini söyledi.