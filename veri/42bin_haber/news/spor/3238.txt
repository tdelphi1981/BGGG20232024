Proje tanıtımı yapıldı
Özaltın Holding tarafından Antalya'nın Serik ilçesine bağlı Belek beldesinde yapılacak ve her spor dalından sporcuya antrenman, rehabilitasyon, performans ölçümü ve yarışma fırsatı verecek Gloria Olimpik Arena'nın temeli, Nisan 2013'te atılacak.Türkiye Spor Yazarları Derneği (TSYD) tarafından Antalya'nın Serik ilçesine bağlı Belek beldesindeki Gloria Golf Otel'de düzenlenen 50. Yıl Sporun Zirvesi Semineri'nin ikinci gününde Gloria Olimpik Arena Projesi'nin tanıtımı yapıldı.

Özaltın Holding Yönetim Kurulu Başkanı Nuri Özaltın, tanıtım toplantısında yaptığı konuşmada, Gloria Olimpik Arena'nın, Türk turizmi ve spor camiasına büyük getiriler sağlayacağını ifade etti. Tesisin fizibilite çalışmalarının bir yıldır devam ettiğini anlatan Özaltın, arenanın temelinin Nisan 2013'te atılacağını bildirdi.

Proje yöneticilerinden Elif Özdemir, kurulacak tesisin Türkiye'de bir ilk olacağını ve spor turizmine önemli katkılar sağlayacağını ifade etti. Özdemir, yaklaşık 50 milyon dolara mal olacak Gloria Olimpik Arena'nın yaklaşık 105 bin metrekarede alanda kurulacağını söyledi. Özdemir, arenanın kapalı bölümünde hentbol, basketbol, voleybol, masa tenisi, badminton, jimnastik, boks, dövüş sporları, dans salonu, halter sporlarının yapılabileceği alanlar, güç geliştirme salonu, yarı olimpik kapalı yüzme havuzu ve koşu pisti bulunacağını açıkladı.

Proje yöneticilerinden İrem Özaltın da arenanın açık alan tesislerinde bir olimpik yüzme havuzu, bir olimpik kule, su topu ve tramplen atlama havuzu ve rehabilitasyon havuzu bulunacağını anlattı. Tesiste ayrıca koşu parkurları, atletizm salonları, kumsal sporları sahaları, tenis kortları, tırmanma duvarları ve çok amaçlı açık spor sahası bulunacağını belirten Özaltın, tesiste yer alacak atletizm stadında da birçok olimpiyat sporunun yapılabileceğini ve bin 600 seyirci kapasiteli bir de kapalı tribün olacağını bildirdi.

Tesisin 2014 yılında hizmete girmesinin beklendiği kaydedildi.