Lance Armstrong itiraf etti!
Yıllarca doping yaptığını yalanlayan Lance Armstrong, sonunda gerçekleri itiraf etti. Amerika'da katıldığı talk şov programında Oprah winfrey'e konuşan Armstrong, doping yaptığını kabul etti.
Armstrong'un itirafı, ünlü talk şovcu Oprah Winfrey ile yaptığı 2.5 saatlik röportajda geldi. Röpartaj henüz yayınlanmadı ancak Winfrey, ayrıntıya girmeden ünlü bisikletçinin kariyeri boyunca doping yaptığını doğruladı.

Armstrong'a 112 soru yönelten Winfrey, "Her sorunun yanıtını alamadım. Ancak insanların merak ettiği çok önemli sorularımı yanıtladı. Artık saklanacak bir durum yok. Çünkü hepiniz, Armstrong'un doping yaptığını doğruladığını biliyorsunuz" dedi.

Amerikan anti-doping ajansı, Lance Armstrong'u spor tarihinin en gelişmiş doping çetesini yönetmekle suçlamıştı. Armstrong kendisini savunmak için girişimde bulunmayınca, tüm şampiyonlukları elinden alınmış ve ömür boyu spordan men edilmişti.

BİSİKLET SPORU TEHLİKEDE
Lance Armstrong'un doping itirafı, sadece kendisini değil, bisiklet sporunu da zor duruma düşürdü. Uluslararası Olimpiyat Komitesi, Armstrong skandalında Uluslararası Bisiklet Birliği'nin de rolünün olduğunun ortaya çıkması halinde, bisikleti olimpiyat programından çıkarabileceğini açıkladı.

Ünlü talk şovcu Oprah Winfrey'e, doping yaptığını itiraf eden Lance Armstrong'un, uzun yıllar boyunca hiçbir teste yakalanmadan kariyerini sürdürmesi, "Uluslararası Bisiklet Birliği" ve doping kurumları içinde işbirlikçileri olduğu yorumlarını beraberinde getirdi.

İddialar, Uluslararası Bisiklet Birliği'nin, 1999-2005 yılları arasında üst üste 7 kez Fransa Turu'nu kazanan Armstrong'un raitinginden yararlanmaya devam etmek için, yasaklı madde kullandığını örtbas ettiği yolunda.

Bu duruma dikkat çeken Uluslararası Olimpiyat Komitesi üyelerinden Dick Pound, bisikletin olimpiyat programından çıkarılabileceğini söyledi.

Uluslararası anti-doping ajansı WADA'nın eski başkanı Pound, "Uluslararası Bisiklet Birliği, dopingi önleme yolunda güçlü önlemler almasıyla tanınmıyor. Bu durumda bizim devreye girmemiz gerekecek. Bisikletin tamamen dopingten temizlenmesinin tek yolu, sporcuların kendilerine, 'Bundan böyle Olimpiyat Oyunları'na katılamayacağız. Bir an önce temizlenmemiz gerekiyor' demeleri" diye konuştu.

WADA başkanı David Howman da, Armstrong'tan yemin altında tüm bildiklerini yetkililere bir an önce anlatması çağrısında bulundu.

(NTV Spor)