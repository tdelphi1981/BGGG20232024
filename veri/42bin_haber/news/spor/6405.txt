NBA'de gecenin sonuçları!
Amerikan Ulusal Basketbol Ligi'nde (NBA) 7 maç oynandı.
Gecenin dikkat çeken maçında, sağ ön çapraz bağlarındaki yırtık nedeniyle sezonu kapatan All-Star oyun kurucusu Rajon Rondo'dan yoksun Boston Celtics ile son şampiyon Miami Heat karşılaştı. Heat, maçın bitimine 25 saniye kala 4 sayı gerideyken, önce eski Celtics'li Ray Allen, ardından da 7 saniye kala 3 sayı gerideyken LeBron James'in attığı 3'lüklerle maçı uzatmaya götürdü. Celtics, ilk uzatması 93-93 tamamlanan karşılaşmayı, ikinci uzatma sonunda 100-98 kazandı.

6 maçlık mağlubiyet serisine son veren evsahibi Celtics'de 17 sayı, 13 ribaund ve 10 asistle 'triple double' yapan Paul Pierce sahanın yıldızıydı. All-Star uzun Kevin Garnett, 24 sayı, 11 ribaund ve 3 blokla 'double double'a imza atarken, yedek oyuncular Jason Terry 13 ve Jeff Green de 11 sayılık kaktı sundu.

Heat'de ise yıldız oyuncular LeBron James'in 34 sayı, 16 ribaund, 7 asist ve 3 top çalma ve Chris Bosh'un, 16 sayı ve 16 ribaundluk performansı galibiyete yetmedi. Oyuna kenardan giren Ray Allen 21 sayı üretirken, All-Star guard Dwyane Wade, 20'de 6 isabetle 17 sayıda kaldı.

Doğu Konferansı'nın play-off'ta iyi bir sıra elde etmek için yarışan takımları New York Knicks ile Atlanta Hawks'un mücadelesinde, gülen taraf 106-104'lük skorla evsahibi Knicks oldu.

Knicks'e maçı getiren isim, bitime 12 saniye kala takımı 104-103 gerideyken faule rağmen attığı turnikeyle Carmelo Anthony'ydi. Anthony, karşılaşmayı 12'de 9 üç sayı yüzdesiyle 42 sayı ve 5 ribaundla tamamladı. Raymond Felton, 12 sayı ve 10 asistle 'double double' yaparken, yedek oyuncular Amare Stoudemire ve J.R. Smith 18'er sayı kaydetti.

Hawks'da oyun kurucu Jeff Teague, 27 sayı, 5 ribaund ve 6 asist ve forvet Josh Smith, 20 sayı üretirken, All-Star uzun Al Horford ise 16 sayı ve 6 ribaundla geceyi tamamladı.



-Lakers, Thunder'ı 105-96 mağlup etti-
Batı Konferansı takımlarının karşı karşıya geldiği maçta, sezon başından beri beklentilerin altında kalan Los Angeles Lakers, konferans lideri Oklahoma City Thunder'ı 105-96 yendi.

Lakers'ın yıldız oyuncusu Kobe Bryant, 21 sayı, 9 ribaund ve 14 asist ile kazandıkları Urah Jazz maçından sonra bir kez daha 1 ribaundla 'triple double'ı kaçırdı. Lakers'In üst üste kazandığı 2 maçta kilit role sahip Bryant, ilginç de bir istatistiğe imza attı:

Bir önceki Jazz maçında 14 asist yaparken 10 şut deneyen Bryant, bu maçta da 14 asiste ulaşırken 12 şut kullandı ve kariyerinde 30 dakika ve üstü süre aldığı maçlarda ilk kez, üst üste 2 maç kullandığı şuttan fazla sayıda asist yaptı.

Lakers'da Steve Nash, 17 sayı ve 5 asist ve Metta World Peace, 15 sayı ve 10 ribaundla oynarken, oyuna benchten giren Pau Gasol 16 ve Antawn Jamison 12 sayıyla galibiyette önemli rol oynadı.

Thunder cephesindeyse All-Star oyuncular Kevin Durant'in, 35 sayıyla maçın en skoreri olmasına ve Russell Westbrook'un, 17 sayı, 9 ribaund ve 13 asistle 'triple double'ın kıyısından dönmesine karşın toplamda 48'de 16 şut isabetiyle oynaması, yenilgide en önemli etkendi.

NBA'e 7 maçla devam edilecek.

Toplu sonuçlar şöyle:

Boston Celtics-Miami Heat: 100-98 (2 uzatmada)
Los Angeles Lakers-Oklahoma City Thunder: 105-96
Orlando Magic-Detroit Pistons: 102-104
Memphis Grizzlies-New Orleans Hornets: 83-91
New York Knicks-Atlanta Hawks: 106-104
Dallas Mavericks-Phoenix Suns: 110-95
Los Angeles Clippers-Portland Trail Blazers: 96-83