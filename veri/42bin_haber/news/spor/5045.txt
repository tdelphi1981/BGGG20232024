2020'ye 15 milyon
Bakan Kılıç'la Dolmabahçe'de buluşan 6 patron 'Maddi manevi desteğimiz yanınızda' sözü verdi. Her şirket bu süreçte 2.5 milyon euro katkı yapacak
 MURAT TARHAN
 2020 Olimpiyat Oyunları'nın Türkiye'ye gelmesi için Gençlik ve Spor Bakanı Suat Kılıç, her cephede oloağanüstü bir mücadele veriyor. 
 TÜRK ekonomisinin devlerini İstanbul'da bir araya getiren Bakan Kılıç, bu süreçte devlet, vatandaş ve iş adamlarının ortak hareket etmesinin çok önemli olduğunu söyledi. Dolmabahçe'deki Başbakanlık Ofisi'nde konuklarına yemek veren Bakan Kılıç, onlardan bu süreçte 15 milyon euro maddi destek sözü de almayı başardı. Patronlar, ayrıca kişisel ilişkilerini de aktif kullanarak bu süreçte Türkiye'nin lobi desteğini güçlendirme sözü verdiler. 
 RAKİPLERİNİ GEÇTİ  
 BAŞBAKAN Recep Tayyip Erdoğan'ın imzası ile 2020 Olimpiyatları'na aday olan Türkiye, iş dünyasının büyük desteğiyle rakipleri Tokyo ve Madrid'in bir adım önüne geçmeyi başardı. 
 BÜYÜK önem arz eden tarihi toplantıya Koç Holding CEO'su Turgay Durak, Sabancı Holding CEO'su Zafer Kurtul, Doğuş Holding Yönetim Kurulu Başkanı Ferit Şahenk, IMG CEO'su Ahmet Ünüvar, Ülker Holding Yönetim Kurulu Başkan Yardımcısı Ali Ülker ve Kurumsal İletişim Müdürü Zühal Şeker, DİGİTÜRK Genel Müdürü Ertan Özerdem, TURKCELL Genel Müdür Yardımcısı Koray Öztürkler katıldı.
 TARİHTE BİR İLK
 DESTEK toplantısında Gençlik ve Spor Bakanlığı Müsteşar Yardımcısı Yavuz Çelik, Spor Genel Müdürü Mehmet Baykan, TMOK Başkanı Uğur Erdener ve İstanbul Valisi Hüseyin Avni Mutlu da hazır bulundu. Daha önce olimpiyatlara 4 kez daha aday olan İstanbul'un adaylık başvurularının hiçbirinde hükümet, iş dünyası ve halk desteği bu denli güçlü olmamıştı.
  