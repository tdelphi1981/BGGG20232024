Arda'ya beklenmedik tepki!
Atletico Madrid forması giyen milli oyuncumuz Arda Turan ve menajerinin yaptığı açıklamalar İspanyol basınında yankı uyandırırken, ağır eleştirileri de beraberinde getirdi 
 Atletico Madrid forması giyen milli oyuncumuz Arda Turan'ın CNN Turk'e yaptığı açıklamalar ve menajeri Ahmet Bulut'un Arda'nın transferi hakkındaki sözleri İspanyol basınında yankı uyandırdı.
 
 Marca Gazetesi yazarı J.F Borell, bu açıklamaların ardından bir değerlendirme yazısıyla Arda ve menajerini eleştirdi.
 
 Arda'nın menajeri Ahmet Bulut'un, Atletico Madrid'in Barcelona'ya konuk olacağı maçtan bir gün önce, Arda'nın sezon sonunda takımdan ayrılacağı yönünde yaptığı açıklamaların herkesi şaşırttığı belirtildi. Kamuoyuna yapılan açıklamaların ne yerinin, ne de zamanının doğru olduğunun altının çizildiği değerlendirmede, Atletico'nun "10 Numara"sının açıklamalarının daha çok dikkat çektiği ifade edildi.
 
 Arda'nın ülkesinde yaptığı açıklamayla sezon sonunda Atletico Madrid'den ayrılmak için kapıyı açtığı belirtildi.
 
 Yazıda; Arda'nın menajerinin milli futbolcunun tahmini vedası hakkında bir tarih vermemesine rağmen, bu söylemlerinin yanlış olduğu kaydedildi.
 
 Atletico'nun La Liga'da ikinci sırada olduğu, tarihinin en iyi sezon başlangıcını yaptığı bir dönemde takımın en önemli oyuncularından biri olan ve Vicente Calderon'da bir idol haline gelen bir oyuncunun sözlerine mantıklı bir açıklama getirmenin zor olduğu söylendi.
 
 Analizde; Atletico'nun Arda'nın transferi için Galatasaray'a 12 milyon euro ödediği ve Arda'nın sözleşmesinde "24 milyon euroya serbest kalır" maddesinin yer aldığı hatırlatıldı. Arda'nın 30 Haziran 2015'e kadar sözleşmesi bulunduğu da belirtildi.
 
 Arda'nın, Atletico Madrid'den daha iyi bir kontrat isteme hakkı bulunduğu ifade edilirken, bunun yolunun Miguel Angel Gil Marin ile bir görüşme yapmak olduğu belirtildi. Arda'nın kendi ülkesinde yaptığı açıklamaların belirsizlik yarattığı görüşüne yer verildi.
 
 Bununla birlikte şu sorunun akla geldiği ifade edildi: "Bu, Atletico Madrid'in kontratını iyileştirmesi için bir strateji mi, yoksa gerçekten Arda'ya 24 milyon euro verecek bir kulüp mü var?"
 
 Bu bilinmezliği zamanın çözceği belirtilirken, Arda Turan ve menajerinin açıklamalarıyla hata yaptıkları söylendi.
 
 NELER DEMİŞLERDİ?
 
 Ahmet Bulut, "Arda iki senedir Atletico Madrid’te forma giyiyor. Ben onun başka bir ülkede bir başka ligde top oynamasını istiyorum. Arda da bunu çok istiyor. Onun için çalışmalarımız var. Kulüp ile zaten bu konuda sürekli konuşuyorum. Kulüp benim ne yapmak istediğimi biliyor. Her şey yolunda giderse Arda seneye Atletico Madrid'den ayrılacak. Ligi söylesem hemen tahmin edebilirsiniz. Arda’nın gideceği zaten 5-6 tane kulüp var bonservisi ödeyebilecek. Bu 5 kulüpten birine transfer olacak" demişti.
 
 Arda ise, "Avrupa'nın en büyük 5-6 kulübünden birinde oynamak istiyorum. Hayalim Şampiyonlar Ligi'ni kazanabilecek bir takımda oynamak ve Şampiyonlar Ligi'ni kazanmak" diye konuşmuştu.
 
 Arsenal devrede iddiası
 Yakın çevresi ile gelen teklifleri paylaşan, "20 gün içinde İngiltere'ye transfer olabilirim" ifadeleriyle transfer sinyali veren Arda'ya Liverpool'dan sonra Arsenal'in de talip olduğu iddia edildi.
 
 İngiliz basınında çıkan haberlerde milli oyuncu için Arsenal'in 20 milyon euroyu gözden çıkardığı kaydedildi. 
 
 Ajansspor