Sezon sonu görüşeceğiz
Kocaman, 'sahada savaş' sözünü tutmayan futbolcuları için son tarihi verdi
 Dönüş muhasebesini sezon sonu yapacağım. Aklımda ne varsa açık yüreklilikle konuşacağım. 'Söz verdiniz' diye üzerlerine gitmenin anlamı yok. Bunun muhasebesi de sezon sonu yapılır
 Teknik Direktör Aykut Kocaman, F.Bahçe'de sezon sonu büyük bir kıyamet kopacağını ima etti. Kocaman, 'Göreve devam kararınızda futbolcular mı, yönetim mi ön plandaydı? Futbolcular sözlerini tuttu mu? Pişman mısınız?' şeklindeki bir soru üzerine, önemli bir temizlik olacağının sinyallerini verdi:
 'TEMEL problemimiz bir tane olaydan genele ait çıkarımlarda bulunuyoruz. Bu çok yanlış. Bunu bir atlayabilsek uzun soluklu başarıları elde etmek özellikle yurt dışında daha mümkün olacak.
 BEŞ PUAN KAPANIR
 DÖNÜŞ ile ilgili motivasyon kaynağı neydi? Bunun muhasebesini sezon sonunda yapacağım. Aklımda ne varsa açık yüreklilikle konuşacağım. Ne olup bittiğini anlatmaya çalışacağım. Bunları artık konuşmanın anlamı yok. Bütün puan kayıplarına rağmen güçlü bir şekilde sezon sonuna kadar sürdüreceğiz ve şampiyonluğun en büyük adayı olduğumuzu bir kez daha göstereceğiz. Bu fırsatlar var önümüzde. 
 BU maç öncesi şunu söyleyebilirdim: Aslında 17 maçı kazandığımız takdirde her şey elimizdeydi, kimseye muhtaç olmadan. Şu anda 5 puanlık bir averaj var, çevireceğimizi düşünüyorum.
 OLUR BÖYLE VAKALAR
 FUTBOLCULARIN verdiği söz için bir maçtan sonra yorum yapmak doğru değil. 2. yarıda 2-0'ı çevirmek için olağanüstü gayret sarf ettiler. İnişler çıkışlar olacaktır. Olumsuz anlarda 'Siz bana söz verdiniz' diye üzerlerine gitmenin anlamı yok. Bunun muhasebesi de sezon sonu yapılır.'
 Değişen bir şey yok
 AYKUT Kocaman, transferdeki son durum sorulunca 'Değişen çok fazla bir şey yok. Transferle ilgilenenler ilgileniyorlar' cevabını verdi. Aykut Hoca, Krasic'in performansı konusunda da 'İlk yarıdaki bütün oyuncuların performansı beklenenin çok altındaydı. Bir oyuncuyu olumsuzlamaya çalışmak doğru değil. Bütün takım olarak düşüktük' dedi.
 Yapacak
 BERABERLİK golünü atan Mehmet Topal, 'Verdiğimiz 2 pozisyon da gol oldu. Yapacak bir şey yok. İlk yarı bize yakışmayacak bir oyun oldu. Böyle oynarsak büyük sıkıntılar yaşarız. Önümüzdeki maçlara bakacağız' dedi.
 Rest çekti
 F.BAHÇE taraftarı,  ikinci yarı Serdar Kesimal'ı ıslıkladı.  12 Numara da futbolculardan tüm desteklerini çektiğini açıkladı. Sarı-Lacivertli taraftarlar 'F.Bahçe Yönetim Kurulu; yokları oynayan futbolculara, para cezası vermelidir' diye bildiri yayınladı.