Kayserispor'un gollerini yabancılar atıyor
Süper Lig'de Sezonun ilk yarısında toplam 22 gole ulaşan Kayserispor'da bu gollerin 17'si yabancı oyunculardan geldi.Kayseri temsilcisinde Bobo, 9 golle takımının en golcü futbolcusu olarak dikkat çekerken, Pablo Mouche ile Alexandre Cleyton attıkları 3'er golle, bu oyuncuyu takip etti. Kayserispor'da ayrıca yabancı futbolculardan Gretar Steinsson ile Diego Biseswar da 1'er gol kaydetti.

Türk futbolcuların en golcüsü Sefa

Kayserispor'da genç gurbetçi orta saha oyuncusu Sefa Yılmaz, Türk oyuncular içinde en fazla gol atan futbolcu oldu. Sefa, attığı 3 golle geçen sezonun tamamında kaydettiği gol sayısına bu sezonun ilk yarısında ulaşmış oldu. Sefa Yılmaz'ı 1 golle de takıma bu sezon katılan Salih Dursun izledi.

Sarı-kırmlızılılarda Türk oyuncular 4 gol atarken, Kayserispor'un bir golü de ligin üçüncü haftasındaki Akhisar Belediyespor maçında kendi kalesine gol atan Sertan Vardar'dan geldi.

Kaliteli, kendilerini ispatlamış yabancı oyunculara sahibiz"

Kulüp Basın Sözcüsü Oğuz Ortaköylüoğlu Aa muhabirine, yabancı oyuncuların ilk yarıda gösterdikleri performanstan genel anlamda memnun olduklarını söyledi. Bobo, Mouche, Cleyton ve Steinsson'un takıma sezon başında katıldıklarını dile getiren Ortaköylüoğlu, buna rağmen bu oyuncuların kısa sürede takıma ve kente uyum sağladıklarını belirtti.

Yabancı oyunculardan zamanla da fazla verim alacaklarına inandıklarını vurgulayan Ortaköylüoğlu, Kaliteli, kendilerini ispatlamış yabancı oyunculara sahibiz. Çoğunluğu ülke milli takımlarında oynuyor. Bu oyuncular üst seviyede performans gösterecek kapasiteye sahip. İnşallah oyuncularımız ikinci yarı daha da takıma adapte olarak, takımı sırtlamaya devam ederler diye konuştu.