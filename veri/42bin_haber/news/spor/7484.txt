'Kalecimize şike teklif ettiler'
Debrecen Kulübü, 2009 yılında oynadıkları Liverpool karşılaşmasından önce kalecileri Poleksic'e şike teklif edildiğini açıkladı.
Debrecen kulübü, Europol'un yayınladığı şike raporunun 2 sene önce yayınlanan raporla aynı olduğunu öne sürdü ve kurumu dosyayı ısıtıp ısıtıp gündeme getirmekle suçladı.

Europol'un yayınladığı şike raporunun ardından dün resmi sitesinden bir açıklama yayınlayan Macaristan'ın Debrecen kulübü, kurumun eski raporu tekrar yayınladığını ifade etti.

Haber8.com'un haberine göre, Avrupa Polis Teşkilatı, daha önce 2010 senesinde de bu rapora benzer bir rapor yayınlamış; hatta Debrecen'in o dönemki futbolcularından Vukasin Poleksic'e, 2009 senesinde Şampiyonlar Ligi'nde Liverpool ile oynanan maçtan dolayı 2 sene men cezası vermişti. Kulüp son yayınlanan rapor sonrasında, Europol ve UEFA'yı aynı meselelerle gündemi meşgul etmekle itham etti.

Kulüp, yaptığı açıklamada "Araştırmalar gösteriyor ki Poleksic'e şike teklifi gelmiş ama o, talepleri reddetmiş. Dahası maçlarda da herhangi bir rüşvet olgusuna rastlanmamıştı. Fakat oyuncumuz yetkilileri hemen bilgilendirmemekten suçlu görüldü. Anlaşılan o ki, UEFA Disiplin Komitesine göre, yine de Vukasin Poleksic'e verilen 2 senelik ceza yetmemiş" ifadelerine yer verdi.

Karadağlı kaleci Vukasin Poleksic, daha önce yayınlanan rapor doğrultusunda 24 Haziran 2010 tarihinden 30 Haziran 2012'ye kadar futboldan men cezası alırken, takım arkadaşı Norbert Meszaros da 18 aylık bir cezaya çarptırılmıştı. Her iki oyuncu da cezalarını çekmelerinin ardından Debrecen'de futbola geri döndüler. (Haber8.com)