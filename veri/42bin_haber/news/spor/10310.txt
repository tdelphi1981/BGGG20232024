Olcay Şahan: "Ne mutlu bana"
Beşiktaşlı futbolcu Olcay Şahan son dakikalarda yedikleri golleri hatırlatarak "Bu kez son saniye golüyle kazandıysak ne mutlu bana" dedi. 
Beşiktaşlı futbolcu Olcay Şahan, son saniyede attıkları golle kazanarak taraftarlarını daha da sevindirdiklerini söyledi.

Takımının galibiyet golünü atan Olcay, karşılaşmadan sonra düzenlenen basın toplantısında yaptığı açıklamada, maçlara genelde kendilerinin iyi başladıklarını vurgulayarak, "Ancak bu hafta ilk 20 dakika kötüydük. Gol yedikten sonra Beşiktaş'ın futbolunu oynamaya başladık. 3 puanı hak ettik. İnönü'deki maçlarda son dakikalarda gol yiyorduk ve taraftarları üzüyorduk. Bugün son saniyede attığımız golle taraftarlarımızı daha da sevindirdik" diye konuştu.

Ligin ilk yarısında Trabzonspor karşısında son saniyede kaçırdığı golle taraftarlara büyük üzüntü yaşattığının hatırlatılması üzerine siyah-beyazlı oyuncu, "Trabzonspor maçından önce kötü dönemdeydik. Sivasspor ve Fenerbahçe maçları iyi geçmemişti. Son saniyede atamadığım gol takımı birleştirdi. Hocamız da en mutlu an olarak onu söyler. Beşiktaş o günden sonra futbolunu oynadı. Bu akşam son saniyede attığım golle kazandıysak ne mutlu bana" ifadelerini kullandı.

Fenerbahçe'nin attığı, ancak ofsayt gerekçesiyle sayılmayan golle ilgili soruyu ise Olcay Şahan, "En son adam bendim. Ben de ofsayt diye gördüm. Kazandıktan sonra o şeylere bakmadık. Son haftalarda bize de böyle kararlar çıkıyor. Bugün biz şanslıysak ne mutlu bize" diye yanıtladı.