Lig öncesi dostluk maçı
Karamürsel Ragbi Spor Kulübü'nce, gelecek ay başlayacak Ragbi 1. Ligi öncesinde dostluk turnuvası düzenlendi.Karamürsel Stadı'nda düzenlenen turnuvaya İstanbul'dan Ottomans ve Kadıköy Ragbi takımları katıldı.

Karamürsel Ragbi Spor Kulübü antrenörü ve Kocaeli Üniversitesi (KOÜ) Gazanfer Bilge Beden Eğitimi ve Spor Yüksekokulu Öğretim Üyesi Doç. Dr. Kemal Aydın, takımı 2010 yılının mart ayında öğrencileriyle oluşturduklarını belirterek, Türkiye'de ragbi ile ilgili çalışmaların hız kazanmasıyla 2011-2012 sezonunda başlayan Profesyonel Ragbi Ligi'ne katıldıklarını söyledi.

Ligi 13 takım arasında 7. sırada tamamladıklarını anımsatan Aydın, 2012-2013 sezonunda Türkiye Ragbi 1. Ligi'ne katılmaya hak kazandıklarını kaydetti.
Aydın, şöyle devam etti:
Karamürsel Ragbi Kulübü, Türkiye'de kurulan ilk ilçe takımıdır. Takım oyuncularını, KOÜ öğrencileri ile ragbiye ilgi duyan Karamürselli güreşçiler ve gençler oluşturmaktadır. Lig hazırlıkları kapsamında dostluk turnuvası organize ettik ve ilçede adeta şenlik yaşandı. Lig, 3 Mart'ta Edirnespor Basketbol Spor Kulübü ile yapacağımız maçla başlayacak.Karamürsel'de ragbi sporuna ilgi duyan ve daha fazla bilgi almak isteyen gençlerimizi bekliyoruz.

Aydın, lise öğrencilerinin de ilgi duyması üzerine geçen yıl Karamürsel Ragbi Kız Takımı'nın kurulduğunu, takımın hızlı çıkış yakalayarak Türkiye A Milli Kız Ragbi Takımı'na iki oyuncu verme başarısı elde ettiğini sözlerine ekledi.