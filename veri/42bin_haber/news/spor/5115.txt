Sadri Şener'den güvence
Trabzonspor Kulübü Başkanı Sadri Şener, eskiye oranla çok büyüdüklerini belirtti, "Gelirleriniz sağlamsa borçtan çekinmenize gerek yok. Hiçbir şekilde duvara vurmayız ama bunun şartlarını oturduğunuz yerden sağlayamazsınız" dedi.
Ziraat Türkiye Kupası'nda aldığı iki galibiyetle pazar günü oynayacağı Karabükspor maçı için moral bulan Trabzonspor'un Başkanı Sadri Şener, ligin 2'nci yarısı için görüşlerini açıklarken takımından galibiyet serisi beklediğini söyledi. Ligin lik yarısının bordo mavili takım için iyi geçmediğinin altını çizen Başkan Sadri Şener, şunları söyledi:

"İlk yarıda, beklentilerin altında kaldık. İkinci yarıda ise bütün hatalarımızı kapatıp, daha iyi sonuçlar almak istiyoruz. Rakiplerimizden geride kalmadan aynı mücadeleyi sürdüreceğiz. Transfer döneminde birkaç takviye gerekebilir. Burada önceliğimiz elimizdeki fazla sayıda yabancı oyuncudan uygun olanlarını göndermek ve yerlerine 12 yeni isim katmak olacak. Teknik heyetimizin görüşleri doğrultusunda bunları gerçekleştirmeye çalışacağız. Ligin ikinci yarısına kupa maçlarıyla iyi bir giriş yaptık. Ligde üst üste galibiyetler alırsak olumsuz havayı dağıtmış oluruz. Pazar günkü Karabükspor maçıyla galibiyet serimize başlamak istiyoruz."

"DUVARA ÇARPMAYIZ"

Şahsı ve yönetimiyle ilgili her türlü eleştiriye açık olduğunu da vurgulayan Başkan Sadri Şener, şöyle devam etti:

"Ancak şu bilinmelidir ki; eğer kulüp gelirleriniz sağlamsa borçtan çekinmenizi gerektirecek bir durum söz konusu değildir. Trabzonspor, hiçbir şekilde duvara vurmaz. Ancak bunun şartlarını oturduğumuz yerden sağlayamayız. Sürekli proje üretmek zorundayız. Görev yaptığımız 5 yıllık sürede hayata geçirdiğimiz projelerle ciddi gelirler elde ettik ve çarkı çok iyi yürüttük."

"ENGELLEMELER ŞEVKİMİZİ KIRIYOR"

Gerçekleştirmeye çalıştıkları projeler konusunda zaman zaman engellemelerle karşılaştıklarının da altını çizen Başkan Sadri Şener, son olarak şunları söyledi:

"Başta HES (Hidro Elektrik Santralı) projesi olmak üzere zaman zaman karşılaştığımız engeller, ister istemez şevkimizi kırıyor, moralimizi bozuyor ve bizleri bu projelerle ilgili farklı kararlar almanın eşiğine getiriyor. Kulübümüzün çapı fazlasıyla büyüdü ve geçmişe göre çok değişti. Önümüzdeki gerçeğe göre adımlar atmalı, vizyonumuzu her zaman yukarılarda tutmalıyız."