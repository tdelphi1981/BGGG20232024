Nefes kesen maç Fenerbahçe Ülker'in
Beko Basketbol Ligi'nde Fenerbahçe Ülker, Pınar Karşıyaka'yı 78-76 yendi. 
İlk dakikaların ardından mücadelede üstünlüğü eline almaya başlayan Fenerbahçe Ülker, 7. dakikada 16-8 ile 8 sayı öne geçtiği ilk periyodu aynı sayı farkıyla 20-12 önde tamamladı.

İkinci çeyreğe iyi giren konuk ekip, Ümit Sonkol ile 2, Dixon ile de 5 sayı bularak, 13. dakikanın başında skoru 20-19'a getirdi. İyi bir mücadele ortaya koyarak, ikinci periyodun başından itibaren 14-6'lık bir seri yapan Pınar Karşıyaka, 17. dakikaya girildiğinde Dixon'un 3'lüğüyle skoru 26-26 eşitledi. Periyodun son dakikalar dengeli bir mücadeleye sahne olurken, Fenerbahçe Ülker, devreyi 32-30 önde geçti.

Maçın ikinci yarısına iyi giren Pınar Karşıyaka, 23. dakikada Aminu'nun basketiyle 39-36 öne geçip, 25. dakikada Dixon'un 3'lüğüyle 42-38 üstünlük yakaladı. Temposunu artıran Fenerbahçe Ülker, McCalebb ve Andersen ile bulduğu üçlüklerle 26. dakikada üstünlüğü (44-42) tekrar eline aldıysa da ev sahibi ekibe aynı şekilde karşılık veren Pınar Karşıyaka, son saniyede Evren Büker'in 3'lüğüyle skoru 57-57 eşitledi ve son çeyreğe bu skorla girildi.

Çekişmeye sahne olan son çeyrekte, bitime 4.6 saniye kala skor 77-76 iken Sato ile iki faul atışından birisini sayıya çeviren Fenerbahçe Ülker 78-76 öne geçti. Pınar Karşıyaka son hücum şansını değerlendiremeyince, maç 78-76 Fenerbahçe Ülker'in üstünlüğüyle tamamlandı.

Attığı 29 sayıyla maçın en skorer ismi olan Pınar Karşıyakalı Dixon, 21 sayıyı üç sayılık basketlerden buldu.