Aslan'ın istediği yıldızın menajerinden açıklama
Galatasaray'ın stoper bölgesi için düşündüğü en önemli transfer olduğu ifade edilen Andreas Granqvist'in menajeri transfer hakkında açıklamalarda bulundu.
Ara transfer döneminde Wesley Sneijder'den sonra savunmaya stoper ve sol bek takviyesi yapmayı hedefleyen Galatasaray'da stoper için 1 numaralı adayın Andreas Granqvist olduğu son günlerin en önemli iddialarından birisiydi.

Sporx'te yer alan habere göre; İtalya Serie A takımlarından Genoa'da oynayan Andreas Granqvist'in menajeri Dario Canovi, İtalyan basınına İsveçli oyuncunun transferi hakkında açıklamalarda bulundu. Granqvist'e teklif geldiğini doğrulayan Canovi; "Dinamo Kiev'den bir teklif geldi, doğru. Ancak oyuncu ocak ayuında takımdan ayrılmayacak. Ben böyle düşünüyorum ama 31 Ocak'a kadar da her şey olabilir." diyerek açık kapı bıraktı.

"Birşeyler olduğu doğrudur ama Ukrayna kulübünün teklifi henüz sonlanmadı. Ancak, bu teklifin ve ilginin sona erdiğini söylemek doğru olmaz. Granqvist, şu an Genoa'da devam etmek istiyor. Kulübünün de onunla bir sorunu yok, Andreas'ın gitmesini istemiyorlar" diyerek sözlerine son verdi.

Andreas Granqvist, ara transfer döneminin başında Dinamo Kiev iddialarına kulübünde mutlu olduğunu ancak Şampiyonlar Ligi'nde oynayan bir kulüpte oynamayı isteyeceğine dair açıklamalar yapmıştı.