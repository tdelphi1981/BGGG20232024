'Nene'yi evdeki 'nene' ile karıştırmayın!'
Beşiktaş Teknik Direktörü Samet Aybaba, siyah beyazlı takımın bugün başlayan Antalya kampında akşam yapılan antrenman öncesi gazetecilerle sohbet etti 
 Tecrübeli teknik adam, Siyah Beyazlı takımın gündemindeki konularla ilgili sorulara cevap verdiği sohbette şu ifadeleri kullandı: 
 FERNANDES'İN DURUMU 
  
 "Fernandes'in tedavisi sürüyor. İkinci yarının ilk maçında takımdaki yerini alabilir. Kamp süresinde bir gün takımla birlikte çalışacak, bir gün otelde özel antrenman yapacak." 
 YENİ TRANSFER SİNAN KURTULMUŞ
  
 "Sinan Kurtulmuş'u geleceğe yönelik bir planlama doğrultusunda transfer ettik. Henüz 18 yaşında ama performansı ile sürpriz yapabilir. Olcay'ın bize gelemeden önce attığı bir gol görüntüsü vardı. Televizyonda sürekli o gol gösteriliyordu. Şimdi 6 tane gol attı. Sinan da beklentilerin üstüne çıkabilir." 
 KAMP YERİNİN SON GÜN DEĞİŞME NEDENİ
  
 "Kalmayı planladığımız ilk otelde son bir haftada çok fazla yoğunluk oluşmuş. Biz de kamp yerini değiştirdik. Tayfur Havutçu'nun kamp yapmayı düşündüğümüz ilk otelde olacağı için bizim program değiştirdiğimiz iddiaları hem yanlış, hem de ayıptır. Tayfur da Beşiktaşlı, biz de Beşiktaşlıyız. Hatta Antalya'ya gelirken Tayfur Havutçu ile uçakta karşılaştık. Kendisine tesislere gelmesini, istediği zaman gelebileceğini söyledim. Aramızda kesinlikle bir sorun yok." 
 "GÖKHAN'I BİR TÜRLÜ SÜZEMEDİK!" 
  
 "Gökhan Süzen konusunda temaslarımız sürüyor. Kendisi istediğimiz bir futbolcu. Ancak Gökhan'ı bir türlü süzemedik." "Siz Nene'yi evdeki Nene sanıyorsunuz galiba" Aybaba, bir gazetecinin Nene hakkında yaptığı yorum üzerine ise şunları söyledi: "Nene transferine bakıyoruz ama henüz bir sonuç yok. Siz Nene'yi evdeki "Nene" sanıyorsunuz galiba. Evdeki "Nene" ile sahadaki Nene'yi karıştırmayın." 
 KİRALIK OLARAK VERİLECEK GENÇ FUTBOLCULAR 
  
 "Genç futbolcularımızdan Kadir Arı ve Mertcan Aktaş'ı kiralık olarak farklı takımlara vermeyi düşünüyoruz. İlerleyen günlerde bu konuda gelişme olabilir." 
 "MILAN BAROS BENİN GÜNDEMİMDE HİÇ OLMADI"
  
 Tecrübeli teknik adam adı sezon başında ve devre arası transfer dönemi öncesi Beşiktaş ile anılan Galatasaray'ın 32 yaşındaki futbolcusu Milan Baros konusunda bir tasarrufu olmadığını dile getirerek, "Baros ile ilgili ne şimdi, ne de sezon başında bir talebim yoktu. Kendisi Galatasaray'ın oyuncusu ve bizim transfer çalışmalarımız içinde yer almıyor" dedi. 
 DHA