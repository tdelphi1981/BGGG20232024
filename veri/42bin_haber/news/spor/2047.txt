Keyif bahçesi
G.Birliği'ni kaliteli ayaklarıyla dağıtıp lige damga vurdu
 Aykut'un golüne Sow'un usta işi vuruşuyla karşılık veren Kanarya, Meireles ve Kuyt'la rahatladı. Sezer 100. maçını golle süsledi F.Bahçe, 3 günde bir maç oynamaya alıştı Golü YEDİĞİ zaman artık panik yapmıyor Kanarya'nın lejyonerleri kalitelerini kanıtladı
 Meireles siftah yaptı
 F.BAHÇE'NİN 63. dakikada Meireles'le bulduğu golde Sow'un payı büyük. Kazanılan serbest vuruşu hemen kullanan Senegalli'nin başlattığı akınla Portekizli futbolcu, uzaktan vurup kaleci Ramazan'ı avladı. Bu, Meireles'in Süper Lig'deki ilk golüydü. Yıldız futbolcu UEFA Avrupa Ligi'nde 4 maçta fileleri 1 kez havalandırdı. Meireles iki golünü de ceza sahası dışından kaydetti.
 Bana yakışmadı özür diliyorum
 Maçtan sonra Gökhan kendi isteğiyle Lig TV röportajına geldi. Şu mesajları verdi: 
 'GEÇMİŞİ açmak istemiyorum ama Eskişehir maçından sonra bir takım olaylar oldu. Bu maçı hakemin nasıl yönettiğini bilmiyorum ama geçmişin verdiği bir hırs var. Belki hakemler doğru karar veriyor ama bir şeyler istediğiniz gibi gitmeyince hakemler yanlış karar veriyor gibi geliyor.
 BİR pozisyonda Jimmy topu vermedi ben de ittim panoya çarptı. Maçın skoru ne olursa olsun bana yakışmayan bir hareketti, ondan ve kamuoyundan özür diliyorum.'
 Hakem görmedi
 Jimmy Durmaz, 'Gökhan maçtan sonra benden özür diledi. İyi bir insan. Yapacak bir şey yok. Pozisyonu hakem görmedi' dedi.
 Organize olmalıyız
 Volkan Demirel, maçtan sonra her zaman taraftarlara yaptığı çağrıyı yineledi: 
 'NE istediğimizi biz de biliyoruz. Önümüzdeki günlerde taraftarımızın istediği takım olacağız. 'Şampiyonluk olur mu olmaz mı?' bilmiyorum ama her zaman söyledim. Gurur duyulacak takım geliyor. Sabırlı olsunlar. 2. yarıda sazı biz çalacağız.
 İSTENENİ YAPARIZ
 TAM anlamıyla takım olamadık. Bunun için sadece saha içinde değil, saha dışında da organizasyonlar yapmak lazım. Hem saha içinde hem de saha dışında istenen F.Bahçe'yi yaratmak için çalışacağız.'
 27 günlük sakal!
 Semih en son Antalya maçında 5 dakika oynamıştı. 27 gün sonra bu sakallarla sahaya çıktı.
 Kasımlar Fener'in
 F.BAHÇE, kasım ayında oynadığı 6 maçta 5 galibiyet, 1 beraberlik alırken hiç yenilmedi. Bu seride sadece Eskişehir'de beraberlik yaşadı. F.Bahçe Kasım serisini Pendik maçıyla tamamlayacak.