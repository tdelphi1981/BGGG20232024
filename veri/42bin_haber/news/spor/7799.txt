İbrahim Yazıcı'dan Karaman açıklaması
İbrahim Yazıcı, yaptığı yazılı açıklamada Hikmet Karaman ile kulübüyle ilişkisinin kesildikten sonra görüşme kararı aldıklarını ifade etti.Bursaspor Kulübü Başkanı İbrahim Yazıcı, Biz kendimizden emin olduğumuz ve bu süreçte söylediğimiz her sözü samimiyetle sarf ettiğimiz için, en küçük bir endişeye kapılmadan Hikmet Karaman'la kulübü kendisiyle ilişkisini kestikten sonra bir araya gelme ve görüşme kararı verdik dedi.

Yazıcı, kulübün resmi internet sitesinden yaptığı açıklamada, neden olmadıkları ancak yönetmek ve yönlendirmek mecburiyetinde oldukları bir son dakika gelişmesinin ardından, en ince ayrıntısına kadar düşünerek verilen bir kararın, Bursaspor paydaşlarının bir bölümü tarafından tam anlaşılamadığını gördükleri için açıklama yapmak durumunda kalındığını belirtti.

Fair-play unsurlarıyla tescillenmiş şampiyonluğa imza atarken de, herkesin izlediği son genel kurulda Türk futbol kamuoyunun takdirini kazanmış hamleleri gerçekleştirirken de dikkatli ve özenli olduklarını bildiren Yazıcı, şunları kaydetti:

Uluslararası arenada UEFA'nın bileğini bükerken de profesyonelce yönetmiştik süreci, küme düşmenin travmasını yaşamış bir camiayı, Anadolu devrimini gerçekleştirmeye hazırlarken de. Bunca badire atlatmış bir yönetimin, bir teknik adam seçiminde, gerek isim gerekse usul konusunda yanlış yaptığını düşünenler, tarihi yanılgı içindedirler. Bursaspor, isterse her teknik direktörü, hangi konumda olduğuna bakmaksızın ve kimseye hesap vermeden bünyesine katabilecek bir cazibeye ve kuvvete sahiptir. Bursaspor bu açıdan bakıldığında, Anadolu'nun makus kaderini değiştirmiş, cesaret ve kararlılığın sembolü olmuş bir camiadır. Ancak her fırsatta Türkiye'ye ahlak dersi vermiş bu camianın, son teknik adam seçiminde, hararetle savunduğu ilkelere ters düştüğünü iddia etmek, sadece Bursaspor'un önlenemez yükselişini durdurmaya çalışmak isteyen rakiplerimizin ve başarımızı kıskananların tutunabileceği çürük bir daldır. Eğer biz iddia edildiği gibi, sayın Hikmet Karaman'la görevdeyken görüşmüş ve anlaşmış olsaydık, görevinden ayrıldıktan 3-5 hafta sonra ya da sezon sonunda sözleşme imzalar, hatamızı örtbas etmeye çalışırdık. Ancak biz kendimizden emin olduğumuz ve bu süreçte söylediğimiz her sözü samimiyetle sarf ettiğimiz için, en küçük bir endişeye kapılmadan Karaman'la kulübü kendisiyle ilişkisini kestikten sonra bir araya gelme ve görüşme kararı verdik.

BURSASPOR, KARABÜK HAZIRLIKLARINI TAMAMLADI

Yazıcı, taraftarların bir bölümünün Bursalı bir teknik adam arzusunu anlayışla karşıladıklarını da belirterek, şu ifadeleri kullandı:

Ancak bunun için gerekli altyapının oluşturulması gerektiğini düşünüyorum. Ersel Uzgur hocamızın çocukluğunu bilen ve Bursalı antrenörlere bundan 25 yıl önce de güvenen bir başkan olarak, plansız programsız bir şekilde atılacak böyle bir adımın, önce Ersel Uzgur, sonra da Bursa antrenörlüğü için büyük bir risk içerdiğini, dolayısıyla altyapısız bu girişimin onlara zarar vereceğini anlamak ve görmek gerekir. Bu konuda sürecin iyi planlanması gerektiğini düşünüyor ve kendi öz kaynağından oyuncu yetiştirme kudretine sahip kulübümüzün, bizim önderliğimizde kendi teknik adamlarını da hazırlayabileceğine yürekten inanıyorum. Yeri gelmişken şunu da Bursaspor taraftarlarıyla paylaşmakta yarar görüyorum, sayın Hikmet Karaman, gerek profesyonelliği, gerek başarıları, gerekse hedefleri itibariyle yolu Bursaspor'la kesişmeyi hak eden bir teknik adamdır. Dolayısıyla takımını emanet ettiği bir teknik adamı, yaşadığımız son örnekte olduğu gibi, isterse Türkiye'nin gıptayla izlediği bir figür haline getirmeyi başarmış bu camianın, sayın Karaman'a hak ettiği desteği verdiği takdirde yine yanılmayacağını önce paydaşlarımıza, sonra bütün kamuoyuna saygıyla duyururuz.

BURSASPOR KARABÜK'E GİTTİ