Sneijder'den sürpriz itiraflar
 
 Galatasaray'a transfer sürecini de değerlendiren Hollandalı yıldız "Galatasaray'ın bu sezon şampiyonlar ligi'ni kazanması gerçekçi geliyor mu?" sorusuna "Biraz uzak bir ihtimal olabilir. Ama hala Şampiyonlar Ligi'ndeyiz. Rakibimiz Schalke. Tabii ki kolay değil. Ama kaliteli bir kadromuz var ve maç maç düşüneceğiz. Neler olacağını göreceğiz" yanıtını verdi. 
 "FUTBOL TUTKULARI BENİ CEZBETTİ" 
  
 Inter'den ayrılışıyla ilgili konuşan Sneijder "Inter beni bırakmak istedi. Orada kalabilirdim; 2015'e kadar sözleşmem vardı. Ama 2014 Dünya Kupası'nda oynayabilmek için Galatasaray'a geldim. Bunu riske edemezdim. Galatasaray'dan gelen teklif heyecan vericiydi. Kulüpteki insanlarla konuştuğumda, futbol tutkuları ben cezbetti. Gerçekten büyümek istiyorlar. Ayrıca Türk futbolunun kalitesini de kontrol ettim. Oldukça kaliteli bir lig. Sanıldığı gibi rekabet sadece Galatasaray ve Fenerbahçe arasında geçmiyor" ifadesini kullandı. 
 "GALATASARAY'I TERCİH ETMEM ZOR OLMADI" 
  
 Galatasaray'ı tercih etmesindeki nedenin "para" olmadığını vurgulayan 28 yaşındaki yıldız "İngiltere Premier Lig'den de teklif vardı. Ama Galatasaray bir adım öne çıktı. Çünkü Galatasaray'ın bana yaklaşımı çok etkileyiciydi. Bu nedenle Galatasaray'ı tercih etmem zor olmadı" dedi. 
 "DORGBA İLE OYNAYACAK OLMAK..."
  
 Sneijder, Drogba'nın da Galatasaray'a transfer olması hakkında ise "O, dünyanın en iyi santrforlarından birisi. Drogba ile birlikte oynayacak olmak benim için de büyük bir tecrübe. Onunla birlikte maçları daha kolay kazanacağız. Drogba'yı da almaları, Galatasaray'ın tutkusunu gösteriyor. Kısa zamanda Avrupa'nın en büyük takımlarından biri olmak için uğraşıyorlar" yorumunu yaptı. 
 Beşiktaş maçında 25 dakika oynadığından bahseden Hollandalı "Oynaya oynaya yüzde yüz verimli hale geleceğim" şeklinde konuştu. Türkiye'de insanların futbol için çıldırdığını belirten Sneijder "İnsanlar futbola aşık. Havaalanında beni binlerce kişi karşıladı. İyi oynarsam bu ilginin daha da artacağını söylediler. Havaalanındaki ilgiyi hayatım boyunca unutmayacağım. Stattaki atmosferi de kelimelerle anlatamam. Bunu yaşamanız lazım; diğer takımlardaki ilgiden daha farklı" dedi. 
 "5 YIL ÖNCE SORSALAR..."
  
 Wesley Sneijder "Bir gün Los Angeles Galaxy'de oynayacağım" sözünün hatırlatılması üzerine de "Bunu bilemem. 5 yıl önce Türkiye'de oynayıp oynamayacağımı sorsaydınız 'Hayır' derdim. Ama şimdi buradayım ve mutluyum. Ne olacağını hiçbir zaman bilemiyorum" diye konuştu.