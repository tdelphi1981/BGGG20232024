Flaş transfer! Başkandı futbolcu oldu
PTT 1. Lig'deki haklarını donduran Ankaraspor, ara transferin son gününde eski Ankaragücü Kulübü Başkanı Ahmet Gökçek'e lisans çıkardı.
Türkiye Futbol Federasyonu'nun internet sitesindeki bilgi bankası bölümünde Ankaraspor Kulübü'nün ara transfer döneminin son günü olan 1 Şubat tarihi itibariyle Ahmet Gökçek'e lisans çıkarıldığı bilgisi yer aldı. Bölümde ayrıca, Ahmet Gökçek'in sözleşmesinin bitiş tarihi olarak da 31 Mayıs 2015 gösterildi. Gökçek, daha önce Ankaraspor'da futbol şube sorumlusu olarak görev yapmıştı.

Ankaraspor'dan Ahmet Gökçek açıklaması
Ankaraspor Kulübü, eski Ankaragücü Kulübü Başkanı Ahmet Gökçek'e lisans çıkartılmasıyla ilgili açıklama yaptı.

Kulüpten yapılan açıklamada, Ankaraspor'un futsal takımı oluşturarak Büyükler ve 17 yaş altı kategorilerinde müsabakalara katılma kararı alındığının hatırlatıldığı açıklamada, şu ifadelere yer verildi:

'Futsal müsabakaları devam ederken kulüp olarak Türkiye'de bu branşın yeterli ilgiyi görmediğini fark etmiş bulunmakla beraber, özellikle Futsal Ankara Bölgesi'nde yer alan takımların genelde semt takımları olup gayet zayıf kadro yapılarına sahip olduğunu gözlemlemiş bulunuyoruz. Müsabakalarda aldığımız sonuçların da bunu gayet açık ortaya koyduğunu düşünmekteyiz. Bu sebeple gerek kamuoyunun dikkatini bu spora çekmek, gerekse de Ankaramızı profesyonel liglerde temsil eden kulüplerimizin de futsal branşında takım kurma düşüncelerini filizlendirmek amacıyla Ankara'nın dikkat çeken isimlerini futsal takımımız bünyesine katmak için çeşitli çalışmalar sürdürmüş bulunmaktayız. Konuyu Sayın Ahmet Gökçek'e de iletmekle beraber, kendisi bu düşüncemizi destekleyerek bu hususta bizlere memnuniyetle yardımcı olacağını belirtmiştir. Bu vesile ile futsal takımımızda fazla olmasa da birkaç müsabakada yer almayı kabul etmiştir.'

Futsal liglerinin Türkiye'de Türkiye Futbol Federasyonu (TFF) bünyesi içinde yer almasından dolayı, kulüplerin futsal takımında oynayacak oyuncuların kulüpleri tarafından TFF bünyesinde amatör veya profesyonel olarak lisans edilmiş olması gerektiğinin ifade edildiği açıklama, şöyle devam etti:

'Futsal büyükler kategorisinde herhangi bir yaş sınırlamasının olmadığını belirtmek isteriz. Belirtmiş olduğumuz sebepler çerçevesinde Sayın Ahmet Gökçek'e lisans çıkartmak için TFF Ankara Bölge Müdürlüğü'ne başvurarak gerekli belgeler ve Sayın Ahmet Gökçek'in askerliğini yaptığına dair belge teslim edilmiş ve bunun sonucu da profesyonel lisansı alınmıştır. Kulübümüzün kendisine profesyonel lisans almasındaki amacı olayın haber niteliğini artırmak olup, bugün yapılan haberlere baktığımız zaman bu amacımıza ulaştığımızı memnuniyetle görmekteyiz. Sayın Ahmet Gökçek'e dünyada ilgi görmesine rağmen Türkiye'de pek ilgi görmeyen futsal branşına gösterdiği ilgiden dolayı tekrar teşekkür eder, bu spora destek vermek isteyen diğer ünlü isimlere de kapımızın açık olduğunu belirtmek isteriz. Bu vesile ile futsal takımlarımıza ve Futsal Milli Takım kadrosuna çağrılan oyuncumuz Onur Atik'e ise milli takımda başarılar dileriz.'