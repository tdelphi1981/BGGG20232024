Şampiyon Azarenka!
Avustralya Açık Tenis Turnuvası'nda tek bayanlar şampiyonu, Belarus Victoria Azarenka oldu.
Sezonun ilk 'grand slam' turnuvası Avustralya Açık'ta tek bayanların şampiyonluğuna, 1 numaralı seribaşı Belarus Azarenka ulaştı. Melbourne Park'taki Rod Laver Arena'da 6 numaralı seribaşı Çinli Li Na ile karşılaşan tenisçi, rakibine 4-6, 6-4 ve 6-3'lük setlerle 2-1 üstünlük sağlayarak kupaya uzandı.

İki saat 40 dakika süren maç bittiğinde havlusuna kapanıp gözyaşlarına boğulan Azarenka, peş peşe ikinci Avustralya Açık şampiyonluğunu elde etti. Azarenka, bu sonuçla Dünya Tenisçiler Birliği'nce (WTA) açıklanan dünya klasmanında, liderliğini sürdürdü.



23 yaşındaki Azarenka, geçen yıl tek bayanlarda çıktığı maçlarda 6 şampiyonluk elde ederken, bu maçın ardından kariyerindeki 15. tek bayanlar şampiyonluğunu elde etti. Dört 'grand slam' içinde bu maça dek sadece bir Avustralya Açık Şampiyonluğu (2012) bulunan Belarus raket, Avustralya Açık'a 2011 yılında 4. turda, 2010'da çeyrek finallerde, 2009'da 4. turda, 2008'de ise 3. turda veda etmişti.

-Maça ara verildi-
Maça, bir kez havaifişek nedeniyle ara verildi, Li Na'nın iki kez yere düşmesi sonucu da tıbbi molaya gidildi.

İkinci setin 5. oyununda sol ayak bileği burkulan ve yere düşen Çinli tenisçi, tıbbi molanın ardından, maça ayağında sargıyla devam etti.

Avustralya Günü kutlamaları nedeniyle yakınlardan gelen bir havaifişeğin Li Na'nın başına isabet etmesi üzerine ise maça 10 dakika ara verildi. Daha sonra tekrar yere düşen 2011 Roland Garros şampiyonu, acil müdahale ve tıbbi molanın ardından maça devam edebildi.



Avustralya Açık Tenis Turnuvası, yarın Sırp Novak Djokovic ve Büyük Britanyalı Andy Murray arasında yapılacak tek erkekler final maçıyla sona erecek.