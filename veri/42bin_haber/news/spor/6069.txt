Galatasaray-Beşiktaş rekabetinden ilginç notlar
Galatasaray ile Beşiktaş futbol takımları arasında 331 maçın sığdığı 89 yıllık rekabette ilk golü Beşiktaşlı Refik Osman Top attı.
Rekabetin ilk randevusu olan 22 Ağustos 1924 tarihinde Taksim Stadı'nda yapılan İstanbul Ligi maçını Beşiktaş 2-0 kazandı. Siyah-beyazlı takım adına ilk golü atan Refik Osman Top, derbi tarihine geçti.

Galatasaray adına ezeli rekabette ilk golü ise 31 Temmuz 1925'de Taksim Stadı'nda yapılan ve sarı-kırmızılı takımın 6-2 kazandığı rekabetin 2. maçında Mehmet Leblebi kaydetti.

Rekabette son golü ise bu sezonun ilk yarısında BJK İnönü Stadı'nda 3-3 biten maçta Galatasaraylı Selçuk İnan penaltıdan attı.

-Rekabetin golcüleri-
İki takım arasındaki 89 yıllık rekabette, Beşiktaş'ın efsane kaptanı 'Baba' lakaplı Hakkı Yeten, 61 maçta 29 golle en golcü futbolcu unvanını elinde bulundururken, yine Beşiktaşlı Şeref Görkey, 63 maçta 26 golle 2. sırada yer alıyor. 'Kara Kartallar'da ayrıca Feyyaz Uçar'ın 18 golü bulunuyor.

Galatasaray'da ise Gündüz Kılıç, 31 maçta 21 golle Beşiktaş'a en fazla gol atan sarı-kırmızılı futbolcu. 'Cim Bom'da ayrıca Metin Oktay'ın 40 maçta 15 golü var.

-Bir maçta en çok gol atanlar-
Beşiktaş-Galatasaray rekabetinde geride kalan 331 randevuda, bir maçta en çok gol atan futbolcu, sarı-kırmızılıların efsanevi futbolcusu Gündüz Kılıç.

Galatasaraylı futbolcu, 30 Haziran 1940'da Şeref Stadı'nda yapılan ve Galatasaray'ın 9-2 kazandığı tarihi maçta 5 gol birden atarak, rekabetin bir maçta en çok gol atan ismi unvanını yıllardır kimseye bırakmadı.

Ayrıca, Beşiktaşlı Hakkı Yeten, Şükrü Gülesin, Recep Adanır ve Feyyaz Uçar ile Galatasaraylı Mehmet Leblebi, Gündüz Kılıç, Eşref Aykaç, Süleyman Tekil, Saffet Sancaklı, daha sonra Beşiktaş forması da giyen Adrian Ilie ve Milan Baros, bir maçta 3'er gol atma başarısını gösterdi.

-En farklı skorlu galibiyetler-
Beşiktaş ile Galatasaray arasındaki maçlarda en farklı skor, 30 Haziran 1940 tarihinde yapılan Milli Küme karşılaşmasında elde edildi. Bu karşılaşmada Galatasaray, Beşiktaş'ı 9-2 yenme başarısını gösterdi.

Sarı-kırmızılılar ayrıca, 18 Temmuz 1997'de TSYD Kupası'nda 6-0, 31 Temmuz 1925'te 6-2, 10 Kasım 1943 ve 6 Ağustos 1975'te aynı sonuçlarla 5-1, 10 Ağustos 1977'de 4-0'lık skorlarla sahadan galip ayrıldı.

Beşiktaş ise rakibi karşısındaki en farklı skorlu galibiyetlerini 18 Mart 1933 ve 29 Aralık 1940'da 5-0'lık skorlarla elde etti. Siyah-beyazlılar ayrıca, 14 Kasım 1945'te ve 28 Mart 1948'de de aynı skorlarla 5-1 galip geldi.

Lig maçlarında ise en farklı skorlu galibiyetleri Beşiktaş 4-1, Galatasaray ise 3-0'lık sonuçlarla aldı.

-Seyircisiz derbi-
Galatasaray ile Beşiktaş'ın 2007-2008 sezonunun ilk yarısında Ali Sami Yen Stadı'nda yaptıkları derbi maç, tarihe geçti.

Galatasaray'ın bir önceki sezondan kalan 5 maçlık cezası nedeniyle seyircisiz oynatılan karşılaşma, rekabetin 89 yıllık tarihinde bir ilk olarak yerini aldı.

-En çok oynayanlar-
Beşiktaş ile Galatasaray arasındaki rekabette en çok forma giyen oyuncuların başında Beşiktaşlı Şeref Görkey geliyor.

Şeref Görkey, siyah-beyazlı forma altında 63 kez Galatasaray'a karşı forma giydi, 2. sırayı 61 maçla yine Beşiktaşlı Hakkı Yeten alıyor.

-En gollü maçlar-
Rakipler arasında şimdiye dek yapılan en gollü maçta sporseverler toplam 11 gol izledi.

Galatasaray'ın 30 Haziran 1940'da 9-2 kazandığı maçta filelere giden toplam 11 gol, geride kalan 331 maç içinde, penaltılar dışında bir maçta filelere giden en çok gol olarak tarihe geçti.

Rekabette ayrıca, 30 Nisan 1949'daki Basın Kupası maçını 5-4 Galatasaray, 6 Kasım 1955'deki İstanbul Ligi maçını da 5-4 Beşiktaş kazandı, filelere toplam 9'ar gol gitti.

-4-4'lük maçlar-
Rekabette en gollü beraberlikler 4-4'lük skorlarla alındı.

İki takım arasında 4 Ocak 1935'de Şeref Stadı'nda yapılan özel maç, 21 Kasım 1937'de Fenerbahçe Stadı'ndaki İstanbul Ligi maçı, 11 Mayıs 1940'da Taksim Stadı'nda yapılan Bahar Kupası maçı, 16 Haziran 1940'da Şeref Stadı'ndaki milli küme maçı, 26 Mayıs 1968'de Ali Sami Yen Stadı'nda yapılan lig maçı 4-4 berabere sonuçlandı.

-Galibiyet hasreti çekilen yıllar-
İki takım, 331 maçın sığdığı 89 yıllık rekabette bazı dönemlerde birbirlerine karşı üstünlük kurmakta zorlandı.

Beşiktaş, 30 Mart 1975 ile 16 Eylül 1979 tarihleri arasında Galatasaray ile yaptığı üst üste 17 maçta da galibiyet yüzü göremedi.

Galatasaray ise 20 Kasım 1931 ile 21 Haziran 1936 arasında geçen 15 maçta da rakibini yenemedi.

-İki takımda da oynayanlar-
Rekabetin geçmişinde birçok futbolcu her iki takım formasını da giydi.

Son dönemde hem Beşiktaş, hem de Galatasaray'da forma giyen oyuncular arasında Ali Çoban, Mirsad Kovaçeviç (Mirsad Güneş), Saffet Sancaklı, Sergen Yalçın, Ahmet Yıldırım, Mehmet Aksu, Ayhan Akman, Emre Aşık, Adrian İlie, Berkant Göktan, Okan Buruk, Mehmet Yozgatlı, Gökhan Zan, Serdar Özkan ve Burak Yılmaz bulunuyor.

-Kaleleri şaşırdılar-
Rekabette son maçlarda kendi kalelerine atılan goller dikkati çekiyor.

İki takım arasında son iki sezonda yapılan 5 lig maçında 4 futbolcu kendi filelerini havalandırdı.

Geçen sezon Lig Grubu'nda Türk Telekom Arena'da Galatasaray'ın 3-2 kazandığı maçta sarı-kırmızılı takımdan Semih Kaya, kendi kalesine gol attı. Süper Final'de ise aynı statta yapılan ve 2-2 biten son maçta Beşiktaş'tan Almeida, Galatasaray'dan ise Ujfalusi, kendi kalecilerini avladı. Bu sezonun ilk yarısında Dolmabahçe'de 3-3 biten maçta da Galatasaraylı Melo, kendi kalesine gol attı.

Öte yandan, iki takım arasında son dönemde yapılan maçlarda Beşiktaş'tan İbrahim Üzülmez, Galatasaray'dan ise Mehmet Topal da kendi filelerini havalandırmıştı.

-En erken derbi-
Spor Toto Süper Lig'de bu sezonun ikinci haftasında BJK İnönü Stadı'ndaki Beşiktaş-Galatasaray (3-3) maçı, aynı zamanda 55 yıllık lig tarihinin en erken derbisi olarak kayıtlara geçti.

1959 yılında başlayan ligde bundan önce 'Üç Büyükler' arasındaki en erken derbi 1981-1982 sezonunun üçüncü haftasında yine Beşiktaş ile Galatasaray arasında yapılmıştı.