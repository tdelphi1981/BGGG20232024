Federer Tomic'e yine acımadı
Geçen yıl dördüncü turda alt ettiği ev sahibi Bernard Tomic ile bu yıl üçüncü turda karşılaşan Roger Federer, maçtan 6-4/7-6/6-1'lik setlerle galip ayrıldı.
Günlerdir konuşulan Roger Federer ile Bernard Tomic arasındaki mücadele beklenen çekişmenin biraz uzağında kaldı. Daha ilk oyunda servis kırarak kortun patronu benim mesajı veren İsviçreli tenisçi, bu sette Tomicin servis oyununda rakibini hep rahatsız etti. Bulduğu diğer servis kırma şanslarından faydalanamayan Federer, kendi servis oyununda ise çok rahattı ve ilk oyunda kırdığı servis ile seti hanesine yazdırmayı başardı. 
İkinci set daha yoğun geçti. İki taraf da servis oyunlarına sıkı sıkı tutunurken dünya 2 numarası Federer, bulduğu altı servis kırma fırsatını kullanamadı. Tomic ise hiç servis kırma şansı elde edemedi. Tie-breake ev sahibi tenisçi iyi başlayıp 4-1 öne geçse de 17 kez Grand Slam şampiyonu son sözü söyleyen taraftı. 
Üçüncü sette Federer daha rahatlamış gözüktü. İkinci oyunda servis kırarak direksiyona geçen İsviçreli, bu sette kortta tek başındaydı. 
Bu sonuçla dördüncü tura yükselen Federerin rakibi Milos Raonic oldu. Kanadalı tenisçi, 17 numaralı seribaşı Philipp Kohlschreiberi 7-6/6-3/6-4 ile mağlup etti.