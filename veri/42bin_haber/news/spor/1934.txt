Şampiyonada 374 sporcu yer alıyor
Türkiye Büyükler Ferdi Boks Şampiyonası Erzurum'da başladı.Yakutiye ilçesindeki Kazım Karabekir Spor Salonu'nda, 52 ilden 374 sporcunun katılımıyla başlayan şampiyonada, ilk gün toplam 96 müsabaka yapılacak.Türkiye Boks Federasyonu Başkanı Eyüp Gözgeç, AA muhabirine yaptığı açıklamada, şampiyonanın Türkiye'nin en önemli boks organizasyonlarından olduğunu söyledi.

Şampiyonaya Avrupa, dünya ve olimpiyatlarda başarı elde eden en iyi boksörlerin katıldığını belirten Gözgeç, şöyle devam etti:
Erzurum'a şampiyona nedeniyle sporcu, antrenör ve ailelerin bulunduğu yaklaşık bin kişi geldi. Barınma ve ulaşım adına bütün ayrıntılar düşünüldü.

Misafirlerimize Erzurum'da büyük bir misafirperverlik gösteriliyor. Çok iyi bir ev sahipliğiyle başlayan müsabakalarda organizasyonun çok güzel olduğunu gördük. Bu organizasyonun güzel geçmesi adına bizlere yardımcı olan herkese teşekkür ediyorum. Seyircinin şampiyonanın ilk gününde tribünlerdeki yerini alması bizleri fazlasıyla sevindirdi. Türkiye'nin Avrupa, dünya ve olimpiyatlarda başarılı olan en iyi boksörleri Erzurum'da ringe çıkacak.

Gözgeç, 41 hakemin görev yaptığı şampiyonada yarı final ve final müsabakalarını ilk kez gece saatlerinde yapmayı düşündüklerini belirterek, şunları kaydetti:
Yarı finaller ve finalleri gece saatlerinde görkemli ve şovlarla yapmak istiyoruz. Türkiye'ye boksun en güzel yanlarını sunacağımıza inanıyorum. Boks gerçekten çok güzel ve estetik bir spor dalıdır. Müsabaka bittiğinde sporcular birbirine sarılır ve ayrılır. Ringde rakip olan sporcular, ring dışında arkadaşlardır. Tüm boks severleri, böylesine güzel ve estetik olan boksu seyretmeye davet ediyoruz.