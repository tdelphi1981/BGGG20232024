İtalya Sneijder'i konuşuyor
Sneijder transferi İtalyan basınında geniş yer buldu
İtalyan Inter Milan kulübünden 3.5 yıllığına Galatasaray'a transfer olan Hollandalı yıldız futbolcu Wesley Sneijder'in İstanbul'a gelişi İtalyan basınında geniş yer buldu. Özellikle karşılamaya gelen coşkulu taraftar grubu üzerinde durulurken haftasonunda yapılacak Beşiktaş maçında Sneijder'in oynayıp oynamayacağı merak konusu oldu. 

İstanbul'daki karşılamayı "Galatasaray'da Sneijder bayramı" olarak nitelendiren Ansa haber ajansı, coşkulu taraftar grubuna dikkat çekti. La Stampa gazetesinde yer alan haberin başlığı "Teleroman sona erdi, Sneijder Galatasaray'da" şeklinde oldu. Diğer yandan da haftasonu yapılacak olan Beşiktaş derbisinde Sneijder'in oynayıp oynamayacağı, oynarsa nasıl bir performans ortaya koyacağı tartışıldı. 

Gazetelerin ınternet sitelerinde yer alan Sneijder haberlerinin altına yorum yazan bazı taraftarlar, yıldız futbolcunun parayı seçtiği için ayrıldığını iddia ederek eleştirilerde bulundu. Ayrıca yine İtalya'dan Galatasaray'a gitmiş olan Felipe Melo'nun geçen yıl ücretinde indirime gitmesi örnek olarak gösterildi. Bir başka taraftar ise Sneijder'in transfer hikayesinin gereğinden fazla uzadığını, Inter kulübü başkanı Massimo Morattı'nın Galatasaray'la anlaştığı andan itibaren işinin bittiğini ifade etti. Başka bir taraftar da Galatasaray'ın yıldız futbolcuyu ikna etmeyi başarmasının takdir edilmesi gerektiğini kaydedip "Bu Türklerden korkulur" ifadesini kullandı.