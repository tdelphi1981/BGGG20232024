Şarap gibi final
Radwanska'yı 61 dakikada yenen Serena ile Azarenka'yı rahat geçen Maria Sharapova finale yükseldi. Süper maçın favorisi ise ABD'li WilliamsTEB BNP Paribas WTA Championships İstanbul'da finale Serena ve Sharapova kaldı. Turnuvanın başında tüm otoritelerin beklediği final gerçekleşirken 2 raket şampiyonda maç kaybetmeden ilk hedefe ulaştı.Süper final saat 17.00'de başlayacak ve maçı Trt Spor canlı olarak yayınlayacak.
 GELELİM maçlara... İlk yarı final mücadelesinde turnuvanın favori raketi Serena Williams ile Agnieszka Radwanska karşı karşıya geldi. Yarı finale maç kaybetmeden yükselen Amerikalı raket, favori olarak çıktığı maçta yorgun olan Radwanska önünde zorlanmadan karşılaşmayı kazandı. 
 KISA DEVRE 
 MÜCADELEYE servis kırarak başlayan Williams, dördüncü oyunda iki çift hata yaptı ve servisini kırdırdı. Durumun 2-2'ye gelmesinden sonra kortun her yerinde harika bir performans sergileyen dünyanın üç numarası rakibinin servisini 2 kez daha kırdı ve arka arkaya 4 oyun kazanıp ilk seti 33 dakikada 6-2'lik skorla kazandı
 61 DAKİKALIK ŞOV
 İKİNCİ sete de elde ettiği seriyi sürdürerek giren Amerikalı raket, setin yine ilk oyununda servis kırarak avantajı çok erken eline geçirdi. Setin beşinci oyunda bir kez daha servis kıran Serena Williams, oyundaki skoru 4-1'e getirdi. Bu noktadan sonra oyundan tamamen düşen Polonyalı Radwanska maça ortak olma şansını da kaçırdı. Bu seti de 6-1 kazanan Amerikalı raket 61 dakikada finale adını yazdırdı.
 İKİNCİ yarı final maçında Sharapova, Azarenka önünde ilk oyunu sıfıra karşı kaybetti. Ancak üstünlüğü ele geçirip ilk sette iki kez servis kırıp tabelayı 4-2'ye taşıdı. Azarenka, setin geri kalan bölümünde çabalarına rağmen servis kırma şansını bulamadı ve set, iki raketin de geri kalan servislerine tutunmalarıyla 6-4'lük Masha'nın üstünlüğüyle sonuçlandı.
 KOMŞUNUN TOKADI!
 RUS raket, ikinci sete de ilk setin rüzgarını fırtınaya çevirerek başladı. Rakibinin servisini kırarak oyuna başlayan dünya iki numarası, etkili servisleri ve Belaruslu Azarenka'nın basit hataları sonucu üst üste dört oyun kazandı ve iki oyunluk break avantajıyla skoru 4-0'a getirdi. 
 AZARENKA bir sonraki oyunu kazanarak maça geri dönme sinyalleri verse de bir sonraki oyunda zorlamasına rağmen Sharapova'nın en üst seviyeye çektiği servislerine karşı koyamadı ve 15 dakikanın üstünde süren mücadelede Rus raket seti 5-1'e taşımayı başardı. Belaruslu rakibinin kazandığı oyunun ardından servis attığı son oyunu da rahat kazanan Sharapova, Belaruslu komşusu Azarenka önünde oyunun ikinci setini 6-2 alarak maçı kazandı ve Serena'nın rakibi oldu.
  