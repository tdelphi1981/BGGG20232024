Fransızları korkutan iki Fenerli
Fenerbahçe karşısına mutlak galibiyet parolasıyla çıkacak olan Marsilya'da artık nefesler tutuldu. Fransız basını, Fenerbahçe'de en çok Sow ve Kuyt ikilisinden çekiniyor.
 UEFA Avrupa Ligi'nde Fenerbahçe ile karşılaşacak olan Marsilya'da tedirgin bekleyiş sürüyor! Fenerbahçe ile oynanacak olan maçta mutlak galibiyet hedefleyen Marsilya'da André-Pierre Gignac, Loïc Rémy, Mathieu Valbuena'nın sakatlıları teknik direktör Elie Baup'un tüm planlarını alt üst etti. Fenerbahçe karşısında mutlak galibiyet hedefleyen Marsilya'da teknik direktör Baup, hücum gücünü Ayew kardeşler üzerine kuracak.
 SOW VE KUYT'TAN KORKUYORLAR
 Karşılaşmadan önce tedbirli açıklamalarda bulunan Baup'un "Fenerbahçe tehlikeli bir takım ve burada nasıl oynayacaklarını biliyorlar" ifadelerini Fransız basını da destekledi. Fenerbahçe'nin Marsilya karşısında öncelikle kaybetmemek üzere bir performans sergilemek isteyeceğini belirten Fransız basını, Sow ve Kuyt ikilisinin toplam 17 gol kaydettiğini ve sarı-lacivertli takımın en büyük patlama gücünü oluşturduğunun altını çizdi.
 Maçtan önce yapılan değerlendirmelerde, Fenerbahçe'de Sow ve Kuyt'ın performansının etkiliyici olduğu fikrinde birleşen Fransız basını, sarı-lacivertli takımın en yumuşak karnının ise savunma kurgusu olduğunu belirtti.
 "FENERBAHÇE, TAM BİR TAKIM"
 Fenerbahçe ile oynayacakları maçtan önce açıklamalarda bulunan Marsilyalı Fanni, "Fenerbahçe karşılaşmasından ne pahasına olursa olsun galibiyetle ayrılmak zorundayız. Bu karşılaşmada çok sakin oynamalıyız. Deplasmanda oynadığımız maçta iyi bir futbol ortaya koyduk ve istediğimiz sonucu da almayı başardık. Rakibimiz bu maçta daha dikkatli ve temkinli olacaktır" dedi.
 Fanni'nin açıklamalarına destek veren ve Fenerbahçe karşısında sakin oynamak zorunda olduklarını belirten Marsilya kalecisi Mandanda da, "Fenerbahçe, takım oyununu çok iyi oynayan bir ekip. Fenerbahçe şu anda grubun en açık favorisi durumunda ancak biz bu maçta ne yapmamız gerekeni biliyoruz" ifadelerini kullandı.