Olimpiyatlar konusunda ilk defa bu kadar ümitliyiz
Türkiye Milli Olimpiyat Komitesi (TMOK) Başkan Yardımcısı Türker Arslan, İstanbul'un 2020 Yaz Olimpiyat ve Paralimpik Oyunları'na adaylığıyla ilgili olarak, Olimpiyatların alınması konusunda ilk defa bu kadar iddialı ve ümitliyiz dedi.Türkiye Milli Olimpiyat Komitesi (TMOK) Başkan Yardımcısı Türker Arslan, İstanbul'un 2020 Yaz Olimpiyat ve Paralimpik Oyunları'na adaylığıyla ilgili olarak, Olimpiyatların alınması konusunda ilk defa bu kadar iddialı ve ümitliyiz dedi.
Arslan, Türkiye'nin daha önce olimpiyatları düzenlemek için 4 kez aday olduğunu, ancak seçilmediğini hatırlatarak, şunları kaydetti:
Olimpiyatların alınması konusunda ilk defa bu kadar iddialı ve ümitliyiz. Geçmiş yıllardaki eksiklikleri gidererek, Uluslararası Olimpiyat Komitesi'ne (IOC) İstanbul'un adaylığını kabul ettirebilme şansımız büyük ölçüde doğdu. Sanırım 23-27 Mart tarihleri arasında IOC İnceleme Komisyonu gelip İstanbul'da incelemelerde bulunacak. Orada da bu işi başarıyla yapacağımıza inanıyorum. Ben İstanbul'un 3 aday şehir arasında en kuvvetli aday olduğunu ve kazanmaya yakın şehir olduğunu rahatlıkla söyleyebilirim.

İstanbul'un adaylığı konusunda uluslararası spor kamuoyundan olumlu görüşler aldıklarını dile getiren Türker Arslan, şu ifadeleri kullandı:
Olumlu olmamızın sebebi bu görüşmelerin bizde oluşturduğu izlenim. Tabii ki bazı insanlar kesin düşüncelerini söylemezler, bunlar yılların spor adamı, ama gelişmelerin bizim ümit ettiğimiz şekilde olduğunu belirtmek istiyorum. Bu kararı verecek olanlar IOC üyeleri. Bu 105 kişiden 99'u oy verecektir. Çeşitli nedenlerden dolayı bazıları oy veremiyor. Bu oylamanın az farkla da olsa bizim lehimize olacağına inanıyorum.

Hükümet istekli ve ısrarlı

Türker Arslan, olimpiyatların alınması konusunda hükümetin çok istekli olduğunu ve gerekli güvenceyi verdiğini dile getirerek, 14 yıldır TMOK Yönetim Kurulu'nda görev yapıyorum. İlk defa bir hükümet olimpiyatların alınması konusunda bu kadar istekli ve ısrarlı. Hükümet güvence vererek bu işin içine girmiş vaziyette. Devlet güvencesi burada çok önemli. Brezilya 2016'yı bu şekilde aldı. Brezilya'nın kazanması için çalışmaları yapan, hazırlık kitabını hazırlayan ekip bu sefer bizimle çalışıyor. Bu da bizim için çok önemli bir avantaj ifadelerini kullandı.

Adaylık için Japonya'nın Tokyo ve İspanya'nın Madrid şehirleri ile yarışan İstanbul'un en kuvvetli rakibinin Tokyo olduğunu savunan Arslan, sözlerini şöyle tamamladı:
Tokyo ile çekişmemiz kuvvetle muhtemel. Şimdi birinci turda 3 şehirden bir tanesi elenecek. Eğer Madrid elenirse, Güney Amerika ülkelerinde, onlara destek veren ülkelerin oyları çok çok önemli. Tokyo elenirse, bu sefer Asya'daki ülkelerin oyları önemli. Biz bunun hesaplarını yaparak, ona göre temaslarda bulunuyoruz. Bu temaslar hem devlet seviyesinde hem de TMOK seviyesinde yoğun bir şekilde sürüyor.