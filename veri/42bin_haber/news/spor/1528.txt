Denizlispor 6 maçta 6 galibiyet istiyor
Denizlispor Teknik Direktörü Selahattin Dervent, 6 maçta, 18 puan hedeflediklerini ve ilk maçı kayıpsız atlattıklarını söyledi.Denizlisporlu futbolcular, 26 Kasım Pazartesi günü deplasmanda oynayacakları Karşıyaka maçının hazırlıklarına, tesislerde yaptıkları antrenmanla başladı.

Dervent, antrenmandan önce yaptığı açıklamada, Adanaspor galibiyetiyle moral bulduklarını ifade etti.

Karşıyaka maçının çok zorlu geçeceğini belirten Dervent, şöyle konuştu:

Adana maçı öncesinde kalan 6 maçlık periyotta 18 puana talip olduğumuzu söylemiştik. 6 maçta, 18 puan hedefimizin ilk maçını kayıpsız atlattık. Önümüzde Karşıyaka maçı var. Bu maç, ligin ilk yarısını tamamlayacağımız son beş hafta içindeki en zor maç olacak. Hazırlıklarımızı iki hedef doğrultusunda sürdürüyoruz. Bunlar istikrar ve süreklilik. Onun için daha çok çalışmamız gerekiyor. Zoru seviyoruz ve hiçbir rakibimizden çekinmiyoruz.

Adanaspor karşılaşmasında Denizli Atatürk Stadı'nı dolduran taraftarlara teşekkür eden Dervent, Karşıyaka maçında da aynı desteği istedi.