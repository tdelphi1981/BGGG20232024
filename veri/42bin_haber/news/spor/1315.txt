Tahkim, TFF'nin hükmen kararını bozdu
Türkiye Futbol Federasyonu (TFF) Tahkim Kurulu, TFF Yönetim Kurulu'nun yarıda kalan Şanlıurfaspor-1461 Trabzon maçıyla ilgili aldığı müsabakanın 1461 Trabzon lehine 2-1 tescil edilmesi kararını kaldırdı.Kuruldan yapılan açıklamada, olayda müsabakanın tatili kararının TFF Yönetim Kurulu tarafından yerinde görülmüş olması karşısında Futbol Müsabaka Talimatı'nın (FMT) 20/1. maddesi yerine FMT'nin 20/3. maddesi gereğince karar verilmiş olmasının talimata aykırı görüldüğü belirtilerek, TFF Yönetim Kurulu kararının kaldırılmasına, bu hususta yeni bir karar oluşturulması için dosyanın TFF Genel Sekreterliği'ne gönderilmesine oy birliği ile karar verilmiştir denildi.

TFF Yönetim Kurulu, 14 Ekim 2012 tarihinde Şanlıurfa GAP Arena'da oynanırken tatil edilen Şanlıurfaspor-1461 Trabzon, PTT 1. Lig müsabakası hakkında şu kararı vermişti:

Müsabaka, 35. dakikada 2-1 1461 Trabzon takımının üstünlüğüyle ve Şanlıurfaspor müsabakaya 10 kişi ile devam ederken, FMT'nin 'Güvenlik Nedeniyle Müsabakaların Tamamlanamaması' kenar başlıklı 20. maddesi hükmünün uygulanması suretiyle müsabaka hakemi tarafından tatil edilmiştir. FMT'nin 20. maddesinin 3. fıkrası uyarınca, TFF Yönetim Kurulu'nun 01.11.2012 tarih ve 17 sayılı toplantısında müsabakanın 1461 Trabzon lehine 2-1 tescil edilmesine karar verilmiştir.

Öte yandan, PTT 1. Lig'de 4 Kasım 2012 tarihinde yapılan Adana Demirspor-MKE Ankaragücü maçında, Profesyonel Futbol Disiplin Kurulu'nun Adana Demirspor'a, taraftarların neden olduğu saha olayları nedeniyle verdiği 1 resmi müsabakayı kendi sahasında seyircisiz oynama ve 12 bin lira para cezasına itirazı değerlendiren kurul, seyircisiz oynama cezasını onaylarken, para cezasını kaldırdı.