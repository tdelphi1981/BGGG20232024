Cimnastikte Çin modeli uygulanacak
Cimnastik Federasyonu bu sporda ekol olan Çin'den antrenör getirmek için kolları sıvadı.Türkiye Cimnastik Federasyonu, bu sporda ekol olan Çin'den antrenör getirmek için kolları sıvadı.

Federasyon Başkanı Suat Çelen, 2012 yılının Türkiye'de Çin Kültür Yılı olduğunu belirterek, Gelecek yıl da Çin'de Türkiye Kültür Yılı olacak. Biz de bunu fırsat bilerek cimnastikte ekol olan Çin'den faydalanmak için girişimlerde bulunduk dedi.

Olimpiyatlar ve dünya şampiyonalarında en çok madalya kazanan ülkelerin başında gelen Çin'de, cimnastiğin ata sporu olduğunu ifade eden Çelen, şöyle devam etti:

Rumen, İspanyol ve Rus modellerini biliyoruz ama Çin kapalı bir kutu. Çin Kültür Yılı vesilesiyle gerekli bağlantıları kurduk. Çin'den gelecek antrenörler tüm Türkiye'yi dolaşıp bilgilerini paylaşacak. Hem antrenör hem sporcu eğitimleri konusunda bize ışık tutacaklar. Çin'in Ankara Büyükelçiliği Kültür Müsteşarı Jian Yu ile görüştük. Bize bağlantı kurma konusunda yardımcı olacak.

Çin'den gelecek antrenörlerin Türkiye'yi dolaşarak Çin ekolü hakkında eğitimler vereceğini anlatan Çelen, bu eğitimlerin Türk cimnastiğinin gelişmesine büyük katkısı olacağına inandığını söyledi.

Çin, 16 yaşındaki yüzücüsü Ye Shiwen'in, 2012 Londra Olimpiyatları'nda bayanlar 400 metre karışıkta dünya rekoru kırarak iki altın madalya kazanmasının ardından, sporcularına uyguladığı ağır eğitim metotlarıyla gündeme gelmişti.

Çin'de çok küçük yaşlarda ilk olarak cimnastiğe başlayan ve katı bir eğitimden geçirilen sporcular, olimpiyatlara en az 2-3 yıl kala kampa girerek, bu süre içinde aileleriyle bile görüştürülmüyor.

2012 Londra Olimpiyatları'nda 88 madalya kazanan Çin, madalya sıralamasında ABD'nin ardından 2. sırada yer aldı. Çin, bu madalyaların 8 tanesini cimnastik branşında kazandı.