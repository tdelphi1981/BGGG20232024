Kartal Gökhan'ı süzdü
Beşiktaş, 6 aydır uğraştığı transfere noktayı koydu. Kartal 3 milyon euro isteyen Büyükşehir'i 1.1 mİlyon euroya ikna etti. 25 yaşındaki sol bek ile 5 yıllık anlaşmaya varıldı
 HALİT HAKAN EYÜPOĞLU
 Beşiktaş, sezon başından beri istediği Gökhan Süzen'in transferini bitirdi. Emre Özkan'ın İBB'ye gitmemesi nedeniyle sezon başı suya düşen transferde mutlu sona ulaşıldı. Samet Aybaba'nın 'Gökhan transferini bir türlü süzemedik' demesi üzerine Büyükşehir ile yoğun bir pazarlık içine giren yönetim, prensipte anlaşmaya vardı. 25 yaşındaki Gökhan Süzen, Beşiktaş'a 5 yıllık imza atacak. 
 KIRAN KIRANA PAZARLIK
 SEZON başı 500 bin euroya 'Evet' diyen Büyükşehir ara transferde kapıyı 3 milyon eurodan açtı. Beşiktaş 1.1 milyon euroya Büyükşehir yönetimini ikna etmeyi başardı. Gökhan'ın takımdan ayrılmasına ısrarla itiraz eden Teknik Direktör Bülent Korkmaz da sonunda bu transferin yapılmasına izin verdi. G.Saray alt yapısından yetişen Süzen, yıllık 800 bin TL alacak. 
 AVCI'NIN ESKİ ÖĞRENCİ
 ASIL çıkışını şu anda Milli Takım'ı çalıştıran Abdullah Avcı döneminde yaptı. Avcı, Büyükşehir ikinci ligde mücadele ettiği dönemden itibaren Gökhan Süzen'e takımda yer verdi. 25 yaşındaki sol bek, sol açıkta da görev yapabiliyor. Duran topları çok etkili kullanıyor. Beşiktaş'ın bu sezonki karakterine uygun bir yapıya sahip. Zira takımdaki diğer gençler gibi 90 dakika boyunca koşup mücadele ediyor. Kartal, sezon başından beri yaşadığı sol bek sorununu, Gökhan Süzen'le çözdü.
 Defans'a Rangers taşı
 Kaleci Allan McGregor, Beşiktaş savunmasının çok basit hata yapmasından yakındı: 
 '19 YIL boyunca Rangers formasını giydim. Orada bana pek fazla iş düşmezdi. Maç boyunca sadece 1-2 pozisyon bana gelirdi. Burada ise iş değişti. Savunmada çok fazla basit hata yapıyoruz. Çok fazla gol yedik. Bu benden kaynaklanmıyor. Takım halinde hatalar yapıyoruz.
 ORTA KORKUSU
 İLK yarıda duran toplardan çok fazla gol yedik. Tek olay savunmanın ne kadar iyi olduğu değil, ortaların ne kadar iyi yapıldığı ve servis edildiği. Gerçekten sizi tamamen mahcup durumda bırakacak olguları görüyoruz. Ortalar bizi korkutuyor.
 HERKESİN istediğini düşünme ve söyleme hakkı var. Taraftarımızın övgüsü beni elbette mutlu eder. Benim performansım değil, tribünlerin takım halindeki mutluluğu önemli. 
 KARİYERİM boyunca iyi ya da kötü şekilde işime daha rahat konsantre oldum. Gazeteciler futbolun içinden gelmiyor, işlerin zorluğundan haberdar değiller. Gerekmediği yerlerde övgü ve eleştiriler yapabiliyorlar. Elimden geleni yapıyorum.'
 Rakip Wolfsburg
 BEŞİKTAŞ Antalya kampındaki ilk hazırlık maçını bugün Wolfsburg ile yapacak. Tuttur Cup organizasyonu çerçevesindeki maçın galibi, finale kalacak ve Trabzonspor-Werder Bremen mücadelesinin kazananıyla karşılaşacak. Mardan Stadı'ndaki mücadele 20.00'de başlayacak.
 Semih'i almıyoruz
 FUTBOL Şube Sorumlusu Tamer Kıran, adı Beşiktaş'la anılan F.Bahçeli futbolcu Semih Şentürk'ü transfer edecekleri yönünde çıkan dedikodular üzerine resmi twitter hesabından bir açıklama yaptı. Kıran ' Semih Şentürk kesinlikle gündemimizde değildir. Daha önce de yazdığım gibi, lütfen her söylenilene inanmayın' ifadelerini kullandı.
 6-7 yıldız çok fazla
 SİVOK, Q7, Guti ve Simao'yu topa tuttu: 'Takımları oluşturan yıldız oyuncular değil takım oyuncularıdır; işçi oyunculardır. Örneğin, 6-7 tane yıldız oyuncu ile bir takım oluşturamazsınız. Bir iki tane yıldız oyuncu ve onun yanındaki takım oyuncuları ile çok daha güçlü, çok daha sağlam bir takım oluşturabilirsiniz.
 FERNANDES inanılmaz bir oyuncu. Onun yokluğunu hissettik ve onu aradık. Ancak takımın morali yüksek olduğu için futbolumuz çok gerilemedi. Fernandes'in etrafında açıkları kapatan oyuncularla  farklı olduk.'
  