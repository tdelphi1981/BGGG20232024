Sporda diş hekimliği
ABD Profesyonel Basketbol Ligi (NBA) takımlarının diş hekimlerinden eğitim alan ve Amerikan Spor Diş Hekimliği Akademisi üyesi ilk Türk diş hekimi Elif Gündüz, Türkiye'yi spor diş hekimliği ile tanıştıracak.
Bir dönem NBA takımlarından Atlanta Hawks, Memphis Grizzlies ve Cleveland Cavaliers'da antrenörlük yapan Mike Fratello'nun daveti üzerine NBA maçlarını oyuncu misafiri olarak izlemeye giden Gündüz, burada oyuncularla ve antrenörlerle de tanışma fırsatı buldu.

Ziyareti sırasında bazı NBA takımlarının diş hekimliğini yapan Dr. Jason Schepis ve New York Knicks takımının diş hekimi Dr. Gregg Lituchy ile birlikte çalışma fırsatı yakalayan Gündüz, bu çalışmalar sırasında travma ve koruyucu diş hekimliği tedavi yöntemleri üzerine bilgiler edindi.

Elif Gündüz, bu çalışmaların ardından Schepis, Lituchy ve Fratello'nun tavsiyeleri üzerine Amerikan Spor Diş Hekimliği Akademisi'ne üye olarak, akademinin ilk ve tek Türk üyesi unvanını almaya hak kazandı.

İKBA ile ortak proje

Türk basketbolunu spor diş hekimliğiyle tanıştırmak isteyen Elif Gündüz, bu kapsamda İbrahim Kutluay Basketbol Akademi (İKBA) ile ortak bir projeye imza attı. İKBA teknik ekibinin eğitimlerine katılan Gündüz, koruyucu ve travmatik spor hekimliği hakkındaki bilgilerini bu isimlerle paylaştı. Gündüz, eğitim kapsamında, ideal koruyucu dişliğin özellikleri, sporcular tarafından k ullanılmasının önemini, özellikle de küçük yaştaki sporcularda kullanım yaşı ve gerekliliği hakkında bilgiler verdi.

Viyana Bernard Goetlib Üniversitesi'nde misafir öğretim görevlisi olarak ders veren Elif Gündüz, spor hekimliği konusundaki bilgi ve tecrübelerini, 2012-2013 eğitim-öğretim yılında buradaki doktora öğrencileriyle paylaşacak.

Sorumluluk yükledi

Konuyla ilgili olarak AA muhabirine görüşlerini aktaran diş hekimi Elif Gündüz, Bu konuda her şeyi en doğru yerde öğrendim. Bu kavram ben de heyecan yaratırken, aynı zamanda da üzerime bir sorumluluk yükledi dedi.

Özellikle koruyucu dişliğin kullanımının 7-12 yaş grubunda yaygınlaştırılması gerektiğinin altını çizen Gündüz, şöyle konuştu:

Yanılgımız, sporu profesyonel olarak yapanların bu tür travmalar yaşayacağıdır. Oysa ki antrenman yapan, maça çıkan her yaş grubu sporcu bu tehlikeyle karşı karşıya. Koruyucu dişliğin kullanımı bir noktada sizin yaşam kalitenizi de artırıyor. Çünkü bir dişi korumak, tedavi etmekten çok daha kolay.

Koruyucu dişlik kullanımının yaygınlaşması için özellikle ailelerin, antrenörlerin ve sporcuların bilgilendirilmesi gerektiğini kaydeden Elif Gündüz, bu güne kadar talep olmadığı için konudan uzak kalan diş hekimlerine de eğitim verilmesi gerektiğini sözlerine ekledi.