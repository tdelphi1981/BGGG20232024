42. "Altın Gong" Boks turnuvası başlıyor
Makedonya'nın en eski spor organizasyonlarından olan Uluslararası Altın Gong Boks Turnuvası'nın 42'incisi, 8-11 Kasım tarihleri arasında yapılacak.Makedonya Gençlik ve Spor Ajansı ile Makedonya Boks Federasyonu tarafından düzenlenen turnuvaya, bölge ülkelerinden yoğun katılım bekleniyor. Her yıl yapılan Altın Gong Boks Turnuvası, ülkede uzun yıllardan beri süregelen bir spor geleneğini yaşatmayı hedefliyor.

Uluslararası Altın Gong Boks Turnuvası, Avrupa çapında Bulgaristan'ın "Strancata" ve Sırbistan'ın "Altın Eldiven" boks turnuvalarının ardından amatör boks alanında üçüncü sırada yer alıyor.

Makedonya'nın Üsküp ve Radoviş şehirlerinde düzenlenecek turnuvaya, bölge ülkelerinden Arnavutluk, Bulgaristan, Slovenya, Macaristan, Kosova, Karadağ, Sırbistan ve Makedonya Boks Milli Takımları'ndan sporcular katılacak. Bosna-Hersek ise "bazı özel nedenlerden dolayı" turnuvaya katılım başvurusunu iptal etti.
Altın Gong 2012 Boks Turnuvası dolayısıyla Makedonya Gençlik ve Spor Ajansı'nda basın toplantısı düzenlendi. Basın toplantısına, Makedonya Boks Federasyonu Başkanı Boyan Nastoski, turnuva organizasyonu yönetim kurulu başkanı Boban Blajevski, turnuva kurucusu Jivko Dukovski ile Gençlik ve Spor Ajansı Müdürü Lazar Popovski katıldı.

Gençlik ve Spor Ajansı Müdürü Popovski, burada yaptığı açıklamada, turnuvaya ilginin büyük olduğunu, turnuvanın en çok takip edilen turnuvalardan biri haline gelmesi için çalıştıklarını söyledi. Popovski, son dönemde Makedonya'da sporun geliştiğini, özellikle boksta büyük ilerlemeler kaydedildiğini ifade etti.

Turnuva organizasyonu yönetim kurulu başkanı Boban Blajevski de bu yıl turnuvanın yarı final ve final olmak üzere iki gün sürmesini kararlaştırdıklarını ifade ederek, "Malumunuz dünya çapında süren ekonomik kriz bizleri de etkiliyor. Bu nedenle maddi harcamaları azaltmak için uygun şartlar oluşturduk. Radoviş Belediyesi'nden aldığımız destekle turnuvanın açılışını ve yarı final müsabakalarını Radoviş şehrinde, finali ise başkent Üsküp'teki Boris Traykovski Spor Salonu'nda yapacağız" dedi.

Makedonya Boks Milli Takımı'nı bu turnuvada, 56 kiloda Afet Hayredini, 60 kiloda Mendo Celadin, 64 kiloda Saşo Leskaroski ile Martin Aleksov, 69 kiloda Boyan Risteski, 75 kiloda Fatlum Juta ve 81 kiloda İlço Yonoski ile Sinan Celadin temsil edecek.