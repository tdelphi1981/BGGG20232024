Kulüp yöneticilerinden kura yorumu!
Futbolda Ziraat Türkiye Kupası (A) Grubu'nda Bursaspor, Sivasspor ve 1461 Trabzon ile eşleşen Fenerbahçe'nin kulüp yönetim kurulu üyesi Yalçın Haker, grup birinci olarak üst tura yükselmek ve kupayı tekrar kazanmak istediklerini söyledi.
Olimpiyatevi'nde gerçekleşen kura çekiminden sonra basın mensuplarının sorularını yanıtlayan Haker, güzel bir kura çektiklerini belirterek, ligde, kupada ve Avrupa'da yollarına devam etmeyi amaçladıkları dile getirdi.

Gruptan birinci olarak çıkmayı hedefledikleri aktaran Haker, 'Fenerbahçe'nin hedefleri belli. Her kulvarda birinci olmak. Bu yıl da kupayı kazanacağımıza inanıyoruz. 1461 Trabzon sürpriz bir şekilde geldi buraya. İyi bir takımları var. Trabzon'la bizim bir sorunumuz yok. Gerginliği oluşturan taraf biz değiliz. Maalesef karşı taraf bu gerginliği kaşıyor. İnşallah bu bir milat olur ve güzel maçlar oynarız' diye konuştu.

Hafta sonu ligde Galatasaray ile zorlu bir derbi oynayacaklarını da söyleyen Haker, 'Biz güzel, keyifli bir derbi olsun istiyoruz. Keşke taraftarımız da olsaydı. Taraftarımıza kefil olduk ama kabul edilmedi. İyi bir takımız var. İnşallah gülen taraf biz oluruz' ifadelerini kullandı.

Bir basın mensubunun 'Fenerbahçe Kulübü Başkanı Aziz Yıldırım, Türk Telekom Arena'da oynanacak derbi maça gelecek mi?' sorusu üzerine Haker, başkan Yıldırım'ın maça gelip gelmeyeceğini bilmediğini, ama kendilerinin yönetim kurulu olarak stada gideceklerini kaydetti.

-Bursaspor cephesi-
Bursaspor Kulübü Asbaşkanı İrfan Koç, kura öncesi arzuladıkları gruba düştüklerini dile getirdi.

Koç, geçen yıl kupada Fenerbahçe ile final oynadıklarını hatırlatarak, 'Bu yıl kupayı kazanmayı hedefliyoruz. Şampiyonluktan sonra bir de Türkiye Kupası'nı kazanmalıyız. İnşallah her şey iyi olur' şeklinde konuştu.

Beşiktaş ile Bursasporlu taraftarlar arasında geçmişte yaşanan gerginliğin sorulması üzerine Koç, 'Bu, çok uzamış bir sorun. Geçen yıl bunu aşmaya çalıştık. Geçen yıl ilk maçta seyirciler arasında kavga olunca gerginlik tekrarlandı. Bu kavganın kimseye faydası yok. Herkesin maçlarına gidip takımlarını centilmence izlemesi gerekiyor' diye cevap verdi.

-1461 Trabzon cephesi-
PTT 1. Lig ekibi 1461 Trabzon'un kulüp yönetim kurulu üyesi Mehmet Köroğlu, genç bir ekipleri olduğunu ve Galatasaray'ı eledikten sonra kendilerinden beklentilerin arttığını belirtti.

Köroğlu, aynı gruba düştükler Fenerbahçe'nin gücünün farkında olduklarını aktararak, 'Fenerbahçe büyük bir camia. Geçen yıl 3 Temmuz'dan itibaren gergin bir süreç var. Bu gerginliği aşmaya çalışacağız. İstiyoruz ki futbol dostluğu içerisinde, güzelliklerle olsun. Bu sorunları bir şekilde atlatmak istiyoruz' ifadelerini kullandı.

-Metin Kazancıoğlu: Kupada mücadeleci maçlar olacak-
Futbolda Ziraat Türkiye Kupası (B) Grubu'nda Eskişehirspor, Medical Park Antalyaspor ve Mersin İdmanyurdu ile eşleşen Trabzonspor'un öncelikli hedefi yarı final olacak.

Kazancıoğlu, (B) Grubu'da üç güzide kulüple mücadele edeceklerini belirterek, 'Türkiye'de güçlü ve güçsüz takım ayrımı kalmadı. 'Biz bu takımı yeneriz' kavramı artık düşünülmemeli. Artık herkes herkesi yenebiliyor. Bundan sonraki konular futbolcu kardeşlerimizi ve hocalarımızı ilgilendiriyor. Onlar kapasitelerini var güçleriyle yansıtacaklar ve ellerinden geleni gayreti göstererek, önce yarı finale, sonra finale gideceklerdir' diye konuştu.

-Kaan Ay: Kupayı şehrimize getirmek istiyoruz-
Aynı grupta yer alan Eskişehirspor'un kulüp yönetim kurulu üyesi Kaan Ay ise bütün kulüplere başarılar dileyerek, 'Eskişehirspor olarak kupayı çok istiyoruz. Yönetimimizden taraftarımıza kadar çok arzuluyuz. İnşallah bu sezon kupayı şehrimize getireceğiz' ifadelerini kullandı.

-Ali Yılmaz: Her iki kulvarda iddialıyız-
(B) Grubu'nun bir diğer takımı Medical Park Antalyaspor'un kulüp ikinci başkanı Ali Yılmaz da eşleşmeyle ilgili şunları söyledi:

'Sekiz güçlü takım kupada mücadele edecek. Hangi grupta olduğumuzun önemi yoktu. Kupada devam etmek bizim için önemliydi. Her iki kulvarda iddialıyız. Yolumuza devam ediyoruz. Kolej takımı havamız var. Türkiye liglerinin ve kupanın çok gol atan takımıyız. Göze hoş gelen futbol sergiliyoruz. Futbolseverleri maçlarımızı seyretmeye davet ediyorum.'