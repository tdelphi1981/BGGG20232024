"Sabaha kadar uyumadık"
Fenerbahçeli futbolcu Semih Şentürk'ün eşi Pınar Şentürk, TRT 1'de yayınlanan ve Ersin Düzen'in sunduğu Stadyum programına katılarak hakkında çıkan iddialara yanıt verdi.
Yıldız futbolcu Semih Şentürk'ün, Akhisar Belediye maçında kadroya alınmaması geçtiğimiz hafta içerisinde eşi Pınar Şentürk'ün attığı sitemkar tweet'lere bağlanmıştı. Pınar Şentürk, eşinin fazla forma şansı bulamadığını belirten ifadeler kullanırken Stadyum programında yaptığı açıklamada sözlerinin yanlış anlaşıldığını ifade etti.

SEMİH'İ EŞİ PINAR'IN TWEET'LERİ YAKTI 
Medical Park Antalyaspor maçından sonra eşinin üzüntüsüne ortak olmak için tweet attığını söyleyen Pınar Şentürk, "Maçtan sonra Semih eve geldi, onu uzun zaman sonra böyle gördüm. Takım yenildiği için inanılmaz üzgündü. Çok çalışmasına rağmen son 5 dakikada oyuna girdiği için de üzüntüsü katlanmıştı. Semih çok duygusal biri. Üzüntüsünden ağladı. Ben de o halini görünce kendi düşüncelerimi twitterdan paylaştım. Ama medyada bu olay çok farklı yerlere çekildi. Bunu Aykut Kocaman'a tepki olarak yansıttılar" şeklinde konuştu. 
Antalyaspor maçından sonra sabaha kadar uyumadıklarını söyleyen Şentürk, "Hangi futbolcu oynamadığı için mutlu olabilir ki? Ben de Semih'in eşi olarak onun bu durumuna çok üzülüyorum. Antalyaspor maçından sonra sabah 5'e kadar ikimizin de gözüne uyku girmedi. Semih'in Fenerbahçe'ye olan sevgisini herkes bilir. Yıllardır oynasa da oynamasa da işini hep iyi yapmak için çalışmıştır. Bundan sonra da öyle olacak. Kimsenin şüphesi olmasın" dedi.