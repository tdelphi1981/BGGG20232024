Avrupa Şampiyonası'nda hedef ilk altı
Milli Takımlar İdari Menajeri Barbaros Akkaş, Avrupa Basketbol Şampiyonası'nın Türkiye için çok önemli olduğunu belirtti.Akkaş, 4-22 Eylül tarihleri arasında Slovenya'da düzenlenecek şampiyonada iyi bir performans yakalamak istediklerini anlattı. Şampiyona öncesi sakat oyuncuların iyileşeceğini belirten Akkaş, A Milli Takımımız tecrübeli oyunculardan oluşuyor. Hidayet'in elinde bir sakatlık var. Henüz iyileşmedi ama turnuvalara uzun bir süre var. Onun dışında önemli bir sakatlık yok. Kısa sürede iyileşecek sakatlıklar bunlar diye konuştu.

Avrupa Basketbol Şampiyonası bizim için çok önemli diyen Akkaş, Avrupa Basketbol Şampiyonası'nda ilk 6'ya girip Dünya Şampiyonası'na direkt katılmak istiyoruz. Sonrasında da madalya hedefliyoruz. Oyuncularımız kendini en iyi şekilde hazırlayacaktır ifadelerini kullandı. Akkaş, bu yıl önemli turnuvalara katılacaklarını vurgulayarak, şunları söyledi:

Akdeniz Oyunları da var, mutlaka final oynayıp şampiyon olmak istiyoruz. Bunu başarabilecek güçteyiz. Endonezya'da aynı tarihte İslam Oyunları var. Aynı anda 3 takım oluşturabilecek güçteyiz. Oyuncu konusunda iyi bir durumdayız. Bu da basketbolumuzun ne kadar güçlü olduğunu gösteriyor.