Real Madrid kura için ne dedi?
Şampiyonlar Ligi çeyrek finalinde Galatasaray ile eşleşen Real Madrid'de kulüp direktörü Emilio Butragueno kurayı değerlendirdi.
UEFA Şampiyonlar Ligi çeyrek finalinde Galatasaray ile eşleşen Real Madrid'in Dış İlişkiler Direktörü Emilio Butragueno, 'Çok dikkatli olmalıyız' dedi.

İsviçre'nin Nyon kentinde yapılan kura çekimine Real Madrid'i temsilen katılan Butragueno, daha sonra çıkan sonucu İspanyol televizyonlarında değerlendirdi. Galatasaray'ın büyük bir kulüp ve kaliteli futbolculara sahip olduğunu anlatan Butragueno, 'Galatasaray, kendisini daha da güçlendirdiği Sneijder ve Drogba gibi yeni futbolcular almasının yanı sıra mücadeleci bir takım. Çok dikkatli olmalıyız' dedi.

Şampiyonlar Ligi çeyrek finalinde 2001 yılında da Galatasaray ile karşılaştıklarını hatırlatan Butragueno, 'Yanlış hatırlamıyorsam o zaman deplasmanda 3-2 yenilip evimizde Raul'un golleri ile 3-0 yenmiştik' dedi. Şampiyonlar Ligi'nde onuncu kupasını kazanma hedefiyle bu sezon yola çıkan Real Madrid için bu turnuvanın 'her zaman önemli olduğunu' vurgulayan Butragueno, 'Fakat belki de bu yıl biraz daha fazla buna motive olmuş durumdayız. Çünkü ligdeki hedeflerimizinden biraz uzağız' değerlendirmesini yaptı.

Butragueno, Galatasaray'ın çok ateşli bir seyircisi olduğunu da ifade etti.