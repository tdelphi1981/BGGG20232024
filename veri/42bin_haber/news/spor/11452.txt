Salih Uçan Lazio eşleşmesi için ne dedi?
Fenerbahçe'nin genç futbolcularından Salih Uçan, UEFA Avrupa Ligi çeyrek finalinde Lazio ile eşleşmelerini değerlendirdi. Salih, Lazio'nun kolay bir rakip olmadığını söyledi.
FBTV'de taraftarlartan sms ile gelen soruları cevaplayan Salih, UEFA Avrupa Ligi'nde Lazio ile eşleşmemiz ile ilgili olarak, "Tarihimizde ilk defa çeyrek finale kaldık. Lazio ile eşleştik. Kolay bir rakip olduğunu düşünmüyorum. İtalyan futbolu sertlikle oynanan bir lig. Biz takım olarak Lazio'yu geçebileceğimizi düşünüyoruz. İlk maçta deplasmanda olsaydı rakibi test etmek açısından daha iyi olurdu. Şimdi kendi seyircimiz önünde ilk maçı oynayacağız. Orada seyirci olmayacağı için antrenman maçı gibi olacak. Orada seyircisiz oynamak bizim için avantaj." diye konuştu.

Dün Viktoria Plzen'e karşı attığı golü kime hediye ettiği yönünde bir soruya genç futbolcu, "Bileğimde babam, annem ve ablamın isimlerinin baş harfleri var kariyerimdeki Fenerbahçe forması ile ilk golümü aileme armağan etmek istedim." cevabını verdi.

Fenerbahçe forması altında attığı bu golün büyük anlamı olduğu için de çok mutlu olduğunu dile getiren Salih Uçan, "İlk golüm çok anlamlı oldu. Fenerbahçe tarihindeki Avrupa'daki en genç oyuncu oldum hem de takımımı çeyrek finale taşıyan bir gol olduğu için çok anlamlı oldu." diye konuştu.

Gol atmak kadar güzel oynamanın da çok önemli olduğunu ifade eden Salih, "Güzel oynamak çok önemli, gol hatırlanır ama güzel futbolla hatırlanmak da çok önemli. Her bulduğum süreyi iyi değerlendirmek. Düşüş dönemi yaşamadan Fenerbahçe kariyerime ve Milli Takım kariyerime olumlu bir şekilde devam etmek istiyorum." şeklinde konuştu.

Kendisini geliştirmek için neler yaptığı hakkındaki soruya Salih, şu karşılığı verdi: "Fiziksel dayanıklılık antrenmanları yapıyoruz. İlk imza attığımda ince bir yapıya sahiptim. Vücudumu genişletmeye ve güçlendirmeye çalışıyorum. Saha içinde pozisyon alma ve şut çalışması da yapıyorum." 

Bu performansını neye borçlu olduğu ile ilgili soruya ise genç oyuncu, "Önemli olan maç yapmak. Antrenman ve fiziksel kuvvetle maça hazırlanamazsın. Maç oynamaya bağlı oldukça ilerleme kaydedersin. İlk oynadığım maçta şut çekmek istedim ama kaptırdım ancak bu bana tecrübe oldu ve bunu bir daha yapmadım. Maç sayısı arttıkça özgüvenim daha da yükseldi." cevabını verdi.

Salih Uçan, sarı - lacivertli takımın 3 kulvarda mücadele etmesiyle ilgili olarak da "Ligde, Avrupa'da ve Türkiye Kupası'nda mücadele ediyoruz. Lige pekiyi başladığımızı kimse söyleyemez. Ara ara iyi maçlar çıkarttık. Yeni transferler geldi ikinci devrede bize katıldıktan sonra takımda birlik beraberlik oluştu ve iyi oyun da birlikte geldi. Takım lige daha iyi motive oldu. Galatasaray'ın puan kayıpları motivasyonumuzu arttırdı. Lig şu anda hiç belli değil. Bundan sonra bizim hep kazanmamız gerekiyor ve rakiplerin de puan kaybetmesini bekliyoruz. Ancak puan cetveline bakmadan son maçımızmış gibi oynamalıyız. UEFA'da ise dün maç oynadık bu geçti şu anda lig maçına konsantre olmamız gerekiyor. İşimizi yapıyoruz, bir tarafa takılmamak gerekiyor. Bir sonraki maçı düşünmemiz gerekiyor. Üç kulvarda mücadele ediyoruz ve bu hiç kolay değil hangisine konsantre olacağımızı düşünüyoruz. Türkiye Kupası ile ilgili olarak biraz daha arka plana atılır gibi düşünülür. Biz de büyük bir kulübüz bunu arkaya atılacak bir kupa gibi görmüyoruz. İlk hedefimiz lig şampiyonluğu, sonra UEFA ve Türkiye Kupası'nı da kazanmak istiyoruz." ifadelerini kullandı.

Fenerbahçe'ye transferi ve Aykut hoca ile olan ilişkisi sorulduğunda genç futbolcu, şu cevabı verdi: "Transfer dönemimde Fenerbahçe'nin benimle ilgilendiğini söylüyorlardı. Aykut hoca ailemle görüşmüş. Benimle konuşmadı, ama yakınlarım ve menajerim benimle konuşuyordu. Transfer için buraya geldiğimde benden ne beklediğini söyledi."

Gelecek ile ilgili hedeflerini ise genç oyuncu, şöyle konuştu: "Öncelikli hedefim Fenerbahçe ile bir yere gelmek. U20 Dünya Kupası'nda mücadele edeceğiz bu dünya kupasında herkes beni izleyecek. Orada iyi bir mücadele etmeliyim. Avrupa arenasında Fenerbahçe formasıyla boy göstereceğimi düşünüyorum."