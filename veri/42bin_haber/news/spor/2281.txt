Schumi'den itiraflar
Michael Schumacher, Mercedes'de geçirdiği üç yılın, başarılı olmasa da, kişilik olarak kendisini çok daha açık ve olgun bir insan haline getirdiğini söyledi.
turkiyef1.com'un haberine göre; 2010'da, tüm zamanların en başarılı pilotu olarak Formula 1'e geri dönen Schumacher, bu üç yıllık dönemde kariyerine sadece bir podyum ekleyebilmişti. 
Bununla birlikte Schumacher, her ne kadar arzu ettiği başarıları yakalayamasa da, bu tecrübenin kişilik gelişimine yardımcı olduğunu ifade etti. 
RTL televizyonuna demeç veren Schumacher, bunun özellikle hayat tecrübesi açısından ilginç bir dönem olduğunu belirterek, "Bir insan olarak zor dönemler geçirir ve bunları atlatabilirseniz, bu gerçek manada kişiliğinizi geliştirir. Bu sizi çok daha güçlü bir hale bile getirir. Benim hissettiklerimde bu. Belki arzu ettiğim başarı gelmese de, kendimi daha önce olduğundan çok daha olgun, çok daha açık ve çok daha kaygısız hissediyorum" ifadelerini kullandı. 
Formula 1'de son yarışın sonuna kadar sürekli olarak öğrenmeye devam ettiğini söyleyen Schumacher, "Her zaman öğreniyorum, padokta olan herhangi bir pilottan birşeyler öğreniyorum" diye konuştu.