Bursaspor'un iddiasına Fenerbahçe'nin cevabı
Fenerbahçe, Bursaspor Genel Menajeri Süha Sidal'in Aziz Yıldırım'ın devre arasında hakemlere tepki gösterdiği iddiasıyla ilgili bir açıklama yaptı. 
Bursaspor Genel Menajeri Süha Sidal, Spor Toto Süper Lig'de deplasmanda Fenerbahçe'ye 4-1 kaybettikleri maçın devre arasında, sarı-lacivertli kulübün başkanı Aziz Yıldırım'ın, soyunma odası koridorlarında hakemlere tepki gösterdiğini iddia etti. 
Karşılaşmanın ardından basın mensuplarına açıklamalarda bulunan Sidal, Aziz Yıldırım'ın ilk yarının bitiminde soyunma odası koridorlarında hakemlere
tepki gösterdiğini ileri sürdü. Sidal, şöyle konuştu:

"Sayın Aziz Yıldırım, hakemlere, 'Ben federasyon falan dinlemem, alayınızın cezasını ben vereceğim. Hakemliğinizi bitireceğim' dedi. Bu, bir iddia değildir. Hakemlerin yüzüne söylenmiştir. Temsilciyi görmedim ama o da duymuştur. Yarın bir gün göreceğiz, iddia mıdır gerçek midir? Ben gerçekleri söylüyorum."

Sidal, hakemlerin Aziz Yıldırım'ın sözlerinden etkilendiğini savunarak, şunları kaydetti:

"İkinci yarının başında yan hakem bayrağını çekerek golün iptalini istedi. Aziz Yıldırım'ın bu konuşmasından benim 16 yaşındaki sporcuma kadar herkes etkilendi. Sonuçta Fenerbahçe Kulübü Başkanı Sayın Aziz Yıldırım konuşuyor ve doğal olarak sporcularım etkileniyor. Hakem de etkileniyor. Bu işlerin cezasını vermeyince, ödüllü bir şekilde kalınca hakem de etkileniyor. Fenerbahçe gibi güzide bir kulübümüzün başkanı bunu söylüyorsa Türk futbolu için kara bir gün yaşanmış demektir."

Bursasporlu futbolcu İbrahim Öztürk ise Aziz Yıldırım'ın, soyunma odası koridorlarına inerek bir şeyler söylediğini duymadığını dile getirerek, "Ben görmedim ama bire bir duyanlar olmuş. Ben görmedim de duymadım da. Olayın içinde değildim bu yüzden net bir şey diyemem" ifadesini kullandı. 
Fenerbahçe'nin cevabı:

Fenerbahçe Kulübü, başkan Aziz Yıldırım'ın Bursaspor ile oynanan karşılaşmanın devre arasında hakemlere yönelik sözler sarfettiği yönündeki iddiaları yalanladı. 
Fenerbahçe Kulübü'nden yapılan açıklamada, futbol takımının Bursaspor'u 4-1 yendiği maçın sonrasında Yıldırım hakkında gerek görsel, gerekse sosyal medyada "oluşturulmaya çalışılan yanlı ve yanlış açıklamalar ve beyanlar" üzerine bilgilendirme yapmanın gereğinin ortaya çıktığı belirtilerek, "Öncelikle Başkanımız Aziz Yıldırım'ın akreditasyon yetkisine haiz bir şekilde soyunma odası koridorlarında karşılaştığı hakemlere hakaret ettiği ve üstüne yürüdüğü şeklindeki beyanlar gerçeği yansıtmamaktadır" denildi.

Yapılan açıklamada, şu görüşlere yer verildi:

"Başkanımızın, 'müsabakanın adaletli yönetilmesine' ve 'üst üste kasti faullerle oyuncularının sakatlanmasına seyirci kalınmasına' yönelik serzenişleri bilerek ve sistemli olarak çarpıtılmaya çalışılmaktadır. Kaldı ki kulüp olarak hakem yönetimleri ve MHK hakkındaki görüş ve değerlendirmelerimiz açık ve nettir.

Fenerbahçe'nin maruz kaldığı sonuca etkili 'hakem kararları' karşısında Fenerbahçe Başkanı'nın demokratik haklarını kullanmasının saldırı olarak nitelendirilmesi ise manidardır."

-"Haklı galibiyetin bazı kesimlerde yarattığı rahatsızlık"-

Açıklamada, ayrıca "Rakiplerimiz lehine verilen penaltılar, nizami olmayan goller, hakemlere rapor yazdırmamaya yönelik tehditler ve oyuncularımıza yönelik her türlü karalama ve linç kampanyası basında ve görsel medyada yer bulmazken; Fenerbahçe Spor Kulubü Başkanı hakkında vakit geçirilmeden başlatılan bu kampanyanın bir tek nedeni vardır ki, o da Fenerbahçe'nin "haklı galibiyetinin bazı kesimlerde yarattığı rahatsızlıktır" ifadeleri kullanıldı.

Sarı-lacivertli kulübün açıklamasında, şu görüşlere yer verildi:

"Bununla birlikte 'tuttukları takımların hakem hatalarından dolayı mağduriyetlerini' açıklama cüretini gösteren resmi görevliler hakkında haber yapmaktan imtina edenlerin, konu Aziz Yıldırım ve Fenerbahçe olduğu zaman takındıkları tavır tüm kamuoyunun malumudur. Hakemlerimizin gerek uluslararası, gerekse ulusal yarışmalarda sergiledikleri performans ortada olup, bu performanslara yönelik hakaret içermeyen demokratik tavır ve söylemler bir kulüp başkanının en doğal hakkıdır. Ve yaratılmaya çalışılan Aziz Yıldırım'ın ceza almasına yönelik bu karalama kampanyasına girişenler karşılarında tüm Fenerbahçe camiasını bulacaktır. Bunu kamuoyu yakın tarihte her olayda görmüş ve yaşamıştır.

Bununla birlikte kendi menajerlik görev değişikliklerinin kamuoyundaki konuşulan perde arkası tartışmalarını, görev yaptığı ve yapacağı iki takım arasındaki müsabakalarda yaşandığı iddia edilen spekülasyonları, özellikle Adanaspor kulübümüzün mağduriyetine yönelik bir takım dedikoduları açıklamak ve kamuoyunu bilgilendirmek görevleri dururken, Fenerbahçe Spor Kulübü Başkanı hakkında haddini aşan birtakım menajer sıfatlı kişilerin beyan ve açıklamaları tarafımızdan ibret ve dikkatle takip edilmektedir. Herkesçe bilinmelidir ki Fenerbahçe Kulubü Başkanı'nın asli görevi Fenerbahçe Spor Kulübü'nün menfaatlerini her ne pahasına olursa olsun her yerde korumaktan ibarettir. Bu minvalde dahi, sağduyu ve üçüncü kişilerin 'kişilik hakları' konusunda her türlü özeni gösteren Sayın Aziz Yıldırım'ın, kendisinden çıkmayan eylem ve söylemleri kabul etmesi mümkün olmamakla birlikte bu isnatta bulunanlar hakkında ispat külfetlerini yerine getirmedikleri takdirde her türlü yasal yola başvuracağımızı kamuoyuna duyururuz."