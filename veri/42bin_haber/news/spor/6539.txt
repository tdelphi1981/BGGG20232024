Çaykur Rizespor'dan çifte imza
Çaykur Rizespor bu sezon 1461 Trabzon'da kiralık forma giyen Trabzonsporlu Sercan Kaya ve Eren Albayrak ile 3,5 yıllık anlaşma imzaladı.
Mehmet Cengiz Tesisleri'nde düzenlenen imza törenine Sercan ve Eren'in yanı sıra yönetim kurulu üyesi Ömer Ofluoğlu, Mustafa Baltacı ve Cengiz Mataracı katıldı.

Ofluoğlu, yaptığı açıklamada, iki genç ve pırlanta gibi futbolcuyu transfer ettiklerini belirterek, 'Çaykur Rizespor ve kendileri için hayırlı olsun. 3,5 yıllık sözleşme imzaladık. El ele hep beraber Süper Lig'e gideceğiz. Kardeşlerimizi transfer ederken Süper Lig kadromuzu oluşturuyoruz. Hocamızın isteğiydi. Çok mutluyuz' diye konuştu.

-Sercan Kaya-
Sercan Kaya ise konuşmasında sürecin ani olduğunu ifade ederek, 'Konyaspor maçından sonra haberimiz oldu. Sonrasında gelişmelerde Mustafa hoca ile görüştük. Takımda görmek istediğini söyledi. Trabzonspor yönetimiyle yapılan toplantıda gelecek planlarında olmadıklarını söylediler. Biz de Rizespor'u tercih ettik. Hedefleri olan bir ekibe geldik. Hedefimiz işi play-off'a bırakmadan ilk ikiden çıkmak' değerlendirmesini yaptı.

Çaykur Rizespor'un iyi bir kadro oluşturduğunu kaydeden Sercan, 'Uzun vadeli sözleşme yaptık. Gelecek adına iyi bir planlama. Biz de elimizden geleni yapacağız. Her takım yeni bir heyecan. Trabzonspor'da bulduğum şansları iyi kullanmama rağmen değerlendirilmedim. 1461 Trabzon'dan Trabzonspor'a döneceğimi düşünürken buradayım. Burada olduğum için mutluyum' diye konuştu.

-Eren Albayrak-
Konyaspor maçı sonrası yönetimle görüştüklerini vurgulayan Eren Albayrak da konuşmasında, şunları söyledi:

'Transfer çok kısa zamanda gerçekleşti. Düşüncelerimizi sordular. Trabzonspor yönetimi gelecek planlarında bizim olmadığımızı söyleyince bu kararı aldık. Mustafa hoca ile çalışmak gurur verici. Çaykur Rizespor'a gelişim benim için gurur verici. Gelişimimde çok katkı sağlayacak. Trabzonspor'da şans bulamadım. Genel olarak iyi bir dönemdeyiz. Beklenenin üstünde takım olarak performans sergiledik. İstenilen konumdaydık. Rize'de olmaktan mutluyuz.'