'Ben yanıldığıma göre o da yanılabilir'
Spor Toto Süper Lig ekiplerinden Sanica Boru Elazığspor'un teknik direktörü Yılmaz Vural, Orduspor karşılaşmasında, hakemin rakipleri lehine verdiği penaltıya ilişkin, ''Ben kendim de penaltı gördüğümü ifade ettim, ben yanıldığıma göre o da yanılabilir'' dedi.
 Basın toplantısı için Sanica Boru Elazığspor Tesisleri'ne gelen Vural, kentte görev yapan gazetecilerle tanıştı.
 Burada açıklamalarda bulunan Vural, çalışma prensiplerine değindi. Takımın başında çıktığı ilk maçta Orduspor ile deplasmanda karşılaştıklarını ve rakibin 4 pozisyonuna karşın kendilerinin 6 pozisyonla gole daha çok yaklaşan ve kazanmayı hak eden bir takım olduklarını ifade eden Vural, maçta rakipleri lehine verilen penaltı kararının doğru olmadığını savunarak, şöyle konuştu:
 ''Bütün hakem hocalarının değerlendirmesi, televizyonların da çoğunu dinledim, yorumlar da orada hakemin oyuncunun düşmesine aldandığını ve işi çözemediğini ifade ettiler. Ama buna rağmen biz hocamızın yönetiminden memnun kaldığımızı ve hatta ben kendim de penaltı gördüğümü ifade ettim, ben kendim yanıldığıma göre o da yanılabilir. Ve bunu da şikayet etmedik kimseye zaten ve teşekkür ettik kendisine de.''
  
 Orduspor'un çekinilen bir takım olmasına rağmen, bir puanla kentte döndüklerini aktaran Vural, takımın oyunundan memnun kaldığını dile getirdi.
 Haftaya karşılaşacakları Eskişehirspor'un diri, oturmuş, uygulaması ciddi, kadro yapısı iyi bir takım olduğunu belirten Vural, ''Tabi her takımın doğru yaptığı kadar yanlış yaptığı da bir sürü şey var. Bunları tabi iyi takip edip onların zayıflığına karşı biz de kendi güçlü tarafımızı kullanıp güçlü taraflarına karşı önlem alarak oynamaya çalışacağız'' dedi.
   
 Taraftarların tribünleri doldurmasını rica eden Vural, seyircinin verdiği elektrik ve coşkunun çok önemli olduğunu sözlerine ekledi. AA