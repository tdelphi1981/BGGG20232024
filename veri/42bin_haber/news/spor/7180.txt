Fenerbahçe yine kazanamadı
 
 Maçtan notlar
  
 Fenerbahçe Teknik Direktörü Aykut Kocaman, Spor Toto Süper Lig’de Sivasspor ile yaptıkları mücadelede, üç yeni transfer Emre Belözoğlu, Reto Ziegler ve Pierre Webo’ya 11 kişilik kadroda yer verdi. 
 Sarı-lacivertli teknik adam, devre arası transfer döneminin son günlerinde kadroya dahil edilen 3 isme, takımla katıldıkları iki antrenmanın ardından, lig mücadelesinde şans tanıdı. Emre 25, Ziegler 33 ve Webo da 99 numaralı formalarıyla sahada yer aldılar. 
 Emre ve Ziegler, 9 ay sonra, Webo ilk kez takımda
  
 Fenerbahçe formasını ligde en son geçen sezon Spor Toto Süper Final’in son maçında, Galatasaray ile yapılan şampiyonluk mücadelesinde giyen Emre Belözoğlu ve Ziegler, yaklaşık 9 aylık bir aradan sonra, sarı-lacivertli formayla Kadıköy’de maça çıktılar. 
 Webo ise Sivasspor maçıyla birlikte, ilk kez sarı-lacivertli formayı giydi. Emre Fenerbahçe’ye dönüşünün ardından, Sivasspor maçında sahaya kaptan olarak çıktı. Geçen sezon da Fenerbahçe forması giyen Emre Belözoğlu ve Ziegler ile İstanbul Büyükşehir Belediyespor’dan alınan Webo’nun kadroya alınmasıyla, takımın as oyuncuları Mehmet Topal ve Hasan Ali Kaldırım ile Krasic ve Stoch 18 kişilik kadronun dışında kaldılar. 
 Emre’ye sevgi gösterileri
  
 Fenerbahçeli taraftarlar, yeniden sarı-lacivertli ekibe dönen Emre Belözoğlu’na sevgi gösterilerinde bulundu. Takımlar ısınmaya çıktıktan sonra, taraftarlar ilk olarak Emre Belözoğlu’nu tribünlere çağırdılar. Taraftarlar daha sonra diğer futbolcularla yeni transferlerden Ziegler ve Webo’yu da tribünlere çağırıp sevgi gösterilerinde bulundu. Sarı-lacivertli taraftarlar, maçta yedek kadroda bulunan Salih Uçan’ı da tribünlere çağırıp genç oyuncuya tezahüratla destek verdi. 
 Gökhan Gönül, takıma döndü
  
 Fenerbahçe’nin ligin 18. haftasında Sanica Boru Elazığspor ile 2-2 berabere kaldığı maçta gördüğü kırmızı kartın ardından PFDK’nın 3 maç ceza verdiği Gökhan Gönül, Sivasspor maçıyla takıma döndü. Süper Lig’de 1, Ziraat Türkiye Kupası’nda da 2 maçta forma giymeyerek 3 maçlık cezasını tamamlayan sarı-lacivertli futbolcu, Sivasspor karşısında savunmanın sağındaki yerini aldı. 
 Gökhan’ın yokluğunda takımın ligde ve kupada yaptığı son 3 resmi maçta ilk 11’de şans bulan Orhan Şam, bu futbolcunun takıma katılmasıyla 18 kişilik kadronun dışında kaldı. Fenerbahçe’de, Nijerya Milli Takımı’nda bulunan Yobo’nun yanı sıra 19 Yaş Altı Milli Takım kampında yer alan Recep Niyaz ve sakatlıkları süren Sezer Öztürk ile Selçuk Şahin de 18 kişilik kadroda bulunmadılar. 
 Dolu tribünlerde renkli görüntüler
  
 Takımlar seremoni için sahaya çıktıklarında tribünlerde renkli görüntüler oluştu. Maraton alt bölümde sarı ve lacivert renkli kartonlarla "İnanın!" yazısıyla sahaya mesaj verilirken, stat hoparlörlerinden Edip Akbayram’ın seslendirdiği "Güzel Günler Göreceğiz Güneşli Günler" şarkısı çalındı. Sarı-lacivertli takım transferde 3 ismin katılımıyla yeni bir heyecan yaşarken, dolan tribünlerde de büyük bir coşku yaşandı. 
 Fenerbahçe Futbol Takımı ısınmak için sahaya çıktığında, stat hoparlörlerinden "Hababam Sınıfı" filminin müziği çalındı. 
 Takımlar ve hakemler ısınırken Fenerbahçeli Emre Belözoğlu ile maçın hakemi Cüneyt Çakır saha içinde sarılarak selamlaştı. 
 Migros kale arkası tribüne "Fenerbahçe’ne Sarı’lmanın tam zamanı" yazılı pankart asılarak, takıma destek verildi. 
 Fenerbahçeli futbolcular sahaya "Ekmeğini israf etme" yazılı pankartla çıktı.