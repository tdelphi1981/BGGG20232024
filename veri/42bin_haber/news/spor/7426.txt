Fatih Terim: İyi insan yetiştirerek de mutlu olabilirsiniz
Galatasaray Teknik Direktörü Fatih Terim, 'Fatih Terim Genç Aslanlarını Arıyor' projesi kapsamında sarı-kırmızılı kulübün Türkiye ve yurt dışındaki futbol okullarından gelen yöneticilerle toplantı yapmak için bir araya geldi.
Florya Metin Oktay Tesisleri'nde ilk 15 dakikası basına açık düzenlenen toplantıda konuşan Fatih Terim, çok önemli projenin sadece bir kısmını anlatmak için bir araya geldiklerini söyledi.

Tecrübeli teknik adam, gelecek hafta divan kurulunda önemli bir sunum yapacaklarını vurgulayarak şöyle konuştu:

'Bu sunumda tamamen altyapının yeni projelerini anlatacağız. Bugün burada dev bir projenin sadece küçük bir parçasını sizlerle paylaşacağız. Çünkü Galatasaray'ın, özellikle futbolda gelişmesini, tabanla birleşmesini bir an evvel halletmemiz lazım. Burada size çok ihtiyacımız var. Yeni bir sistem içerisinde, bu sistemin parçası olmak zorundayız, zorundasınız. Futbol okulları sadece ekonomik amaç taşımamalı, teknik amaç da taşımalı. Orada akademimize nasip olursa doğru bir sirkülasyon sağlamalıyız. Bunun içinde örnek bir çalışmayı beraber yapacağız.'

Futbol okullarının sistemi hakkında da bilgi veren Terim, konuşmasını şöyle sürdürdü:

'Dünyanın herhangi bir tarafında futbol okulundaki çocuk hangi antrenmanı yapıyorsa buradaki de onu yapacak. Hangi kalori ve yemeği alıyorsa buradaki de aynısını alacak. Bu halkalar sonucunda inanıyorum ki bizim önümüz açılacaktır. Milli takım ve Galatasaray'da daha önce bir çok bilimsel çalışmalarımız olmuştu. Bu artık sadece Galatasaray Akademisi'nde değil futbol okullarımızda da olacak.'

-'Başında Galatasaray yazan hiçbir şeyden vazgeçmeyiz'-
Göreve ilk geldiklerinde futbol okullarının kapanmak üzere olduğunu söyleyen Terim, 'Kaliteli eğitim bizim için vazgeçilmez bir unsurdur. Hiç vazgeçmeyeceğimiz bir şey ise bu okulların adının başında Galatasaray yazması. Galatasaray'ın adının yazdığı bir yerde ona yakışır kalitede olmak lazım. Bu yüzden futbol okullarının sayısını gerekirse artırarak devam edeceğiz' ifadelerini kullandı.

-'En önemlisi iyi insan yetiştirmek'-
Başarılı teknik adam, kendileri için her şeyden önemlisinin iyi insan yetiştirmek olduğunu söyleyerek, 'Amacımız, bir çocuğumuzu bile olsa kaybetmemek. Bu hareketle sahamızla, tesisimizle, zeminimizle, oyuncuya verdiğimiz antrenmanla, insani ilişkilerle iyi futbolcu yetiştirmek istiyoruz. Ama her şeyden önemlisi, iyi insan yetiştirmek' diye konuştu.

Toplantıya gelen yöneticilerden hiçbir koşulda pes etmemelerini isteyen Terim, konuşmasını şöyle tamamladı:

'Kendiniz şunu prensip edinin; elbette bir Ronaldo, Arda Turan, Emre Çolak yetiştireceğiz diye kendinizi paralamayın. Değişik birçok oyuncu yetiştirebilirsiniz. Bu kadar kalitede olamadı diye üzülmeyin. İyi insanlar yetiştirerek kendinizi manevi olarak mutlu edin. Bu futbol projesinin küçük bir bölümü. Hepimize hayırlı olsun. Emeği geçenlere teşekkür ediyorum. Ufak tefek aksaklıklar olacaktır onları hallederiz. Asla moralinizi bozmayın. Karamsarlığa kapılmadan çalışmaya devam edin.'

Terim konuşmasının ardından tesislerden ayrılırken, futbol okulu yöneticileri toplantıya devam etti.