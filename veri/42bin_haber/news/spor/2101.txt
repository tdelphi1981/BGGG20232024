Artun ligde yok, kupada kral...
Gençlerbirliği'nin alt yapıdan yetişen golcüsü Artun Akçakın, Spor Toto Süper Lig'de henüz gol atamazken, Ziraat Türkiye Kupası'nda oynadığı 2 maçta kaydettiği 3'er golle 'krallık koltuğuna' oturdu.
Başkent temsilcisinin alt yapısında futbola başlayan ve kırmızı-siyahlı formayla 100'e yakın gol atan Artun Akçakın, A Milli Takım hariç, milli takımın bütün kategorilerinde de görev alma başarısını gösterdi. Genç futbolcu, 62 kez giydiği milli formayla 37 kez fileleri havalandırdı.

Bu sezon ilk kez giydiği kırmızı-siyahlı A takım formasıyla ligde sahaya çıktığı 5 karşılaşmada gol sevinci yaşayamayan Artun Akçakın, Ziraat Türkiye Kupası'nda ise 90 dakika forma giydiği 2 maçta 3'er gol atarak, toplam 6 gole ulaştı ve gol krallığında zirveye yükseldi.

Spor Toto Süper Lig'de Kayserispor ve İstanbul Büyükşehir Belediyespor karşılaşmalarına ilk 11'de başlayan, ancak hiçbir karşılaşmada 90 dakika sahada kalamayan Artun Akçakın, toplamda ise 150 dakika süre alabildi.

Genç futbolcu Ziraat Türkiye Kupası'nda 90'ar dakika sahada kaldığı Dersim Spor ve Bandırmaspor karşılaşmalarında ise 3'er gol atarak, takımının galibiyetlerinde önemli rol oynadı.

Artun Akçakın, yaptığı açıklamada 2000 yılında 7 yaşındayken geldiği Gençlerbirliği'nde çok mutlu olduğunu belirterek, ilk 11'in değişmezi olmak istediğini söyledi.

Alt yapıdan yetişen futbolcuların hepsinin hayalinin A takımda forma giymek olduğunu dile getiren Artun Akçakın, kendisinin bu şansı yakaladığını ve en iyi şekilde değerlendirmek istediğini ifade etti.

Ligde ilk 11'e girmeye başladığı dönemde sakatlık problemi yaşadığını ve 3 hafta kadar takımdan uzak kaldığını belirten genç futbolcu, Ziraat Türkiye Kupası'nda attığı gollerle galibiyetlere katkısının, Gençlerbirliği'nin kazanmasından daha önemli olamayacağını kaydederek, sözlerini tamamladı.