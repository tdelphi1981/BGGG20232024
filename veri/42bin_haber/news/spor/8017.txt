Lider Kayseri Erciyesspor evinde kayıp
PTT 1. Lig'in lideri Kayseri Erciyesspor, sahasında oynadığı son 4 maçta galibiyet yüzü göremedi.Mavi-siyahlılar, ligin 11. haftasında evinde 2-0 kazandığı Denizlispor maçından bu yana sahasında galip gelemiyor. Kayseri temsilcisi, sahasındaki son 4 maçta kendisi gibi zirve mücadelesi veren Manisaspor ve Adanaspor'a mağlup oldu, orta sıralarda yer alan Bucaspor ve Gaziantep Büyükşehir Belediyespor ile de berabere kaldı.

Geride kalan 21 haftada deplasmanda 23, sahasında ise 15 puan toplayarak, 38 puanla ligin zirvesinde yer alan Kayseri Erciyesspor, iç sahadaki şanssızlığını kırmak istiyor.

Teknik Direktör Osman Özköylü yaptığı açıklamada, çok zorlu gördükleri deplasmanlardan galip ayrılmalarına rağmen bunun avantajını sahalarında yeterince kullanamadıklarını söyledi. İç sahada anlam veremedikleri şekilde puan kayıpları yaşadıklarını dile getiren Özköylü, Takımıma, oyuncularıma güveniyorum. İnşallah gelecek maçlarda sahamızdaki şanssızlığımızı kıracağız. Çünkü Süper Lig'i çok istiyoruz. Bunun için çok çalışıyoruz. Süper Lig yolunda iç saha puanlarına çok ihtiyacımız olacak. İnşallah bu hedefimize ulaşacağız diye konuştu.