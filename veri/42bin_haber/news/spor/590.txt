Muslera: 'Avrupa'da da gücümüzü göstermeliyiz'
Şampiyonlar Ligi'nde Rumen temsilcisi Cluj'u deplasmanda 3-1 yenen Galatasaray'ın kalecisi Fernando Muslera, maçtan sonra açıklamalarda bulundu.
  
 Şampiyonlar Ligi H Grubu'nda Galatasaray'ın Cluj'u deplasmanda 3-1 yendiği maçın ardından Uruguaylı kaleci Fernando Muslera açıklamalarda bulundu.
 Muslera ilk olarak, "Çok önemli üç puan aldık, bu galibiyetle çok farklı bir konuma geldik grupta. Manchester United'ın yenmesiyle de çok önemli bir hale geldi bu 3 puan. Gelecek maçımızın da M.United ile olması ayrıca önemli." dedi.
 Açıklamalarına devam eden başarılı kaleci, "2. golden sonra daha rahatladık ve kendi oyunumuzu oynadık.  Türkiye'de önemli başarılara imza attık fakat bunu Avrupa'da da göstermemiz lazım. Aynı şekilde M.United maçında da göstermemiz lazım. Topa hükmeden ve kaybedince reaksiyon gösteren bir takımız ve M.United'a da bunu göstereceğiz. O maçta taraftarlarımızla birlikte çok güzel bir atmosfere sahip olacağımıza eminim." dedi.
 Son olarak taraftarlara seslenen Muslera, " Biz çok büyük bir camia, kulüp ve en önemlisi aileyiz. Taraftarlar çok önemlidir ve Galatasaray taraftarları da bizi hiç yalnız bırakmıyor. Her zaman bizimle birlikteler. Bizden desteklerini esirgemesinler." dedi.
 Sporx.com