Cimnastik Federasyonu'nda yeni dönem
Türkiye Cimnastik Federasyonu Başkanlığı'na, Suat Çelen seçildi. Crowne Plaza Otel'de düzenlenen ve iki başkan adayının yarıştığı 3. olağan genel kurulda, 285 delege oy kullandı.203 delegenin oyunu alan Suat Çelen federasyon başkanlığına seçildi. Diğer başkan adayı Turgut Çopuroğlu ise 74 oyda kaldı.

Seçimde 8 oy geçersiz sayıldı. Divan başkanlığını Saip Garipoğlu'nun yaptığı genel kurulda, yönetim ve denetim kurullarının faaliyet raporları oy çokluğuyla ibra edildi. Yeni ana statü, federasyonun 2 yıllık tahmini bütçesi ve faaliyet programı da kabul edildi.

Bu arada, Saip Garipoğlu, Ana Statü'nün 38. maddesinde, Motosiklet kelimesinin geçtiğini tespit ederek, statüyü hazırlayan federasyon yetkililerine, Kopyala yapıştır yapılmış tarzında espri yaptı. Bu konuda, yönetim kuruluna redaksiyon yetkisi verildi.

Delegeler arasında yer alan Spor Genel Müdürü Mehmet Baykan, seçimde aday olmayan eski başkan Atilla Örsel'e 31 yıl boyunca cimnastik sporuna yaptığı hizmetlerden dolayı teşekkür etti. Sporun artık bir yaşam biçimi olduğunu belirten Baykan, Kim ki spor adına bu ülkede 1 saniyelik hizmet ortaya koymuşsa, alnı öpülecek insandır. Atilla Örsel de bu spora çok önemli katkılar sağlamıştır. Kendisiyle birçok kez sohbetimiz oldu, kendisine tek bir konuda itiraz ettim. O da lisanslı sporcu sayısıydı dedi.

Salonlarda aileler çocuklarına spor yaptırmak için yarışırken, bu branşın bin 164 gibi faal sporcu sayısı olmasını eleştirmeyeyim mi? diyen Baykan, bir sonraki genel kurulda Türkiye'de 100 bin faal cimnastikçi görmek istediğini dile getirdi.

Tesislerin sporcu beklediğine dikkati çeken Mehmet Baykan, aslında spor yapanların sayısının fazla olduğunu ancak lisans çıkarma konusunda eksiklikler yaşandığını ifade etti.

-Atilla Örsel'den veda-

Federasyon başkanlığını 31 yıldır yürüten ve bu kez aday olmayan Atilla Örsel de cimnastik camiasına veda etti. Kuruluşundan bu yana federasyonun her karesinde eğitim, çalışma, görgü ve birbirini sevme faktörünün yattığına değinen Örsel, 1981 yılında federasyon başkanı sıfatıyla görevlendirildim, tam 31 yıldır sizlerle birlikteydim. Bu, benim için dünyadaki en büyük gurur, en büyük nişan dedi.

Görev süresi boyunca Türk cimnastiğindeki değişim ve gelişime tanık olduğunu vurgulayan Örsel, kendisinin kolay bir dönemde başkanlık yaptığını, yeni seçilecek başkanın ise işinin zor olduğunu belirtti. Örsel, Bizler çocuğu yürütünce seviniyorduk, sizden koşturmanız bekleniyor diye konuştu. Örsel, görevi bırakırken içinin huzurlu olduğunu, gözünün arkada kalmayacağını dile getirdi.

Konuşmaların ardından, Spor Genel Müdürü Mehmet Baykan, Atilla Örsel'e çiçek ve plaket verdi.

-Çelen ve Çopuroğlu'nun konuşmaları-

Çift burgulu saltoya ismini veren ve 12 yaşındayken okullararası dünya şampiyonu olan eski cimnastikçi Suat Çelen, seçimden önce yaptığı konuşmada, 9 yaşında bu spora başladığını söyledi. Eski bir cimnastikçi olarak, bu camiada üzerine düşen görevleri layıkıyla yerine getirmeye çalıştığını ifade eden Çelen, Cimnastikçiyken birçok hayalimin peşinden koştum. Gerçekleştirdiklerim, gerçekleştiremediklerim oldu. Sporu bıraktıktan sonra da başka cimnastikçi kardeşlerimin hayallerinin peşinden koştum, bundan sonra da koşacağım ifadesini kullandı.

Emeğe ve alın terine saygı göstereceklerini dile getiren Çelen, cimnastik çalıştayı düzenleyip, projeler üretmek istediklerini belirtti. Suat Çelen, bir bilim kurulu oluşturacaklarını ve sporcu sayısını artıracaklarını vurguladı.

Milli Eğitim Bakanlığı'yla (MEB) işbirliği yapmanın önemine değinen Çelen, diğer federasyonlarla da işbirliğine gideceklerini söyledi. Suat Çelen, cimnastikte başarılı olamayan sporcuları, atletizmde sırıkla yüksek atlamaya, yüzmede ise kule ve tramplen atlamaya yönlendireceklerini bildirdi.

Çelen, MEB bünyesinde cimnastik okulları kurup, olimpik cimnastik merkezlerinin sayısının artırılacağına değinerek, şunları kaydetti: En kısa sürede basın ve halkla ilişkiler birimi kuracağız. Cimnastik bülteninin yanı sıra temel cimnastik yayınları hazırlayacağız. Cimnastik salonlarına malzeme yardımı yapacağız. Bolu'da Uluslararası Cimnastik Federasyonu (FIG) Akademisi'nin inşaatına başladık. Orada uluslararası normlarda bir salonun da temelleri atılacak. Sporcuların kariyer planlamasını yapıp, onlara olimpik düzeyde destek vereceğiz. Milli takımda malzeme bütünlüğü sağlayıp, ödül yönetmeliğini değiştireceğiz. Türkiye'de düzenlenen uluslararası yarışma sayısını artırıp kategorilerini genişleteceğiz. 'Balkan ve Türk Cumhuriyeti Cimnastik Oyunları' düzenleyeceğiz.

Sporculara yabancı antrenör desteği sağlayıp, başarılı kulüplere destek vereceğiz. Teknolojiye yatırım yapacağız. İnternet sitemizi güncelleyip, 'online' kayıt sistemi kuracağız. Akıllı cep telefonları için uygulama geliştireceğiz. Olimpiyatlara yönelik hedeflerimiz; üç ana branşta 'katılım' değil, 'madalya' olacak.

Diğer başkan adayı Turgut Çopuroğlu da projelerinden söz etti. Cumhuriyetin 100. yılının hemen akabinde yapılacak 2024 Olimpiyatları'nda tüm branşlara takım halinde katılmayı hedeflediklerini belirten Çopuroğlu, Mersin'de bu yıl düzenlenen Akdeniz Oyunları ile 2014'te İzmir'de yapılacak Dünya Ritmik Cimnastik Şampiyonası'nda madalya hedeflediklerini dile getirdi.

Cimnastik Spor Okulları Projesini hayata geçirmek istediklerini ifade eden Çopuroğlu, Ankara'daki belediyeler ve sponsor kuruluşları bir araya getirerek, içinde federasyon binasının da yer aldığı bir cimnastik kompleksinin inşaatına başlayacaklarını söyledi.

İstanbul Bayrampaşa'da da bir artistik cimnastik tesisinin yapılacağını kaydeden Çopuroğlu, İnsanlar projeleriyle konuşulur. Ben de böyle konuşulmak istiyorum. Sizlerden yetkilendirilmemle ilgili oylarınızı istiyorum. Aklıselimin kazanmasını diliyorum dedi.

Cimnastik Federasyonu'nun yeni yönetim kurulu Emre Bağcı, Cumhur Özçelik, Ali Yeşildal, Kemalettin Balku, Aydın Tank, Hikmet Tekcan, İsmail Göktekin, Mehmet Can, Erdem Aymen, Ahmet Bilgiç, Bülent Gürsoy, Ümran Songun, Yıldıray Kanat ve Birol Yalçın'dan oluştu.