Drogba İstanbul'a geldi!
 
 Sarı-kırmızılı takımın 1,5 futbol sezonu için renklerine bağladığı Fildişi Sahilli futbolcuyu taşıyan özel uçak saat 17.30 sularında Atatürk Havalimanı’na indi. 
 Uçak, özel jetler için kullanılan hangara alınırken, Fildişi Sahilli oyuncu ve beraberindekiler burada uçaktan indiler. Özel jette Drogba ve aile bireyleriyle birlikte Galatasaray Kulübü Yönetim Kurulu Üyesi Emir Sarıgül, Sportif Koordinatör Bülent Tulun ve menajeri Ceylan Çalışkan da bulundu. 
 Uçağı havalimanında Galatasaray Kulübü Yönetim Kurulu Üyesi Abdurrahim Albayrak ve kulüp yetkilileri karşıladı. Drogba uçaktan inerken merdivenlerinde kendisine verilen sarı-kırmızılı bayrağı açtı ve basın mensuplarına poz verdi. 
 Fildişi Sahilli futbolcu, hangarda yapılan karşılamanın ardından kendisi için bekletilen minibüse bindi ve bu araçla Genel Havacılık Terminali’nden çıkış yaptı. Yıldız oyuncuyu, terminal çıkışında ise çok sayıda taraftar karşıladı. 
 Taraftarın coşkusunu hayranlıkla izledi
  
 Sarı-kırmızılı takımın 1,5 futbol sezonu için renklerine bağladığı Fildişi Sahilli futbolcu, Atatürk Havalimanı Genel Havacılık Terminali’nden çıkış yaparken, alandan ayrılmadan önce kendisini karşılamaya gelen taraftarları selamladı. 
 Terminalin çıkış kapısı önünde duran Drogba, üzerinde isminin yazılı olduğu sarı-kırmızılı atkıyı havaya kaldırarak taraftarlara gösterdi. Fildişi Sahilli futbolcu, şapkasını çıkarıp kendisine sevgi gösterilerinde bulunan taraftarları selamladı. Drogba’nın, bir süre taraftarın coşkusunu hayranlıkla izlediği görüldü. 
 Drogba’yı terminalin kapısında gören taraftarlar ise meşaleler yakıp tezahüratlarla yeni transferlerine sevgi gösterileri yaptı. Sarı-kırmızılı ekibin yeni transferi, taraftarları selamladıktan sonra yeniden terminale girdi. Drogba, daha sonra terminalden ayrılarak Florya Metin Oktay Tesisleri’ne doğru yola çıktı. 
 İşte ilk sözleri
  
 İstanbul'daki ilk açıklamasını Galatasaray TV'ye yapan Fildişi Sahilli yıldız, şu ifadeleri kullandı; 
 
 "Burada olmaktan dolayı mutluyum. Burada oynamak benim için yeni bir deneyim, yeni bir macera. Başarılı olmak için elimden geleni yapacağım. Fildişi Sahili'nin Türkiye ile yaptığı milli maç zamanından Fatih Terim'i tanıyorum. Kendisi ile birlikte çalışmak için sabırsızlanıyorum." 
 Fatih Terim: Onu burada gördüğüm için çok mutluyum 
 Galatasaray Teknik Direktörü Fatih Terim, Drogba ile biraraya geldikten sonra GS TV'ye açıklamalarda bulundu. 
 Fatih Terim: Camiamıza hayırlı olsun. Galatasaray ailesine hoş geldi. Görüdüğüme çok mutlu oldum. Şu anda dünyanın en kariyerli futbolcusu. Başkanımıza ve tüm arkadaşlara teşekkür ediyorum... Umut ediyorum hep beraber maçlarımıza ve hazırlıklarımıza devam edeceğiz. Önemli bir kariyer. Kendisini burada gördüğüm için çok mutluyum. İnşallah o da kendisini burada evinde gibi hissedecek. Galatasaray 25 aslanına 1 aslan daha eklendi.