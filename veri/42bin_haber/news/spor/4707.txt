Fenerbahçe mi devreye girdi?
 
 Cim Bom en son, “24 saat süre... Yoksa bize göre plan yapmayın” dedi, resti çekti. Ancak Galatasaray kulislerini alt üst eden iddia bambaşka: Fenerbahçe devreye girdi, menaceri işi ağırdan almaya başladı, kriz kapıda!
 
 PROTOKOL BİLE YAPILDI AMA...
 
 Sneijder’de son dönemin en hareketli saatleri yaşanıyor... İnter ile anlaşan ve 21 Ocak’a kadar protokol dahi yaptığı bilinen Galatasaray, günlerdir haber beklediği Hollandalı’nın tavrından çok rahatsız oldu. Transfer için kesenin ağzını açan, birçok özel isteği de karşılamaya hazır olan Cim Bom’un kurmayları, menaceri Soren Lerby ve yıldıza restini çekti.
 
 MORATTI DE KESTİ ATTI
 
 Galatasaray, “24 saat içerisinde bize olumlu ya da olumsuz geri dönüş yapın. Aksi takdirde Galatasaray’la ilgili kariyer planlaması yapmaktan vazgeçin” mesajı gönderdi. Moratti’nin sözleri de oyuncusuyla ilgili ultimatom niteliğindeydi. İnter başkanı, İtalyan gazetecilere, “Sneijder profesyonelliğin gereği olarak artık karar vermeli” ifadelerini kullandı.
 
 SON ANDA GÜNDEME GİRDİ
 
 Sarı-Kırmızılı taraftarlar, “Neden uzuyor?” diye düşünürken, Galatasaray kulislerinde konu bambaşka bir boyut kazandı. İddialara göre Fenerbahçe de devreye girdi, Sneijder ve menaceri o nedenle uzatıyor, en azından ücretini katlamak istiyor. Artık zaman daraldı. Fenerbahçe’nin tavrı için de, Sneijder’in kararı için de. Türkiye nefesini tuttu, son dönemlerin en karmaşık transferinin finalini bekliyor.
 
 Serdar Dinçbaylı/Fanatik
  