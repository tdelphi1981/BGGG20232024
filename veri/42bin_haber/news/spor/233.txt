Eurocup'u alırız
G.Saray'ın hocası Ergin Ataman'dan camiaya iddialı mesajlar
 'Kupada Fener'i, ligde de C.Zagreb'e 20 sayı fark atan Efes'i eze eze yendik. THY Euroleague'de olmayışımız o organizasyon için bir kayıp. Biz de Euro Cup'u alırız'
 Kenan KARCI
 Geçen sezon Beşiktaş'la 3 kupa kazanan Ergin Ataman, G.Saray'ın başında da ligde fırtına gibi esiyor. Geride kalan 3 maçını da kazanan G.Saray'ın, özellikle A.Efes karşısında elde ettiği galibiyet sonrası Ergin Ataman, 'Artık tam anlamıyla takım olduk' mesajını verdi.
 İşte Ataman'ın o mesajları:
 'SİSTEMİ oturttuk. Efes maçı böyle bir ölçü için önemliydi. Durumumuzu görmek açısından önemsediğim bir karşılaşmaydı. 3 hafta önce Türkiye Kupası'nda  F.Bahçe'yi de yenmiştik. Ama o zaman eksiklerimiz vardı. Fakat dün tam kadroyla istediğimiz oyunu oynadık. Takım oyunu ve rotasyon olarak bu sezonki G.Saray'ın bir göstergesiydi. Takımın artık hazır olduğunu söyleyebiliriz.
 HER KUPADA ÇOK İDDİALIYIZ
 G.SARAY'IN THY Euroleague'de olmaması bizim için olduğu kadar o organizasyon için de bir kayıp. O kadar sıradan takımlar var ki, Türkiye'den dördüncü takım olarak G.Saray'ın alınmaması gerçekten üzücü. Ama olsun biz de Euro Cup'u kazanmak istiyoruz. Her kupada iddialıyız. Ama her kupada da 3-4 tane ciddi rakibimiz var.
 ŞU AN TRANSFERE İHTİYAÇ YOK
 TABİ bu spor sadece Euroleague'den ibaret değil. Şu anda Türkiye Ligi Euroleague'den daha zor hale geldi. G.Saray, C. Zagreb'e 20 sayı fark atan Efes'i böyle eze eze yeniyorsa kalitesini de en açık şekilde ortaya koyar. Türkiye'den Eurolegaue'de oynayacak en az 4 takım var. Şu an takım kadromuzun yeterli olduğunu düşünüyorum. Hedeflerimize ulaşmak için bu takım bize yeter. Başka transfer yapmayı da düşünmüyoruz.'