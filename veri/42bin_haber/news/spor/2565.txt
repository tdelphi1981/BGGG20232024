Kuralbozan Çakır
Dünya Kulüpler Kupası'ndaki Chelsea-Corinthians finaline Cüneyt Çakır'ı atayan FIFA, Avrupalı bir takımın maçına Avrupalı bir hakem vererek kuralı bozdu. Final yarın 12:30'da Japonya'daFIFA, Chelsea ile Corinthians arasındaki Dünya Kulüpler Kupası final maçında Cüneyt Çakır'ı görevlendirerek ezber bozdu.
 NORMALDE FİFA, bir hakemi kıtasındaki bir takımın maçına atamıyordu. FIFA, Avrupalı bir hakem olan Çakır'ı bir Avrupa ülkesinin maçına atayarak bu kuralı deldi. İngiliz devi Chelsea ile Brezilya ekibi Corinthians, dünyanın en büyüğü olmak için Türkiye saatiyle 12:30'da Japonya'nın Yokohama kentinde sahaya çıkacak. Bu karşılaşma ile Cüneyt Çakır uluslararası kariyerinin ilk final maçını yönetmiş olacak. Bu turnuva uzun zamandır gündemi meşgul eden çizgi teknolojisi'nin hayata geçirildiği ilk turnuva olma özelliğini de taşıyor. 
 19 YIL SONRA
 BU maç ile beraber Çakır, uluslararası turnuvada final maçı yöneten ikinci Türk hakem olacak. Daha önce Ahmet Çakar, 1993 Dünya Gençler Şampiyonası Finali'nde görev almıştı. Gana ve Brezilya arasında oynanan final maçı Brezilya'nın 2-1'lik zaferiyle sonuçlanmıştı.
  