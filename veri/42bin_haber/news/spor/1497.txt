"O varsa her şey mümkün"
Eski dünya şampiyonu Damon Hill, Fernando Alonso'nun 2012 dünya şampiyonu olmak için hala önemli bir şansa sahip olduğunu dile getirdi.
Alman Die Welt gazetesine demeç veren Hill, "(Şampiyonluk yarışında) başka bir rakibi olsaydı, Sebastian'ın, 13 puanlık avantajıyla kesinlikle kazanacağını söylerdim. Fakat Fernando Alonso gibi bir pilotu hiçbir zaman göz ardı edemezsiniz. Çok zeki ve zorlu bir pilot. Her zaman durumdan olağanüstü birşeyler çıkaracak görünüyor. Brezilya'da herşey mümkün" ifadelerini kullandı. 
Bununla birlikte Ferrari taraftarlarının severek okuduğu La Gazzetta dello Sport, Alonso'nun Brezilya'da zoru başarma ihtimalinin sadece yüzde 20 olduğunu yazdı. 
"Seb avantajlı, bundan şüphe yok" diyen Hill, "Fakat bunu yüzdeye vuracak olursam, yüzde 65 Vettel'in lehine derim" ifadesini kullandı. 
Vettel'in Schumacher'in yolundan gidip gitmediği sorusuna Hill, 25 yaşındaki Alman pilotun Schumacher'in rekorlarını kırabileceğini belirterek, "Birgün bunu yapabilir. Ancak önünde daha uzun bir yol var. Brezilya'da kazanırsa, kesinlikel en az iki şampiyonluk daha elde edebileceğini hayal edebilirsiniz" dedi.