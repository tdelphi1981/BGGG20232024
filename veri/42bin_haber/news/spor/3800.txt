N'diaye ve Ozan transferinde son durum ne?
Bursaspor Basın Sözcüsü Selçuk Eren, İngiltere Premier Lig takımlarından Sunderland'in N'Diaye'yi resmen istediğini ancak bonservis konusunda anlaşamadıklarını, Kasımpaşa ile de Ozan İpek'in transferiyle ilgili görüşmelerin sürdüğünü söyledi.
Selçuk Eren yaptığı açıklamada, ikinci yarı için kadroyu güçlendirme adına çalışmalar yürüttüklerini diğer yandan da oyunculara gelen tekliflerle ilgili çeşitli kulüplerle görüştüklerini kaydetti. İngiliz Sunderland Kulübü'nden yetkililerin N'Diaye ile ilgili Bursa'ya gelerek kendileriyle temasa geçtiğini vurgulayan Eren, Sunderland, N'Diaye'yi istedi ancak bonservis konusunda anlaşamadık. Onlar önerilerini sundular, biz de istediğimiz rakamı söyledik. Görüşmeler devam ediyor dedi.
 
Eren, Kasımpaşa gündeminde olan Ozan İpek konusunda da görüşmelerin devam ettiğini anlatarak, Kasımpaşa Kulübü, bonservis bedelinin ödenme şekliyle ilgili bazı öneriler sunuyor. Henüz bu konuda ortak bir noktada buluşamadık diye konuştu. Oyuncuları Peteri Forsell'e de bazı PTT 1. Lig takımlarından teklifler geldiğine işaret eden Eren, Bangura'ya gelecek teklifleri de değerlendireceklerini bildirdi.

Önce kupa sonra lig
Selçuk Eren, ligin ikinci yarısı için hazırlıkların yoğun bir şekilde devam ettiğini, öncelikle Ziraat Türkiye Kupası'nda Sivaspor ve Fenerbahçe ile yapacakları maçları düşündüklerini belirtti. Sivasspor ve Fenerbahçe maçlarını kazanarak gruptan çıkmayı garantilemek istediklerini dile getiren Eren, Önce Sivaspor ile deplasmanda, ardından da sahamızda Fenerbahçe ile kupa maçı oynayacağız. Taraftarlarımızın da desteğiyle bu iki maçı kazanacağımıza inanıyorum. Çok kaliteli bir takımımız var ve biz bu takıma güveniyoruz değerlendirmesinde bulundu.