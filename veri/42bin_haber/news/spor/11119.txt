Trabzonspor'un maddi kaybı da rekora koşuyor
Şampiyonluk yarışı içinde olmayı beklediği sezonun 25'inci haftasında küme düşme korkusunu hisseden Trabzonspor'un maddi kaybı da rekora seviyeye yükseldi.
Bordo mavili kulübün sadece Türkiye Futbol Federasyonu'nun verdiği primden kaybı, sezon başından bugüne kadar 12 milyon lira oldu.

ÇOK BÜYÜK MADDİ KAYIP

Tarihinin en kötü sezonunu yaşayan Trabzonspor, federasyonunun galibiyet ve beraberlikte takımlara verdiği primler baz alındığında da çok büyük maddi kayıp yaşadı. Ligde oynadığı 25 maçta 8 galibiyet ve 7 beraberlik alan bordo mavililer, 10 kez de sahadan boynu bükük ayrıldı.

BİR DARBE DE EKONOMİK YÖNDEN

Trabzonspor, böylece federasyondan yaklaşık 10 milyon liralık prim almaya hak kazandı ancak 12 milyon 150 bin liralık primden oldu. Böylece maddi kaybı kazancını geçen bordo mavililer, bir darbe de ekonomik yönden yemiş oldu.

SADECE İKİNCİ YARIDA 5 MİLYON LİRA

Ligin ikinci yarısına çok kötü başlayıp teknik direktör değişikliğine giden bordo mavili kulüp, ikinci devrede oynadığı 8 maçta 2 galibiyet, 1 beraberlik ve 5 yenilgi aldı. Son 8 maç için federasyondan sadece 2 milyon 250 bin lira alabilen Trabzonspor, tam 5 milyon lirayı da kaybettiği puanlarla adeta elinin tersiyle itti.

BAŞKAN ŞENER: "SONUÇLAR HİSSE SATTIRDI"

Özellikle son günlerde kulübün borsadaki hisselerini satması nedeniyle eleştirilen Başkan Sadri Şener, ligde alınan kötü sonuçların, yönetime hisse sattıran en önemli sebeplerden olduğunu vurgulayarak şunları söyledi:

"ÇÖZÜMÜNÜ BEN BULMAK ZORUNDAYIM"

"Bu yılki başarısızlıktan maddi kaybımız tam 12 trilyon. Sonra da, (Borsada hisse satmayalım, ama futbolculara da paralarını ödeyelim) diyorlar. Ben federasyondan 12 trilyon lira para alamamışım. Yönetim olarak, onun çözümünü bulmak mecburiyetindeyim. İnsanlar eleştirirken olayın bu tarafına da baksınlar."