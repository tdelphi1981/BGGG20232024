Halter Federasyonu bunu 'kaldıramadı'
 
 Halter Federasyonu Başkanı Hasan Akkuş, Avrupa 23 Yaş Altı Şampiyonası’nda 5 Türk sporcunun dopingli çıktığını açıklayarak, "Ben ve yönetim kurulum istifa etme kararı aldık" dedi.
 
 Hasan Akkuş, halter federasyonunda düzenlediği basın toplantısında, geçen yıl Kasım ayında İsrail’de düzenlenen Avrupa 23 Yaş Altı Halter Şampiyonası’nda 5 Türk sporcunun dopingli çıktığını dile getirdi.
 
 Akkuş, "Bu durum bizim açımızdan ağır geldi. ’Doping varsa biz yokuz’ dedik ve yönetim kurulu olarak istifa etme kararı aldık" diye konuştu.
 
 Söz konusu 5 sporcunun şampiyonada madalya alan sporcular olmadığını ifade eden Akkuş, süreç devam ettiği için isimlerini açıklayamayacağını söyledi. 
 >>HALİL MUTLU "BAŞKANLIĞA TALİBİM"
 
 Uluslararası Halter Federasyonu’nun doping olayını kendilerine hafta başında bildirdiğini anlatan Akkuş, "Emeğimizin büyük kısmını dopingle mücadeleye ayırmış bir federasyon olarak, bu durum bizi şoke etti. En önemlisi kalbimizi kırdı. Her zaman ’önce temiz spor, sonra performans’ dedik. Dün akşam yaptığımız yönetim kurulu toplantısında istifa etmeye karar verdik" ifadelerini kullandı.
 
 Mevcut asbaşkan Zeki Türkeş’in seçim sürecine kadar başkanvekili görevini yürüteceğini dile getiren Akkuş, "Olağanüstü genel kurul sürecine 35 günümüz var. Süreci hemen başlatıyoruz. Tahmin ediyorum Mart ayının ilk haftası seçimler yapılır. Bundan sonraki süreçte aday olmayı düşünmüyorum" dedi.
 Bir gazetecinin, "Bu kararınızı, sayın bakan ve genel müdürle paylaştınız mı?" sorusu üzerine Akkuş, Gençlik ve Spor Bakanı Suat Kılıç ile görüşme fırsatı olmadığını ancak Spor Genel Müdürü Mehmet Baykan ile kararını paylaştığını söyledi.
 
 Akkuş, şunları dile getirdi:
 
 "Her ortamda dopinge dikkat çekmeye çalıştık. Buna rağmen bunun olması, camianın bir kısmında aynı hassasiyetin olmadığını gösteriyor. Bu kararımızın dünyada yankılarının olacağını düşünüyoruz. Kararımızın dünyadaki başka federasyonlar için de örnek olacağını düşünüyoruz."
 
 AA