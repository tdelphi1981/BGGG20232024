Şans bizden yana
Beşiktaşın hocası, takımıyla yaptığı kahvaltıda Trabzon maçındaki gibi oynarsak Kasımpaşayı yenemeyiz. Eğer kafamızda şampiyonluk varsa galibiyet serisine mecburuz. Rakiplerimiz 2-3 kulvarda oynarken biz lige asılıp işi bitirebiliriz dedi.

AYBABA, F.BAHÇE VE G.SARAY’IN AVRUPA’DA OYNADIĞINI BELİRTİP BÖYLE DEDİ 
BEŞİKTAŞ Teknik Direktörü Samet Aybaba, dün sabahki idman sonrası futbolcularıyla yaptığı kahvaltıda önemli uyarılarda bulundu. Son Trazonspor maçındaki futbolu yetersiz bulduğunu ve şampiyonluk için bunun üstüne koymaları gerektiğini belirten deneyimli teknik adam “Trabzonspor karşısında hiç şampiyonluğa oynayan bir takım görüntüsünde değildik. Eğer böyle oynarsak Kasımpaşa’yı da yenemeyiz” diye konuştu. 
Kötü oynama hakkımız yok 
Kasımpaşa maçıyla birlikte yeni bir galibiyet serisi yakalamak zorunda olduklarını belirten Aybaba, “Eğer kafamızda şampiyonluk hesapları yapıyorsak böyle kötü oynamaya hakkımız yok. Maçın her anında baskılı ve kazanmayı isteyen bir görüntü vermeliyiz. Fenerbahçe ve Galatasaray’a göre şu an daha avantajlı durumdayız. Onlar Avrupa maçları nedeniyle ligde kesinlikle takılacaklardır. Bizim böyle bir sorunumuz yok” dedi. 
Artık fırsatlar kaçırmamalı 
F.Bahçe’nin ligin yanı sıra kupada da devam ettiğini dolayısıyla en handikaplı takım olduğunu belirten Beşiktaş’ın patronu, “G.Saray da Şampiyonlar Ligi’nde devlerle mücadele edecek. Bu dönemde ligde kayıplar yaşarsa bunu fırsata çevirmeliyiz. Sadece lige konsantre olmuş bir takım olmamızın fırsatını kullanmalıyız. Bunun için daha arzulu ve coşkulu oynamalıyız. Aksi durumda ikincilik bile hayal olabilir” ifadelerini kullandı.