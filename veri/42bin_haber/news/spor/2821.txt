Bin Hammam'a ömür boyu men cezası
Katarlı eski Uluslararası Futbol Federasyonları Birliği (FIFA) İcra Komitesi üyesi ve Asya Futbol Konfederasyonu (AFC) Başkanı Muhammed bin Hammam, futboldan ömür boyu men edildi. 
FIFA'nın internet sitesindeki habere göre, yolsuzluk yaptığı gerekçesiyle daha önce birlik tarafından futboldan ömür boyu men edilen, ancak bu yaz Uluslararası Spor Tahkim Mahkemesi (CAS) tarafından "delil yetersizliği" nedeniyle cezası kaldırılan Bin Hammam'ın cezası kesinleşti.

FIFA ve AFC yönetimine 15 Aralık'ta gönderdiği bir mektupla futbol teşkilatından en kısa sürede istifasını isteyen Bin Hammam'ın bu talebi, FIFA tarafından kabul edildi. FIFA, Katarlı eski üyesini futboldan ömür boyu men etti.

-FIFA'nın ilk kararı-

FIFA'nın geçen yıl Haziran ayındaki başkanlık seçiminde yeniden başkan olan Sepp Blatter'ın karşısına rakip olarak çıkan Bin Hammam, seçim kampanyasında rüşvet verdiği iddiasıyla hakkında soruşturma başlatılmasının ardından adaylıktan çekilmişti.

FIFA, Bin Hammam'ın başkanlık seçiminde rüşvet vererek oy satın almaya çalıştığı gerekçesiyle futbolla ilgili faaliyetlerden ömür boyu men edilmesine karar vermişti.

Kararda, Bin Hammam'ın geçen yıl Mayıs ayında Trinidad Tobago'daki Karayip Konfederasyonu toplantısında, seçimde oy kullanacak üyelere para içeren zarflar verdiği gerekçesiyle men edildiği belirtilmişti.