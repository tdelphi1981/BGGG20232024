'Feda' demiyor!
Beşiktaş'tan senelik 3 milyon Euro isteyen Nene, Siyah-Beyazlılar'ın yıllık 2 milyon 250 bin Euro'luk teklifine geri dönüş yapmadı. Yönetim, Brezilyalı'dan gelecek haberi bekliyor 
 Siyah-Beyazlılar’ın transferdeki 1 numaralı hedefi Nene’de sıkıntı yaşanıyor... Beşiktaş’ın transfer teklifine olumlu yaklaşan Brezilyalı golcü, “Paris Saint Germain’den alacaklarıma karşılık, bonservisimi bedelsiz alacağım. Seneliği 3 milyon Euro’dan, 3 yıllık sözleşme istiyorum” demişti. Sambacı’nın menaceriyle yapılan görüşmede Siyah-Beyazlı idareciler ise, “Ayrıntılar sorun değil. Futbolcuyu çok istiyoruz. Ancak 3 milyon Euro bizim tavan ücretimizin çok üzerinde. 2 milyon 250 bin Euro teklif ediyoruz” yanıtını vermişti. Bu görüşmenin ardından beklemeye geçen Beşiktaş Yönetimi, fiyatı 2 milyon 500 bin Euro’ya kadar yükseltmek istedi. Ancak karşı tarafa ulaşma konusunda sıkıntılar ortaya çıktı.
 
 AYBABA ISRARCI
 
 Nene’nin menaceri, futbolcuyla görüştükten sonra yanıt vereceğini belirtip, Beşiktaş’tan süre istedi. Fransız basınına, “Santos’a dönebilirim” diyen Nene’nin bu sözleri de Siyah-Beyazlılar’da şok etkisi yarattı. Samet Aybaba’nın idarecilere, “Nene konusunda biraz daha fedakarlıkta bulunalım. Bedelsiz gelecek. Ayrıca takıma yapmayı düşündüğümüz diğer takviyelerden bunu kısarız” dediği belirtildi.
 
 Orhan Yıldırım/Fanatik