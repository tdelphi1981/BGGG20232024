Trabzonspor'un en istikrarlısı Zokora
Trabzonspor'da ligin ilk 11 haftasında en fazla forma giyen futbolcu, takımın en yaşlı oyuncusu Didier Zokora oldu.Bordo-mavili takımın geçen sezon başında İspanya'nın Sevilla Kulübü'nden kadrosuna dahil ettiği Fildişi Sahili Cumhuriyeti vatandaşı 32 yaşındaki Didier Zokora, ilk 11 haftada tüm maçlarda görev aldı ve 908 dakika sahada kaldı.

Karadeniz ekibinde tüm maçlarda ilk 11'de sahaya çıkan tek futbolcu olan Zokora, 8 maçın tamamında 90'ar dakika sahada kalırken 3 maçta da ikinci yarılarda yerini takım arkadaşlarına bıraktı.

13 maçta forma giydi

Zokora, UEFA Avrupa Ligi play-off turunda Videoton ile yapılan iki karşılaşmada da takımda yer alarak 13 resmi maçın tamamında forma giydi. Bordo-mavili futbolcu, bu iki karşılaşmada da 90'ar dakika sahada kalırken bu sezon takımın en istikrarlı oyuncusu oldu.

3 oyuncu hiç forma giymedi

Trabzonspor'da ligin ilk 11 haftasında 25 futbolcu forma giyerken sadece 3 futbolcu oynama şansı bulamadı. Karadeniz ekibinde kaleci Zeki Ayvaz, Slovak futbolcu Marek Cech ile Aykut Akgün forma giyemeyen oyuncular oldular.