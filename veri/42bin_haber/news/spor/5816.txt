'Eğer o pozisyon penaltı değilse...'
Bursaspor Teknik Direktörü Ertuğrul Sağlam, Fenerbahçe ile oynadıkları karşılaşmayı hatırlamak istemedikleri bir maç olarak değerlendirdi.
Ziraat Türkiye Kupası'nda takımının Fenerbahçe'ye deplasmanda 3-0 mağlup olduğu karşılaşma sonrasında düzenlenen basın toplantısına katılan başarılı teknik adam, "Gruptan çıkma iddiamızı sürdürme açısından bugünkü maç bizim geleceğimizi belirleyecek maçlardan birisiydi. İstediğimiz şekilde ayrılamadık. Gruptan çıkma şansını oluşturmayı elimizden kaçırdık. Artık rakiplerin mücadelesini bekleyeceğiz. Futbolda her şey olabiliyor. Fenerbahçe'nin Sivas'ta kazanmasını bekleyip biz de Trabzon'da kazanacağız. Ardından son hafta bir final maçı oynarız." dedi.

Fenerbahçe'nin kazanmış olduğu penaltının penaltı gibi gözükmediğini dile getiren Sağlam, "Eğer o pozisyon penaltı değilse hakemler maçın gidişatını net bir şekilde değiştirmiş oldu. İnşallah böyle bir şey yoktur. İkinci yarı rakip kaleye gitmeye başlarken sorumsuzca bir gol yedik. Hatırlamak istemediğimiz bir maç oldu." diye konuştu.

Bursapor olarak 10 gün içinde 4 maç oynayacaklarından yakınan Ertuğrul Sağlam, sözlerini şöyle sürdürdü: "Alışık olmadığımız bir maç programı içindeyiz. Çarşamba akşamı maçımızı oynadık, cumartesi günü öğleyin yine maçımız var. Arkasından kupa maçı oynayacağız. Açıkçası alışık olmadığımız bir maç programı var. 10 gün içinde 4 maç oynayacağız. Fenerbahçe maçında iklim iyiydi ama genelde iklim zorlukları da yaşıyoruz. Bu maç yoğunluğu takıma zor geldi. Böylesine maçlarda bizde genç oyuncuları oynatıyoruz. Yoğunluğun sonucunun kazanımı olarak genç oyuncular ortaya çıkacaktır. Artık bugünkü maçı untup cumartesi günü İstanbul Büyükşehir Belediyespor ile oynayacağımız maça konsantre olmamız gerekiyor." 

Spor Toto Süper Lig'de zirvede oynayan takımlarla aralarında fazla puan farkının bulunmadığına vurgu yapan genç hoca, "Sezon başından beri elimize birçok fırsatlar gelmişti onları değerlendirememiştik. Artık bunları değerlendirmek istiyoruz. İstanbul Büyükşehir Belediyespor maçını kazanıp kendi evimizdeki Galatasaray maçına moralli gitmek isityoruz. Takım olarak zirveye iddiamızı koyacağız. Kupadaki olumsuzlukları ortadan kaldırıp en azından zirve mücadelesi içinde olan Bursaspor'u göstermek istiyoruz." diye konuştu.

Ertuğrul Sağlam, Türkiye'de teknik adamların yaşamış oldukları baskılardan dolayı genç oyunculara fazla şans veremediğini sözlerine ekledi.