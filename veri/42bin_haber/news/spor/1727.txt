Havuza yeni devşirme sporcular geliyor
Son yıllarda Türk sporunda görmeye alışılan devşirme sporculara bir yenisi, yüzme branşının atlama ve senkronize dallarında eklenecek.Türkiye Yüzme Federasyonu Başkanı Ahmet Mazhar Bozdoğan, verdiği röportajda, başarı için devşirme sporculardan yana olduğunu ve atlama ile senkronize branşlarına devşirme sporcu getireceklerini belirtti.

Devşirme sporcuların tam eğitimli olması durumunda, Türk sporuna büyük katkı vereceğine inandığını ifade eden Bozdoğan, Yüzmede değil, ama atlama ve senkronizede devşirme sporcu düşünüyoruz. Senkronizede iki devşirme sporcu, atlamada ise bir Çinli getirmeyi düşünüyoruz. Şu ana kadar senkronize ve atlamada olimpiyatlara gidemedik. Kuracağımız sistemle bu iki branşta 2016 Olimpiyat Oyunları'nda olmayı planlıyoruz şeklinde konuştu.

Yüzme sporunda geçmişte devşirme sporcularla başarı arandı. Ukrayna asıllı yüzücüler Demir Atasoy, Serkan Atasay, Deniz Nazar ve Volkan Atakan gibi yüzücüler, milli mayoyla havuzda mücadele eden devşirme sporcular arasında bulunuyor.

Galatasaray ve Fenerbahçe rekabeti engelliyor

Başkan Bozdoğan, son dönemlerde Galatasaray ve Fenerbahçe kulüplerinin, Türkiye'deki gelecek vaat eden bütün yüzücüleri transfer ettiğini ve bunun Türk yüzmesinde rekabeti engellediğini savundu.

Bu kulüplerin transfer yapmak yerine, altyapılarından oyuncu yetiştirmesi gerektiğini aktaran Bozdoğan, şunları söyledi: Gördüğüm kadarıyla Galatasaray ve Fenerbahçe'nin Türkiye'de transfer etmediği yüzücü kalmadı. Diğer illerdeki kulüplerin rekabete girmesine izin vermiyorlar. Örneğin; Kocaeli'den bir çocuğu transfer ediyorlar ve o sporcuyla antrenörüne maaş veriyorlar. Sporcu sadece yarıştan yarışa geliyor takıma. Böyle olunca, Anadolu'daki illerimiz ne olacak? Bu transferleri doğrulamıyorum. Böyle transferler yapmak yerine kendi altyapılarından oyuncu yetiştirmeleri gerekir. Diğer illerimiz de bu işin içine girsin ki rekabet artsın. Kimseyi bırakmıyorlar ki. Böyle olunca diğer şehirlerimizin gelişimi duruyor. Bizim yetkimiz olmadığı için bu duruma karışamıyoruz. Yaptırımım olsa 20 yaşına kadar transferi yasaklarım. Bursa'da çok iyi bir havuz var. Ama Bursa'da da sporcu bırakmadılar. Bırakalım da o illerimiz kendini geliştirsin. Yaptırım olmadığı için bu konu hakkında kulüplerle görüşemiyorum.

Derya, Türk sporunun en önemli sporcularından birisidir

Federasyon Başkanı Bozdoğan, olimpiyatlara tam 6 kez katılan milli yüzücü Derya Büyükuncu'nun, Türk sporunun en önemli isimlerinden bir olduğunu ifade etti.
Derya'nın istemesi halinde yine olimpiyatlara katılabileceğini dile getiren Bozdoğan, Derya Büyükuncu, Türk sporunun yetiştirdiği en büyük isimlerden birisidir. İlginç bir sporcu ve isterse olimpiyatlara tekrar katılır. Derya'dan üstün başarı elde eden bir yüzücümüz yok. Ama bundan sonra madalya alması mümkün değil diye konuştu.

Çocukların rüyasına girecek bir turnuva olacak

İstanbul Sinan Erdem Spor Salonu'nda 12-16 Aralık'ta düzenlenecek Dünya Kısa Kulvar Yüzme Şampiyonası'nın önemine dikkati çeken Bozdoğan, bu organizasyonun, çocukların rüyasına gireceğini belirtti.

Türkiye Yüzme Federasyonu Başkanı Bozdoğan, bu şampiyonanın Türk yüzmesi için önemli bir organizasyon olacağını aktararak, şöyle devam etti: "Madalya hedefimiz fazla yok. Ama yüzücülerimizin yarı finali göreceğine inanıyorum. Basamakları birer birer çıkmalıyız. Hedefimiz, önce Akdeniz Oyunları'nda, sonra Avrupa ve Dünya Şampiyonaları ile olimpiyatlarda madalya almak. Ama bu şampiyonada da neden olmasın bir madalya? Madalya almamız, o gün yüzücümüz gününde olursa çok sürpriz olmaz. Ülkemizde bunu başarabiliriz. Seyirciden beklentim, tribünleri doldurmaları. Avrupa'da böyle turnuvalarda bir hafta kala biletler karaborsaya düşüyor. Şu an bizde bilet satışı zayıf. Umarım şampiyonaya kadar biletlere ilgi artar. Bir daha böyle bir şampiyona düzenleyeceğimizin garantisi yok. Veliler, çocuklarını getirsinler. Bu şampiyona çocukların rüyasına girecek bir turnuva olacak ve Türk yüzmesi bu şampiyonadan sonra daha hızlı adımlarla ilerleyecek.

Eğitim sistemi yüzmenin önünde engel

Türkiye'deki eğitim sisteminin yüzme sporunun önünde engel olduğunu iddia eden federasyon başkanı Ahmet Mazhar Bozdoğan, şu ifadeleri kullandı:
Türkiye'deki eğitim sistemi yüzmenin önünde kaya gibi bir engel oluşturuyor. Dünya ve Avrupa ile mücadele edebilmek için yüzücünün haftada en az 18-19 saat çalışması gerekir. Ama eğitim sistemimiz buna izin vermiyor. Sporcularımız bu çalışmayı yapmazsa rekabet edemeyiz. Büyük problemler yaşıyoruz bu konuda. Gençlik ve Spor Bakanlığı ile Milli Eğitim Bakanlığı arasında görüşmeler var. Sıkıntımızı Sayın Bakanımıza ilettik. Milli Eğitim Bakanlığı'yla görüşülerek ortak bir çözüm bulunacağını düşünüyoruz.

Anadolu'da yüzme sporunu yaymayı planladıklarını ve Erzurum'da çok önemli bir tesis yaptıklarını dile getiren Bozdoğan, Kamplarımızı Fransa'da yapıyoruz. Erzurum'a tam olimpik yüzme havuzlu laboratuvar ortamlı bir tesis yapıyoruz. Böyle bir havuz sadece ABD'de var. Erzurum, yükseklik açısından çok uygun. Yurt dışından çok fazla ülke buraya kamp yapmaya gelecek şeklinde konuştu.