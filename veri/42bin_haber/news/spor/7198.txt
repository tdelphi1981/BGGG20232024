Aşk sistemi!
İlk antrenmanına dua ederek çıkan Tolunay Kafkas'a Allah yardım etti.
  
 KENAN KARCI
 İlk antrenmanına dua ederek çıkan Tolunay Kafkas'a Allah yardım etti.  Sernas karşı karşıya o iki pozisyonu kaçırmasa ya da Onur o 'kader kurtarışlarını' yapmasa ilk rüzgarda şemsiye tersine dönerdi.
 Futbol böyledir... Spor yorumcusuna, skor yorumculuğunu dayatır.
 Baştan söyleyeyim. Tolunay Kafkas akıllı bir manevrayla takım içinde oluşacak kırgınlıkları önlemiş.
 Genelde yeni hoca, eskisinin tercihlerini değiştirir. Tolunay Kafkas, ismi 'Güneş'in adamı'na çıkan ve çok formsuz olan Halil'i bile feda etmedi. Hem dedikoduların önünü tıkadı, hem Halil'i kazandı. Aynı şey Olcan ve Serkan için de geçerli. 
 Kafkas'ın oyun sistemindeki değişiklikler, önemli kazanımlar getirmiş.
 Güneş'in sisteminde savunmaya sık sık yardıma gelen ve hücumda etkisiz kalan Olcan dün orta sahayı geriye geçmedi. Zinde kaldı ve etkili ataklar yaptı, goller attırdı.
 Sistemin omurgası Colman ortada sabit kalırken, Alanzinho ve Adrian sürekli yer değiştirip rakibin savunma dengesini bozdu. 
 Şenol Güneş bir sistem takımı yaratma çabasındaydı. Hızlı pas ve topu koşturma üzerine bir düzen yerleştirme düşüncesi başarısız oldu. 
 Tolunay Kafkas orta sahada oyunu kontrol eden, uzun paslarla hücuma çıkan ve topa koşan, rakibe basan, sistem kadar ruhun da önemli olduğu bir yapı peşinde. 
 Şenol Güneş de 'ruh'suzluktan şikayet ediyordu ama kendi yapısı ve duruşu bu arzunun gerçekleşmesinin önünde en büyük engeldi!
 ELİN AĞZI TORBA DEĞİL! 
 Dün orta sahada sistem Kafkas'ın istediği kadar iyi işlemedi. Ayağa pas konusunda özellikle ilk dakikalarda, rakip zindeyken Adrian, Alanzinho, Colman çok hata yaptı. Uzun paslarla, hızlı hücum sistemi ise başarılıydı. Ama Kafkas savunmaya çare bulmak zorunda. Rakip hep böyle 'beceriksiz' Onur da her zaman 'kahraman' olmaz.
 Tolunay Kafkas'ın yeni sisteminde en baskın olan coşku ve kazanma aşkıydı.
 Bu manzarayı görenler, 'Bu takım Şenol Güneş'i sabote etmiş' yorumu yaptı. 
 Elin ağzı torba değil..
 Özetle, 'Ateşle barut'un buluşmasından bir 'kurtuluş meşalesi' yandı. 
 'Yılmaz Vuralvari' hareketlerle taraftarı galeyana getiren Tolunay Kafkas için açılan, 'Patlamaya hazırız, savaşı başlat!' pankartı günün anlam ve önemini anlatıyordu. 
 Kötü ihtimallere kafa yormak yerine, günün keyfini çıkartma zamanı...  