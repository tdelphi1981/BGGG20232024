"Şiddeti kabul ettiler"
Beko Basketbol Ligi'nde oynanan ve olaylara sahne olan Pınar Karşıyaka-Galatasaray Medical Park maçının ardından, Galatasaray cephesinde tepkiler sürüyor.Galatasaray Basketbol Şubesi Koordinatörü Murat Özyer,  yaptığı yazılı açıklamada, ilk açıklamasına Karşıyaka Basketbol Şubesi'nden gelen tepkiyi değerlendirerek, Karşıyaka Basketbol Şubesi'nin 13 Aralık 2012 tarihinde resmi sitesinde yaptığı açıklamayı üslup olarak yadırgasam da, tribündeki şiddeti kabul ettikleri için kendi adıma teşekkür ederim dedi.

Karşıyaka Basketbol Şubesi'nin değerli yöneticilerine ve kamuoyuna, İzmir Emniyet Müdürlüğü Basın ve Halkla İlişkiler Şube Müdürlüğü'nden yapılan yazılı açıklamayı hatırlatmak istediğini dile getiren Özyer, şu ifadeleri kullandı: Bu açıklamada, Karşıyaka Spor Salonu'nda 8 Aralık Cumartesi günü oynanan Pınar Karşıyaka-Galatasaray Medical Park maçında spor ahlakına aykırı, aşağılayıcı ve tahrik edici içerikte, makaralı sistem yardımıyla bir pankart açıldığı belirtilmiştir. Bu pankartla ilgili olarak, Pınar Karşıyaka'nın 11 Aralık 2012 tarihinde Avrupa Çalenç Kupası'nda Michelin ETHA ile oynadığı karşılaşma sırasında, Spor Büro Amirliği tarafından bir çalışma yapıldığı ifade edilerek, Galatasaray Medical Park maçında spor ahlakına aykırı şekilde pankart hazırladığı ve açtığı iddiasıyla 2 Pınar Karşıyaka taraftarının gözaltına alındığı kaydedilmiştir. Sporda şiddetin körüklenmesinin önlenmesi adına farklı tonda cevabımı kamuoyuna saygılarımla sunarken, Mevlana'nın, 'Bizi bilen bilir, bilmeyen de kendi gibi bilir' sözüyle bitirmek isterim.