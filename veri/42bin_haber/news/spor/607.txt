Efes'e Euroleague'de namağlup rakip
Anadolu Efes Basketbol Takımı, THY Avrupa Ligi 2012-2013 sezonu 1. Tur (C) Grubu 5. hafta maçında yarın İstanbul'da, namağlup lider Litvanya temsilcisi Zalgiris Kaunas ile karşılaşacak.
Abdi İpekçi Spor Salonu'nda saat 20.45'te başlayacak ve NTVSpor ekranlarından naklen yayınlanacak mücadelede Andolu Efes adına Stanko Barac sakatlığı nedeniyle forma giyemeyecek.
THY Avrupa Ligi'nin dördüncü haftasında Anadolu Efes, İspanya temsilcisi Caja Laboral'i deplasmanda 76-64 mağlup ederek ikinciliğini sürdürdü. Zalgiris Kaunas ise kendi evinde İtalya takımı EA7 Emporio Armani'yi 92-87 yendi ve liderliğini korudu.

puan durumu

THY Avrupa Ligi'nde Anadolu Efes'in de yer aldığı (C) Grubu'nda puan durumu şöyle:

Takımlar O G M A Y P Av.
-------------------------------------------------------
1-Zalgiris Kaunas 4 4 0 338 281 8 57
2-Anadolu Efes 4 3 1 334 282 7 52
3-EA7 Emporio Armani 4 2 2 335 333 6 2
4-Olympiakos 4 2 2 297 335 6 -38
5-Caja Laboral 4 1 3 311 323 5 -12
6-Cedevita Zagreb 4 0 4 276 337 4 -61

Taraftarlara servis hizmeti

Anadolu Efes ile Zalgiris Kaunas takımları arasında oynanacak karşılaşmaya gelecek olan basketbolseverler için otobüs seferleri düzenlenecek. Cevizlibağ Metrobüs İstasyonu karşısı İETT durağı, Bakırköy İstanbul Caddesi minibüs durağı ve Aksaray Pertevniyal Lisesi önünden saat 19.30 ve 20.15'te kalkacak otobüsler, basketbolseverleri Abdi İpekçi Spor Salonu'na götürecek.

Özerhun: Bütün basketbolseverleri maça bekliyoruz

Anadolu Efes Genel Menajeri Engin Özerhun, Zalgiris Kaunas karşılaşması için basketbolseverleri Abdi İpekçi Spor Salonu'nda davet etti. Özerhun, yaptığı açıklamada şunları kaydetti:

Litvanya ekibi grubumuzda yenilgisi olmayan tek takım. İki takım arasında oynanacak olan bu karşılaşma zirve için de büyük bir mücadeleye sahne olacak. Grubu arzu ettiğimiz en üst noktada bitirebilmek için İstanbul'da maç kaybetmemeliyiz. İnanıyorum ki muhteşem seyircimizin desteği ile Zalgiris Kaunas'ı yenerek zirve için önemli bir avantaj yakalayacağız. Bütün basketbolseverleri bu maça bekliyoruz.

Mahmuti: Zirvede yer almak istiyoruz

Anadolu Efes Basketbol Takımı Başantrenörü Oktay Mahmuti ise, Zalgiris Kaunas'ın güçlü bir ekip olduğunu, ama kendi seyircileri önünde kazanmak istediklerini söyledi.
Mahmuti, şu ifadeleri kullandı:
Zalgiris Kaunas, dört maçta dört galibiyet alan ve saygı uyandıran bir takım. Yıllarca yurt dışında oynamış Litvanyalı oyuncular ve buna ek olarak çok iyi yabancı oyuncular ile birlikte Zalgiris Kaunas'ın güçlü bir kadrosu var. Ama biz de kendi sahamızda seyircimiz önünde kazanmak ve ilk yarı maçları sonunda zirvede yer almak istiyoruz.

Rakamlarla Anadolu Efes

-Zalgiris Kaunas takımını konuk edecek olan Anadolu Efes, grupta ilk dört hafta sonunda yüzde 51 üç sayılık isabet oranı ile Avrupa Ligi'nde en yüksek üç sayılık isabet yüzdesine sahip olan takım.
-Jordan Farmar, THY Avrupa Ligi'nde ilk dört hafta sonunda 24,75 puan ortalaması ile en değerli oyuncu sıralamasında birinci durumda bulunuyor.
-Jordan Farmar, THY Avrupa Ligi'nde oynadığı son 11 karşılaşmanın 10'unda en az bir top çalma ile mücadele etti. ABD'li oyuncu, dört hafta sonunda yüzde 76.92'lik üç sayı ortalaması ile Avrupa Ligi'nde üç sayılık isabet sıralamasında birinci durumda bulunuyor.
-Kerem Tunçeri, üç kez daha top daha çalarsa Avrupa Ligi tarihinde en çok top çalan ilk 25 oyuncu arasına girecek. Halen 154 top çalma ile 28. sırada bulunan Tunçeri, üç top daha çalarsa, 157 top çalma ile 25. sırayı Charles Smith, David Vanterpool ve Fred House ile paylaşacak.
-Tunçeri ayrıca, sahaya ilk 5 çıkması durumunda Avrupa Ligi kariyerinde bunu 100. kez gerçekleştirmiş olacak.
-Jamon Lucas, maç başına 2.5 top çalma ile bu kategoride ikinci sırada yer alıyor.
-Sasha Vujacic, THY Avrupa Ligi'nde oynadığı son 7 karşılaşmanın 6'sında en az bir kez üç sayılık isabet buldu.
-Esteban Batista, THY Avrupa Ligi kariyerinin en iyi maçını Zalgiris Kaunas'a karşı çıkardı. 2008 Şubat'ında Maccabi Tel Aviv forması ile Zalgiris Kaunas'a karşı 25 sayı ve 13 ribaunt ile doublue-double yaparak 27 indeks puanı toplayan Batista, haftanın en değerli performansına imza atmıştı.