Esir kampına su götürecekler
Almanlar'ın 2. Dünya Savaşı'nda toplama kampı açtığı kentte lokanta bile yok. Hava eksi 5 derece. Kar yağışı devam ediyor. F.Bahçe kafilesi, Belarus'a kışlıklarla gidiyor
 F.Bahçe'nin Avrupa Ligi'nde yarın Belarus temsilcisi Bate Borisov ile oynayacağı maçta Sarı-Lacivertli futbolcular, rakip kadar kentin alt yapısı ve zorlu hava şartlarıyla da mücadele etmek zorunda kalacak. Almanlar'ın 2. Dünya Savaşı'nda toplama kampı açtığı kent, bugün de esir kampından farksız. 
 SARI-Lacivertli yetkililer, maçın oynanacağı Grodno kentine uyum sağlamak için bir dizi önlem paketi aldı. F.Bahçe, Belarus'a İstanbul'dan kamuflaj malzemeleri götürecek.
 NASIL FUTBOL OYNANIR
 HRODNA olarak da bilinen Grodno, Polonya ve Litvanya sınırlarına 20-30 kilometre uzaklıkta bulunuyor. Kentin nüfusu ise yaklaşık 327 bin civarında. Ağustos'ta 35 dereceye çıkan hava sıcaklığı kışın eksi 15 derecelere düşüyor. Maçın oynanacağı perşembe günü sıcaklık eksi 5 derece. 
 KENTTEKİ yoğun kar yağışı dün de devam etti. Maç saatinde yağışın sürmesi bekleniyor. Futbol oynamaya elverişli bir atmosfer yok. Saha ise temiz.
 BATE'Yİ DE ÇARPAR
 SADECE F.Bahçeliler değil, Bateli futbolcular da bu hava şartlarında oldukça zorluk yaşayacak. 
 ZİRA Belarus ekibi, hazırlıklarını Antalya'da sürdürdü. Akdeniz'in bahar havasından sonra Grodno'nun karakışı, Bate oyuncularını da çarpabilir. Ancak kentteki alt yapı Türkler'e hiç uygun değil. Grodno'da lokanta bile yok. Bu yüzden Belarus'a erken giden gazeteciler, Grodno yerine Minsk'te konaklamayı tercih ettiler.
 GÖZLER İÇİN SAVAŞ BOYASI
 F.BAHÇE kafilesi, bugün saat 11.00'de yapılacak İstanbul'daki son antrenmandan sonra saat 15.00'te özel uçakla Grodno'ya uçacak. Sarı-Lacivertliler esir kampı görünümündeki Grodno'ya yanlarında su bile götürecek. 
 AYRICA kış şartlarına uygun kramponlar, tayt, battaniye ve futbolcuların kardan etkilenmemesi için göz altı boyaları da alınacak. Teknik Direktör Aykut Kocaman, bu akşam 19.00'da maçın oynanacağı Grodnı Neman Stadı'nda antrenman öncesi bir basın toplantısı düzenleyecek.