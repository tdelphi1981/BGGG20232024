Djokovic ve Murray'den galibiyetli açılış
ATP Sezon Sonu Tenis Turnuvası'nın ilk gününde Britanyalı Andy Murray ve Sırp Novak Djokovic, korttan galibiyetle ayrıldı.İngiltere'nin başkenti Londra'daki 20 bin kişilik O2 Arena'da yapılan turnuvanın teklerdeki ilk maçında Britanyalı raket andy murray, Çek Tomas Berdych'i 3-6, 6-3 ve 6-4'lük setlerle 2-1 yendi.

Bu yıl Wimbledon'da final oynayan, 2012 Londra Olimpiyat Oyunları'nda altın madalya kazanan ve ABD Açık'ta ilk Grand Slam zaferine ulaşan Murray, 7 ace attığı, 3 çift hata yaptığı mücadelede 2 kez servis kırdı. Çek raket Berdych ise 1 kez servis kırma başarısını gösterdiği maçı, 6 ace ve 1 çift hatayla tamamladı.

A Grubu'ndaki ikinci maçta ise 1 numaralı seribaşı Novak Djokovic, 1 saat 40 dakika süren karşılaşmada geçen yılın finalisti Jo-Wilfried Tsonga'yı 7-6 ve 6-3'lik setlerle 2-0 mağlup etti.

İki tenisçinin de ikişer ace attığı maçta Djokovic iki kez rakibinin servisini kırarken, Fransız Tsonga elde ettiği 3 servis kırma şansını da değerlendiremedi.