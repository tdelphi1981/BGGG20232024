Kayserispor, 39 yıldır Galatasaray'ı yenemiyor
Spor Toto Süper Lig'de 39 yıldır Galatasaray'ı yenemeyen Kayserispor, haftasonu konuk edeceği rakibini mağlup ederek, uzun süren galibiyet özlemine son vermek istiyor.
AA muhabirinin derlediği bilgiye göre, iki sarı-kırmızılı takım 17 Mart Pazar günü ligde 36. kez karşı karşıya gelecek.

Geride kalan 35 maçta Galatasaray 22, Kayserispor ise sadece bir galibiyet alırken, 12 maç da berabere sonuçlandı.

Kayserispor, lig tarihinde şimdiye kadar Galatasaray karşısındaki tek galibiyetini 21 Nisan 1974'te Kayseri'de yapılan maçta 2-0'lık sonuçla aldı.

Kayseri'nin sarı-kırmızılı ekibi, renktaşı ile lig tarihinde yaptığı ikinci randevuda tattığı galibiyetin ardından, oynadığı son 33 maçta da sahadan mağlubiyetle ayrıldı.

Kayserispor Basın Sözcüsü Oğuz Ortaköylüoğlu, AA muhabirine yaptığı açıklamada, Galatasaray maçını kazanarak, taraftarlarına önemli bir galibiyet armağan etmek istediklerini söyledi.

Galatasaray karşısına mutlak 3 puan arzusuyla çıkacaklarını belirten Ortaköylüoğlu, şunları kaydetti:

'Takımımızın durumu gayet iyi. Çalışmalarımız da çok güzel şekilde devam ediyor. Bu karşılaşma bizim açımızdan çok kolay olmayacak. Ancak takımımızın son dönemlerdeki kazanma isteğini bu maçta sahaya yansıtacağını düşünüyoruz. Galatasaray maçını kazanarak, rakibimize karşı 39 yıldır süren şanssızlığı sona erdirmeyi arzu ediyoruz. Bunu başaracak güce ve kaliteye sahibiz. Ligin ikinci yarısında oynadığımız futbol ve aldığımız sonuçlar bize bu maç öncesi umut veriyor. Son 7 haftada 5 galibiyet, 2 beraberlik alarak bu dönemde en fazla puan toplayan takım olduk. İnşallah iyi bir mücadele sonunda galip geliriz ve bu 39 yıllık hasret sona erer.'

Galatasaray karşılaşması için taraftarlardan destek isteyen Ortaköylüoğlu, 'Bu zorlu maçta taraftarlarımızı yanımızda görmek istiyoruz. İnşallah takımımızın sahada mücadelesi ve taraftarımızın da desteğiyle sahadan galibiyetle ayrılan taraf biz olacağız' diye konuştu.