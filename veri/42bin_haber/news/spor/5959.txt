Belhanda ile ilgili flaş açıklama
Louis Nicollin, Belhanda'nın Fenerbahçe'ye gitmesine engel olmadığını belirtirken, tek sorunun sarı lacivertli ekibin bonservisi uzun vadede ödemek istemesi olduğunu vurguladı.
Montpellier Başkanı Louis Nicollin, Fenerbahçe'nin Younes Belhanda'nın bonservis bedelini beş senelik bir vadeye yayarak ödemek istemesinin transferi çıkmaza soktuğunu açıkladı.

Sarı lacivertli ekibin uzun süredir peşinde olduğu Belhanda'nın kariyerine hangi takımda devam edeceği netlik kazanmazken, Fenerbahçe'nin neden henüz mutlu sona ulaşamadığı ortaya çıktı.

France Football'un bugünkü sayısında yer alan habere göre, Aziz Yıldırım ve ekibinin 9 milyon avroluk bonservisi ödeme konusundaki tavırlarını kabul edilmez bulan Nicollin konuya açıklık getirirken "Çocuk (Belhanda) Fenerbahçe'ye gitmek istiyorsa onu engellemeyiz. Tek derdimiz, ödemenin beş sene sürmemesi! Pek pek iki sene olabilir. Gördüğünüz gibi şartlarımız çok da ağır değil." ifadelerini kullandı.

Fenerbahçe'nin Younes Belhanda ile yıllık 2.3 milyon avro karşılığında anlaştığı fakat bonservisin ödenmesi konusunda Montpellier ile orta noktada buluşamadığı düşünülüyor. Sarı lacivertliler 9 milyon avroluk bonservisin taksitlendirilmesi konusunda Ligue 1 ekibiyle anlaşabilirse, transfer resmiyet kazanacak.