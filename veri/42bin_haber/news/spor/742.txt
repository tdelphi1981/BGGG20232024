Kral öldü, yaşasın yeni kral
Şampiyonlar Ligi'nde Cluj deplasmanından 3 puanla dönerek, Devler Ligi'ndeki ilk galibiyetini alan Galatasaray'da karşılaşmada hat-trick yapan Burak Yılmaz'ın performansı göz kamaştırıyor.
Galatasaray'ın bu sezon Devler Ligi'nde attığı 4 golün altında da imzası bulunan yıldız futbolcu, Cluj karşılaşmasının ardından gol krallığı sıralamasında üst sıralara tırmanmayı başardı. Oynadığı 4 karşılaşmada 5 gol kaydeden Cristiano Ronaldo'nun zirvede bulunduğu sıralamada, Burak Yılmaz attığı 4 gol ile ikinci sırada yer alıyor. Devler Ligi'nde 4 gol atan diğer isimler olan Alan, Oscar, Huntelaar ve Soldado da Burak ile ikincilik koltuğunu paylaştı. Şu anda kadar 3'er gol kaydeden Robin van Persie ve Lionel Messi ise bu isimlerin gerisinde kaldı. 
BURAK KALEYİ BULUYOR 
Attığı gollerle şampiyonlar ligi'nin en golcü isimlerinden biri olduğunu gösteren Burak Yılmaz, geride kalan 4 karşılaşmada yakaladığı pozisyonlarla da dikkat çekti. Sarı-kırmızılı ekibin en çok pozisyona giren ismi olan Burak Yılmaz, geride kalan 4 karşılaşmada 9 kez kaleyi bularak bu alanda bir çok önemli yıldızı geride bıraktı.  
Cristiano Ronaldo'nun 19 isabetli girişimle zirvede olduğu listede, Messi 15 kaleyi bulan gol girişimiyle ikinci oldu. Burak Yılmaz'ın 6. sırada bulunduğu listede Agüero, Nani, Van Persie, Hulk ve Torres gibi önemli yıldızlar Burak'ın gerisinde kaldı.  
BURAK YILMAZ MAÇ SONRASI UEFA'YA KONUŞTU! 
RONALDO, MESSI, IBRA VE BURAK 
Şampiyonlar Ligi'nde geride kalan 4 haftayı 4 golle geçen ve girdiği 9 gol pozisyonunda kaleyi bularak bu alanda da bir çok yıldızı geride bırakan Burak Yılmaz, şu anda sarı-kırmızılıların en çok pozisyona giren oyuncusu konumunda. 
9'u isabetli ve 7'si isabetsiz olmak üzere 4 karşılaşmada toplam 16 kez gol pozisyonuna giren yıldız futbolcu, Şampiyonlar Ligi'nin en çok pozisyona giren dördüncü oyuncusu oldu. Burak'tan daha fazla pozisyona giren diğer 3 isim ise Cristiano Ronaldo, Lionel Messi ve Zlatan Ibrahimovic oldu. 
G.SARAY FAULSÜZ DURDURULAMIYOR 
Devler Ligi'nde 4. haftalar geride kalırken, Galatasaray'ın başarılı orta saha oyuncusu Emre Çolak, kendisine en çok faul yapılan ikinci oyuncu oldu. Lille'den Florent Balmont'un 18 kez faule maruz kalarak, en çok faul yapılan oyuncu olduğu listede, Balmont'tan yaklaşık 120 dakika daha az forma giyen Emre Çolak 15 faulle ikinci sırada yer aldı.  
240 dakikada 15 faule maruz kalan Emre Çolak'ın dışında, forma giydiği 338 dakikada 12 kez faule maruz kalan Emmanuel Eboue de Şampiyonlar Ligi'nin en çok faul yapılan oyuncuları arasında yer aldı. Forma giydiği 4 karşılaşmada 12 kez faulle durdurulan Eboue, Şampiyonlar Ligi'nin en çok faule maruz kalan 7. oyuncusu oldu. 
Öte yandan Galatasaray, geride kalan dört hafta sonunda Şampiyonlar Ligi'nin en çok faule maruz kalan takımı oldu. 4 maçta 77 kez faule maruz kalan Galatasaray, listede zirvede yer alırken; 69 kez faule maruz kalan Valencia ve 65 kez faule maruz kalan Bayern Münih, temsilcimizi takip eden takımlar oldular. 
"TOP BENİM OYNATMAM" 
Şampiyonlar Ligi'ne kötü bir başlangıç yapan ancak Cluj maçlarıyla birlikte toparlanarak grupta avantajlı konuma geçen Galatasaray, geride kalan dört karşılaşmada Şampiyonlar Ligi'nin en çok topa sahip olan ekiplerinden biri oldu. 
Topu sürekli ayağında tutan ve adeta rakiplerine 'top benim oynatmam' mesajı gönderen Galatasaray, yüzde 58'lik topla oynama oranıyla bu istatistiki kategoride 3. sırada yer aldı. Oynadığı dört karşılaşmada yüzde 69'luk topla oynama oranı yakalayan Barcelona bu alanda zirvede yer alırken; yüzde 64 oranla topa sahip olan Bayern Münih, Galatasaray'ın önünde ikinci sırada yer aldı.