'İBB galibiyeti takımın başarısıdır'
Spor Toto Süper Lig takımlarından Akhisar Belediyespor'un basın sözcüsü İbrahim Evren Acar, İstanbul Büyükşehir Belediyespor galibiyeti, sadece Gekas'ın değil, tüm takımın iyi organize olmasının başarısıdır dedi.
Acar yaptığı açıklamada, sezon başından bu yana iyi futbol oynamalarına rağmen, gol yollarındaki sıkıntı nedeniyle bu oyunlarının karşılığını puan olarak alamadıklarını ifade etti. İstanbul Büyükşehir Belediyespor karşısında 2 gol atan Gekas ile gol yollarındaki sorunu çözdüklerini dile getiren Acar, şunları söyledi: Gekas ile sezon başında da görüşmelerimiz olmuştu ancak ara transfer döneminde masaya tekrar oturarak, anlaşmaya vardık. Gekas'ın sözleşmesi 1,5 yıl. Önümüzdeki sezon da kendisiyle devam etmeyi düşünüyoruz. Bununla birlikte İstanbul Büyükşehir Belediyespor galibiyeti, sadece Gekas'ın değil, tüm takımın iyi organize olmasının başarısıdır. 3 otobüsle deplasmana gelip bizi destekleyen taraftarımıza da teşekkür ederiz.
 
Acar, cuma günü sahalarında Galatasaray ile karşılaşacaklarını hatırlatarak, Galatasaray lider bir takım, ancak bu bizi ilgilendirmiyor. Elimizden geleni yaparak puan almak için maça çıkacağız dedi.