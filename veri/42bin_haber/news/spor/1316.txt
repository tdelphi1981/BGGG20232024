Futbolcu otobüsüne taşlı saldırı
Afrika şampiyonu Zambiya Futbol Milli Takımı'nın otobüsünün, Güney Afrika ile oynadığı dostluk maçından sonra taşlandığı ve kaleci Kennedy Mweene'nin başından yaralandığı belirtildi.Güney Afrika Milli Takımı, 2013 Afrika Uluslar Kupası'nın düzenleneceği Güney Afrika Cumhuriyeti'ndeki açılış ve final maçının oynanacağı Soccer City Stadı'nda, kupanın son sahibi Zambiya ile dostluk maçında karşılaştı. Maçı 1-0 kazanan Zambiya'nın takım otobüsüne, stadyumu terk ettiği sırada taş atıldı. Kaleci Kennedy Mweenei'nin başı yarılırken, orta saha oyuncusu Felix Katongo da saldırıyı hafif sıyrıklarla atlattı.

Zambiya Futbol Federeasyonu (FAZ) yaptığı açıklamada, takım otobüsünün taşlanmasından ve Kennedy Mweene'nin başından yaralanmasından dolayı büyük üzüntü yaşadıklarını belirterek, Mweene'nin kafasına dikiş atıldığını ve durumunun iyi olduğunu, ancak olayın utanç verici olduğunu kaydetti.

Güney Afrika Futbol Federasyonu (SAFA) sözcüsü Dominic Chimhavi da olaya karışan 12 ve 13 yaşlarındaki iki erkek çocuğunun tutuklandığı bilgisini vererek, Olayı, en ağır şekilde kınıyoruz açıklamasını yaptı.