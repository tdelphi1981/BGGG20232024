'Meireles kararı bizi ilgilendirmez'
Fenerbahçeli futbolcu Raul Meireles'in 11 maçlık cezasının Tahkim Kurulu tarafından 4 maça indirilmesiyle ilgilenmediklerini belirten Medical Park Antalyaspor İkinci Başkanı Ali Yılmaz, "Bizi Ergün Teber ilgilendiriyor. Futbolcumuz çok ucuz, yargısız infaza uğradı" dedi.
 Tahkim Kurulu'nun Raul Meireles'le ilgili verdiği ceza birçok kesimden farklı yorumlar alırken, Medical Park Antalyaspor'dan farklı bir yaklaşım geldi. Meireles olayının içyüzünü bilmediklerini, ayrıca olayla ilgilenmediklerini söyleyen Medical Park Antalyaspor İkinci Başkanı Ali Yılmaz, "Tahkim Kurulu'nun kararı doğrudur veya yanlıştır, bizi ilgilendirmez. Yorum yapmak da doğru olmaz. Biz bu konuya taraf olmak istemiyoruz. Bizi futbolcumuz Ergün Teber ilgilendiriyor" dedi.
 2010-2011 sezonu başında Kasımpaşa ile sözleşmesini tek taraflı feshederek Samsunspor'a transfer olan Ergün Teber'e Uyuşmazlık Çözüm Kurulu'nun (UÇK), sportif müsabakalardan 6 ay men cezası verdiğini hatırlatan Ali Yılmaz, "Ergün Teber geleceği olan bir futbolcu. Milli takıma yükselmeyi hak eden bir oyuncu. Çok ucuz, yargısız infaza uğradığını düşünüyoruz" diye konuştu.
 UÇK'nın kararını açıklamasının ardından Ergün Teber'in konuyla ilgili Tahkim Kurulu'na gitme hakkı bulunuyor. Ergün Teber'in cezası, Tahkim Kurulu'nun vereceği karardan sonra netleşecek.
  