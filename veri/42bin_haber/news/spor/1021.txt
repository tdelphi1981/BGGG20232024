"Maça asılsınlar cesaretle takımı sahiplenirim"
Süper Lig'de üç haftalık galibiyet hasretine Akhisar Belediye maçındaki 3-1'lik galibiyetle son veren Trabzonspor'da teknik direktör Şenol Güneş'in Olcan Adın ve Volkan Şen'i kadroya almaması ve seyircilerin oyundan çıkan Halil Altıntop'a gösterdikleri tepki maça damga vurdu. Güneş, seyircinin eleştiri hakkı olduğunu ancak yapılanı yanlış bulduğunu belirterek, "Yuhalanıp da buradan kahraman olarak giden çok oyuncu var. Siz çocuğunuzu dışlar mısınız? İyi veya kötü çocuğunuzdur, evladınızdır" dedi. 

DEVAMLI İYİ OYNAMAYI SAĞLAMALIYIZ 

Özellikle Antalya ve Bursa maçlarını kazanabileceklerini vurgulayan Trabzonspor Teknik Direktörü Şenol Güneş, "Bursa maçını en azından kaybetmeyebilirdik. Özellikle Antalya maçını ele aldığınızda son 5 dakikaya kadar pozisyon vermediğimiz maçta 2-1 mağlup olduk. Bu sezon ilk kez iki maç üst üste kaybetmiştik. Bu durumdaki bir takıma karşı insanlar inanç ve güven sarsıntısı yaşıyor. Bunun etkisi sahada zaman zaman görüldü" dedi. Güneş, sözlerini şöyle sürdürdü: 
"Buna bağlı olarak oyuncuların da dalgalanmaları oluyor. Oynayan ve oynamayan oyuncuların kendi iç dünyalarındaki dalgalanmalar da fazlalaşıyor. Oynamayan oyuncu, takım kötü gittiği zaman, 'Neden oynamadım?' diye düşünüyor. Oynayan da maç kaybedildiği zaman güven sıkıntısı yaşıyor. Bunlar iyi sonuçlarla el birliği içinde aşılacak. O tarafını pek düşünemiyor insanlar. Bir ay sonra kazanmak tabii ki güzeldi. Her maçı kazanmak güzel. Biz Fenerbahçe'yi de İstanbul'da yenebilirdik. Beşiktaş karşısında ilk yarı çok iyi taşıdığımız maçta ikinci yarıda oyun birden darmadağın oldu. Bunları yaşıyoruz. Fizik ve moral gücümüzde şu anda olumsuzluklar ve dalgalanmalar var. Antalya maçını son anda kaybettikten sonra bu korku oyunculara ve herkese geçebiliyor. Hatta güvensizlik de gelebiliyor. Ama büyük takım ve büyük oyuncular bunları aşmalı. Bizim oyuncularımızın hepsi iyi. Devamlı iyi oynamak zor ama bunu sağlamalıyız. Kendi başarısızlığımızı veya başarımızı başkalarına mal etmek yerine kendi üzerimizden bir değerlendirme yapmak doğrudur. Kadroda olmayanlar ve oynamayanlar da çok iyi oyuncular. Ama verim olarak ne verdikleri ve ne kadar istikrarlı gittikleri tartışılacak tabii ki." 

"OLCAN'IN BİRAZ DİNLENMEYE İHTİYACI VAR" 

Olcan ve Volkan'ı kadroya almamasıyla ilgili değerlendirme de yapan Şenol Güneş, bu iki oyuncu hakkında şunları söyledi: "Volkan Türkiye'nin en yetenekli oyuncularından biri. Olcan da geçen sene bize geldiğinde gayet iyi oynadı. Olcan'la Volkan'ın farklılıkları var. Olcan yaz döneminde sakatlığı nedeniyle dinlenmişti. Sonra ailesinde üzücü bir durum olunca ondan çok etkilendi. İçe kapanıklığı vardı. Sezon başından beri gayretliydi ve iyi oynamaya çalıştı. Ama ondan beklediğimizin altında verim alınca bundan da etkilendi. Takımın olumsuz oyunu da Olcan'ı etkiledi. Olcan kendisinden bekleneni veremeyince, bu durumu sorumluluk duygusu içinde düşünerek kendini biraz daha mahkum etti. Onun için biraz dinlenmeye ihtiyacı var. Tekrar bizim aramızda olacağını düşünüyorum. Volkan da çok yetenekli bir oyuncu. Çalışması çok iyi. Ama sahaya çıktığında verimsiz olabiliyor. Geçen hafta o yanılgıyı ben de yaşadım. Hafta içinde çok iyiydi. Ama sahaya koyduğunuzda verim alamadık. Bu tip yıldız oyuncuların iyi oynamaması da hem takım hem kendi üzerlerinde olumsuz etki yapabiliyor." 

"OYNAMAYAN OYUNCU KENDİNİ MOTİVEDE SIKINTI YAŞIYOR" 

Adrian'ın da kaliteli ve iyi bir oyuncu olduğunun altını çizen Şenol Güneş, "Ama iki kenarda hızlı oyuncuları oynattığımızda orta sahadaki oyun formatı değişiyor. O mevkide Adrian, Colman, Sapara, Alanzinho ve Soner de oynayabilir. Adrian'ın çalışması da iyi. Marek Cech de iyi çalışıyor. Belki şans bulsa o da iyi oynayacak. Ama eldeki oyuncular belli. Yabancı sayısı fazla. Alanzinho da iyi ama oynamadığı zaman onun da morali bozuluyor. Sahaya koyduğunuzda morali bozuk halde kötü oynadığı zaman da takımı aşağıya çekiyor. Bunları yaşıyoruz. Böyle mevkilerde sayımız fazla. Oynamayan oyuncu kendini motivede sıkıntı çekiyor" dedi. 

"MAÇA ASILSINLAR CESARETLE TAKIMI SAHİPLENİRİM" 

Trabzonspor Teknik Direktörü Şenol Güneş, oyuncu seçimi ve takımın aldığı sonuçlar nedeniyle eleştirilerin odak noktasındaki isim olmasıyla olarak ise şunları söyledi: "Benim eleştirilmem gayet normal çünkü takımın ve başarısızlığın sorumlusu benim. Teknik olarak daha üst seviyede olmamız gerekiyordu. Mazeretler kimsenin umurumda değil ve bu durumlarda bunları söylemeye gerek de yok. Türkiye'de eğer maçı alıyorsanız ne yaptığınız önemli değil. Maçı kaybediyorsanız da istediğiniz kadar anlatın mühim değil. Önemli olan kazanmak. Bizden beklenen oyun ve skorları tam olarak gösterdiğimiz söylenemez. Bu kadroyla daha iyi sonuçlar almalıydık. Bırakın son iki maçı, iyi oynamasak bile Beşiktaş maçının son 30 dakikalık bölümünü saymazsak, kaybedecek maçımız yoktu. Puanımız 20'nin üzerinde olsaydı şu anda taraftarın bize bakışı, oyuncuların kendilerine ve birbirine bakışı değişecekti. Beklentiniz fazlaysa ve bunun altında kalırsanız, güven, heyecan ve moral değerlerinde düşüş oluyor. Bu durum ülkemizde daha fazla yaşanıyor. Her şey iyi gittiği zaman çok aşırı sahiplenip övüyoruz. Bunları da yaşayacağız. Benim moral değerlerim de tabi etkilenecek. Maçı kazansam bile yanlışlardan etkilenirim. Maça asılsınlar, koşsunlar, her dakika mücadele etsinler. Böyle oynadıkları bir maçta şanssız bir gol yedikleri zaman üzülürüm ama cesaretle takımı sahiplenirim. Ama kötü oynadıkları zaman ona diyecek bir şeyimiz olmuyor. Örneği Antalya maçında 5 dakikada yediğim iki golü affetmem mümkün değil tabi. Olacak şey değil. Top bizdeyken gol yedik. Ama futbol bu tabi. Bu nedenle takım üzerinde baskı yapmak yerine baskının benim üzerimde olmasını daha doğru buluyorum." 

OYUNCULARINA SAHİP ÇIKTI 

Halil'e oyundan çıkarken gösterilen tepkiyi tasvip etmediğini de ifade eden Şenol Güneş, "Sahadan çıkan ve giren oyuncuya olumsuz bakılmasını doğru bulmuyorum. Takımı da beni de eleştirenlere saygı duyuyorum. İnsanlar baktıkları açıdan haklı veya haksız eleştirilerde bulunuyorlar. Buradan çok yuhalanıp da kahraman olarak giden oyuncular da var, yuhalanıp kaybolup giden oyuncular da var. Seyirciye haksız diyemezsin ama doğru bulmadığımı söyleyebilirim. Siz çocuğunuzu dışlar mısınız? İyi veya kötü çocuğunuzdur, evladınızdır. Belki Halil'den daha çok şey bekliyorlar. Bunu hakarete vardırmadan yapmak lazım. Aile gibi düşünün. Anne, baba ve çocuk gibi düşünün. Bu açıdan bakarsak daha iyi olur. Halil de böyle bakıyor, böyle bakmalı. Alınmamalı, üzülmemeli. Taraftar da sahip çıkmalı" dedi. Güneş sözlerini şöyle sürdürdü: "Futbol basit ve herkesin anladığı bir oyundur. Ama bizim daha az anladığımız, daha sorumlu olduğumuz bir yerdir. Çünkü biz halkın gözüyle göremiyoruz. Orada duygular daha ön plana çıkıyor. Mesela geçen seneden beri Adrian'a eleştiri yapılıyordu. Şimdi Adrian iyi oldu. İki maç iyi oynarsa ben de aynı şeyi söylüyorum. Alanzinho iyiydi, bu sefer 'Alanzinho niye oynamadı?' diyorlar. O da doğru. Herkes doğru söylüyor. O yüzden hakaret etmemek kaydıyla herkes eleştirisini yapacak. En çok eleştiriyi de bana yapıyorlar. Gayet de normal. Bu durumdan tabi üzüleceğim, rahatsız olacağım ama oyuncularımla ve kendimle ilgili eleştirileri dikkate alacağım. Büyük olmak, olaylar karşısında dik durmak farklı bir şey. Ama siz bazı şeyleri ispat edip işinizi iyi yaptıktan sonra cevap vermek de doğru değil. Futbol herkesin konuşup yorum yapabildiği bir olay olduğu için seviliyor. Kimi 'oyuncuyu geç aldı', kimi 'erken aldı' diyebiliyor. Bekleyip gol atarsa 'iyi ki çıkarmadı, bekledi' diyorsunuz. Bu pencereden baktığınızda Janko da çıkabilirdi, Adrian da çıkabilirdi. Herkesin bir görüşü var. Ama bunlar üzerinden saygısızlık yapmayı, hakaret etmeyi doğru bulmam." 

Güneş Colman'ı oynamayan bir oyuncu olarak iyi bulduğunu, Janko'nun da katkı yaptığını ancak daha çok katkı yapmasını beklediklerini söyledi. 

2 GÜN İZİN 

Trabzonspor Teknik Direktörü Şenol Güneş, bordo mavili futbolculara Akhisar galibiyeti sonrası 2 gün izin verdi. Bordo mavililer Orduspor maçı hazırlıklarına Salı akşamı saat 17.00'de Mehmet Ali Yılmaz Tesisleri'nde yapacakları antrenmanla başlayacak. 

EMERSON KARİYERİNDEKİ İKİNCİ GOLÜ TAKLALAR ATARAK KUTLADI 

Akhisar Belediye karşısında hem bordo mavili takımın bu sezonki ilk kafa golünü filelere gönderen hem de kariyerindeki ikinci gole imza atan Brezilyalı yıldız Emerson, taklalar atarak kutladığı golle ilgili şöyle konuştu: "Attığım golden sonra büyük mutluluk yaşadım. Çok ihtiyacımız olan bir galibiyetti. Böyle bir galibiyete yardım ettiğim için mutlu oldum. Kariyerimdeki ikinci goldü bu. İlk golümü de böyle takla atarak kutlamıştım. Kazandığımız için mutluyuz." 

ADRİAN: OYNADIKÇA İYİ OLACAĞIM 

Trabzonspor adına son 2 maçta 3 gol atarak adeta yeniden doğan Polonyalı oyuncu Adrian, şunları söyledi: "Mutluyum. İki gol attım. Daha önemlisi üç puan almaktı. İleriye doğru daha iyi bir performans ortaya koymak için büyük bir adım attık. Bu nedenle ayrıca mutluyuz. Teknik Direktörümüz bana şans verdi. İki ay kadar bekledim ancak burada bulunduğum sürede sadece çalıştım. Görev aldığımda da elimden geleni yapmaya çalıştım. İyi bir performans ortaya koyduğumu düşünüyorum. Bugüne kadar niye oynamadığımın cevabını hocamız verebilir. Belki müsabaka atmosferinden gerideydim. Şimdi hazır olduğumu düşünmüş olacak ki sahadaydım. Bu atmosferi yaşamaya devam ettikçe daha da iyi olacağımı düşünüyorum."