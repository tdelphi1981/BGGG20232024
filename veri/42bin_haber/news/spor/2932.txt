2013 yılında binicilik için projeler hazır
Binicilik Federasyonu Başkanı Tunç Çapa, Gelecek yıl bizim için değişiklik, hareketlilik yılı olacak. 2013'te şaha kalkacağız dedi.Çapa, AA muhabirine yaptığı açıklamada, göreve gelir gelmez sporcu lisans talimatını değiştirdiğini belirterek, 1,5 aydır görevdeyiz. Bu kısa süre içinde mevcut lisanslı sporcu sayımızın yüzde 25'i kadar sporcuya lisans verdik. Bu 200'e yakın sporcu demek. Lisans talimatı YÖK sınav sistemi gibiydi. Bir sürü sınav gerekiyordu. Çocuklar zaten ömür boyu sınavlara girip çıkıyorlar. Biz bunu hafiflettik diye konuştu.
Gelecek yılın binicilik sporu için değişiklik, hareketlilik yılı olacağını kaydeden Çapa, şunları söyledi:
Gelecek yıl Şubat ayında bütçe görüşmeleri var. Bütçe görüşmeleri öncesi projelerimizi hazırladık. En önemli projemiz eğitim ve kamp merkezi açmak. Türkiye'de bir tane bile binicilik eğitim ve kamp merkezi yok. Erzurum'da yapmak istediğimiz eğitim ve kamp merkezinin projesi hazır. Ayrıca gelecek günlerde Adana'da Anadolu'daki kulüplerin yöneticileriyle bir toplantı yapacağız. Kulüp yöneticilerinin federasyon yönetimiyle daha yakın olmasını istiyoruz. Bu toplantıda Akdeniz Oyunları ile ilgili görüşmemiz gereken konular da olacak.

Milli takım başantrenörlüğü için düşündükleri iki adaydan birinde karar kıldıklarını anlatan Çapa, ABD'li adayı eledik, Alman'da karar kıldık. Bir aksilik olmazsa kendisi büyükler takımını Akdeniz Oyunları'na hazırlayacak. Ayrıca antrenör eğitimi için de yabancı bir isimle görüşüyoruz. Bu da çok önem verdiğimiz bir konu, ancak imzalar atılmadan isimleri telaffuz etmek istemiyorum ifadelerini kullandı.

FEI atları korumak için denetimleri sıkı tutuyor
Tunç Çapa, Uluslararası Binicilik Federasyonu'nun (FEI) Ocak 2013'ten itibaren geçerli olmak üzere yönetmelikte yaptığı değişiklik hatırlatıldığında ise şunları söyledi:
FEI artık hem kendisinin hem de ülke federasyonlarının resmi yarışma olarak kabul etmediği yerel yarışmalara katılan at, binici ve görevlileri, altı ay boyunca FEI takviminde yer alan resmi yarışmalardan men edecek. FEI, özellikle atları korumak için denetimleri sıkı tutuyor. Yarışmanın yapıldığı yerin 
uygunluğu, teknik donanımlar, ambulans, veteriner hizmetleri atların ve binicilerin sağlıkları açısından çok önemli. Korsan bir yarışta bu donanımlar olmayabiliyor. Kulüplerimizi bu konuda uyardık. Denetimi bölge temsilcileriyle yapacağız.