Gol yükü yabancılarda
Beşiktaş'ta Spor Toto Süper Lig'in ilk yarısında gol yükünü yabancı oyuncular çekti.Sezonun ilk yarısında toplam 38 gole ulaşan ve ligin en golcü takımı olan siyah-beyazlılarda, bu gollerin 27'si (Yüzde 71) yabancı oyunculardan geldi.

Hugo Almeida, 9 golle takımının en golcü futbolcusu olarak dikkat çekti. Filip Holosko ise attığı 8 golle, siyah-beyazlı formayla en iyi ilk yarı performansını ortaya koydu. Kara Kartallarda ayrıca yabancı futbolculardan Manuel Fernandes 5, Tomas Sivok 3, Roberto Hilbert ise 2 gol kaydetti.

Türk futbolcuların en golcüsü Olcay

Beşiktaş'ın sezon başında Almanya'nın Kaiserslautern takımından transfer ettiği Olcay Şahan, Türk oyuncular içinde en fazla gol atan futbolcu oldu.

Takımına ligin ilk yarısında 5 gol kazandıran Olcay'ı 2 golle Oğuzhan Özyakup, birer golle de Uğur Boral, Necip Uysal ve İbrahim Toraman izledi.

Türk oyuncular 10 gol atarken, siyah-beyazlıların bir golü de Galatasaray maçında kendi kalesine gol atan Felipe Melo'dan geldi.

Futbolcular ve attıkları goller

Siyah-beyazlılarda ligin ilk yarısında futbolcuların oynadıkları maç ve attıkları gol sayıları şöyle:

Futbolcu Maç Gol
---------------------------
Hugo Almeida 15 9
Filip Holosko 16 8
Manuel Fernandes 13 5
Olcay Şahan 17 5
Tomas Sivok 16 3
Oğuzhan Özyakup 13 2
Roberto Hilbert 16 2
Uğur Boral 17 1
Necip Uysal 15 1
İbrahim Toraman 16 1

Son 8 sezonun en golcü Beşiktaş'ı

Beşiktaş, bu sezonki golcü kimliğiyle son 8 sezonun en çok gol attığı dönemini yaşadı.

En son 2004-2005 sezonunda 17 maçta 40 gol atan siyah-beyazlılar, daha sonraki sezonlarda ilk yarı sonlarında 30 gole bile ulaşamamıştı. Kara Kartallar, bu sezon 38 golle son 8 sezondaki en yüksek gol sayısını elde etti.

Beşiktaş'ın 40 gol attığı 2004-2005 sezonundan sonra ilk yarılardaki gol performansı şöyle:
2005-2006: 24
2006-2007: 23
2007-2008: 22
2008-2009: 28
2009-2010: 20
2010-2011: 25
2011-2012: 25
2012-2013: 38

25 gol yediler

Atılan goller bakımından başarılı bir grafik çizen Beşiktaş, aynı başarıyı yediği goller konusunda gösteremedi.

Siyah-beyazlılar, yedikleri 25 golle yine son yılların en çok gol yediği dönemini yaşadı. Beşiktaş, en son 2004-2005 sezonunda 17 maç sonunda kalesinde 25 gol görmüş, sonraki sezonlarda ise daha az gol yemişti.

İlk yarıda atıp, ikinci yarıda yedi

Beşiktaş, ligin ilk yarısında gollerinin büyük bir bölümünü ilk yarıda atıp, ikinci yarıda yedi.

Ligin ilk yarısındaki 38 golün 21'ini ilk yarılarda atan siyah-beyazlılar, 25 golün 15'ini de ikinci yarılarda kalesinde gördü.

Kara Kartalların ligin ilk yarısında dakikalara göre gol dağılımı şöyle:

Dakika A Y
-------------------
0-15 9 1
16-30 2 5
31-45 10 4
46-60 9 5
61-75 6 5
76-90 2 5