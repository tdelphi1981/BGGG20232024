Trabzonsporlulardan Platini'ye şike sorusu
2011 yılı şampiyonluk kupasının verilmesini isteyen Trabzonspor'un taraftarları, yarın UEFA'nın İsviçre'nin Nyon kentindeki merkezi önünde en büyük eylemlerini gerçekleştirecek. Trabzonsporlu taraftarlar Platini'ye 'Türkiye'de şike serbest mi' diye soracak.
UEFA'nın İsviçre'nin Nyon kentindeki merkezi önünde bir araya gelecek. Şike operasyonunun ardından İstanbul 16'ıncı Ağır Ceza Mahkemesi kararına göre 2010 - 2011 şampiyonluk kupasının Trabzonspor'un hakkı olduğunu belirterek 9 aydır başta İstanbul olmak üzere Ankara, Bursa, Trabzon ve Almanya'da "temiz futbol" eylemi yapan taraftarlar, bu kez UEFA Merkezi önünde toplanacak. Bugüne kadar UEFA'ya faks çekip mail yağmuruna tutan taraftarlar, ilk kez bir gösteriyle isteklerini UEFA yetkililerine duyurmuş olacak.

EYLEME İSVİÇRE POLİSİ İZİN VERDİ

Trabzonspor'un taraftar grubu, "Vira Avrupa"nın İsviçre polisinden yasal izin alınarak gerçekleştirilecek eylem, yerel saatle 14.00'te başlayacak. Hazırlanan metnin okunmasının ardından sloganlar atılacak, hazırlanan pankartlarla basına görüntü verilecek. 
TRABZONSPOR'DAN DESTEK

Trabzonspor Genel Sekreteri Hasan Yener, taraftarının bu tür eylemlerini desteklediklerini ve kutladıklarını belirterek şunları söyledi:

"Taraftarlarımızın Trabzonspor'a hak ettiği bu kupanın verilmesi için son derece hassas eylemleri oluyor. Türkiye içinde de yapıldı, yurt dışında da yapılıyor. Avrupa'da en çok taraftarı olan takımlardan biriyiz. Bu eyleme biz de kulüp olarak destek veriyor, onları kutluyoruz. Umuyorum herkes İsviçre'deki eylemde yerini alacak ve Trabzonspor'un hakkını UEFA'ya daha iyi duyuracak. Biz istiyoruz ki, UEFA disiplin kurulu bir an önce bu konudaki kararını versin ve Türkiye'de futboldaki yanlışlar bu şekilde düzelsin. UEFA'nın bizim yapamadığımızı yapmasını istiyoruz."

PLATİNİ'YE SORU:"TÜRKİYE'DE ŞİKE SERBEST Mİ?"

Trabzonspor Kulübü de eyleme katılımın artması için bir açıklama yaptı. Açıklamada şu ifadelere yer verildi:

"Türkiye'de futbol dünyasını sarsan şike operasyonlarıyla başlayan 'Temiz Futbol Eylemleri' sınırları aştı. 33 haftadır hak ve adalet arayışlarını dillendiren Temiz Futbol Gönüllüleri İstanbul, Ankara, Bursa, Trabzon ve Almanya'dan sonra en büyük eylemlerini, 24 Kasım Cumartesi günü İsviçre'nin Nyon şehrindeki UEFA binasının önünde gerçekleştirecek. Trabzonspor'un Avrupa'daki en büyük taraftar gurubu Vira Avrupa tarafından İsviçre polisinden yasal izinleri alınarak gerçekleştirilecek olan eyleme İsviçre ve çevre ülkelerden yoğun katılım olması bekleniyor. Yerel saatle 14.00'te başlayacak eyleme Trabzon Fikir Kulübü 5 kişilik heyet gönderiyor. Eyleme, Avrupa'da yaşayan Trabzon ve Trabzonspor derneklerinin de destek verdikleri açıklandı. UEFA binasının hemen karşısında gerçekleştirilecek eylemde Türkiye'deki futbol iklimine ve Türkiye Futbol Federasyonu'nda yaşanan hukuk ihlallerine dikkat çekilecek. Temiz Futbol Gönüllüleri, UEFA Başkanı Michel Platini'ye, (Sayın Platini; Türkiye'de şike serbest mi?) diye soracaklar. Eylemde ayrıca, UEFA Disiplin Komitesi'nin Türkiye'deki şike skandalıyla ilgili kararını bir an önce vermesi de istenecek."

FENERBAHÇE'YE İLGİNÇ GÖNDERME

Trabzonspor Dergisi'nin bu ay yayınlanan sayısındaki, "Trabzon gözüyle dünya" köşesinde Fenerbahçe'ye çok ilginç bir gönderme yayınlandı. "Zidane: Heykeli dikilecek adam" başlığıyla yayınlanan yazıda, Zidane'nin Dünya Kupası Finali'nde İtalyan futbolcu Materazzi'ye kafa attığı pozisyonun heykelinin yapıldığı anlatılırken şöyle denildi:

"Fransız futbolunun efsane ismi Zinedine Zidane'ın Paris'te bulunan Centre Pompidou Modern Sanatlar Müzesi'ne heykeli dikildi. Cezayir asıllı futbolcunun 2006 Dünya Kupası finalinde İtalyan futbolcu Marco Materazzi'ye attığı kafayı ölümsüzleştiren heykel, yine Cezayir asıllı bir heykeltraş, Adel Abdessemed tarafından yapıldı. Zidane'ın dünya futbolunun unutulmazları arasına giren bu hareketi yüzüden Fransa şampiyonluk maçının uzatma dakikalarında 10 kişi kalmış, Dünya Kupası'nı İtalya almıştı."

"HEYKELİ DİKİLDİ KULÜPTEN ATILDI"

Yazının son bölümündeki Fenerbahçeli Alex konusunda göndermede de şöyle denildi:

"Dünyanın bir yerlerinde hayati bir karşılaşmada oyundan atılmış bir futbolcunun heykeli dikilirken; dünyanın başka bir yerlerinde heykeli dikilen bir futbolcu birkaç hafta sonra kulübünden atılıyor!"

CECH AĞABEYİNİ ÇAĞIRDI!

Trabzonspor'da adı gönderilecek futbolcular arasında ilk sırada bulunan Slovak futbolcu Marek Cech'in menajerliğini yapan ağabeyi Richard Cech, Trabzon'a geldi. Trabzonspor'un 1461 Trabzon'la oynadığı hazırlık maçında oynayan Cech'i saha kenarından izleyen ağabey Cech, kardeşinin 2 gol atmasıyla büyük sevinç yaşadı. Cech'in iyi futbolcu olduğunu, ancak rotasyan nedeniyle kadroya girmekte zorlandığını belirten Richard Cech, "Yöneticilerle görüşeceğim. Cech'in son durumu bu görüşmeden sonra belli olacak. Onu isteyen bazı kulüpler var" dedi.