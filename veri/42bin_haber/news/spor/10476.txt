Antalya TT süper lig için ter dökecek
Hentbol Bayanlar Süper Lig'e yükselmek için final grubunda 4 takım arasına giren Antalya Türk Telekom, Antalya'nın Süper Lig'de mücadele eden ikinci takımı olmak için mücadele edecek.Hentbol Bayanlar 1. Ligi D Grubu'nu ikinci sırada tamamlayan ve Süper Lig'e yükselme için final grubunda 4 takım arasına giren Antalya Türk Telekom, Antalya'nın Süper Lig'de mücadele eden ikinci takımı olmak için mücadele edecek.

Ankara'da Yenimahalle Spor Salonu'nda yapılacak final maçlarını Antalya Türk Telekom'un kazanması halinde Hentbol Bayanlar Süper Ligi'nde Antalya'yı Muratpaşa Belediyesi'nin ardından ikinci bir takım daha temsil edecek.

Antalya Türk Telekom Antrenörü Birol Ünsal, yardımcı antrenör Murat Topçuoğlu'nun desteğiyle aynı zamanda Muratpaşa Belediyesi'ni çalıştırdığını söyledi.

Antalya'da 2002 yılında başladıkları proje ile çok sayıda sporcuya hentbolu sevdirdiklerini, bu spora oyuncu kazandırdıklarını anlatan Ünsal, sporcuların her geçen gün daha iyi konuma geldiğini, Muratpaşa Belediyesi bünyesinde Avrupa'da iki kez ikincilik kazandıklarını dile getirdi.

Muratpaşa Belediyesi'nin kadro zenginliğinden dolayı forma şansı bulamayan oyuncuları Antalya Türk Telekom'da değerlendirmek istediklerini vurgulayan Ünsal, Antalya Türk Telekom Spor Kulübü'ndeki oyuncuların çoğunun Muratpaşa Lisesi ve Akdeniz Üniversitesi bünyesinde yetiştiklerini belirtti.

Antalya'dan ikinci bir takımın Süper Lig'de yer almasını istediklerine dikkati çeken Ünsal, Antalya Süper Lig'e ikinci bir takımı çıkarmaya yüzde 50 hazır durumda. Oynanacak maçlarda takımımızın Süper Lig'e yükseleceğine inanıyorum, çünkü bu potansiyel var dedi.

Hentbola sporcu kazandırmak için yürüttükleri Geleceğin yıldızları yetişiyor projesinin meyvelerini vermesinden mutlu olduklarını dile getiren Ünsal, şöyle konuştu:
Bu takım ve Muratpaşa Belediyesi, projenin nereden nereye geldiğinin göstergesi. Muratpaşa Belediyesi ligin namağlup lideri. Bu proje ile Antalya'nın çocuklarının neler yapabildiklerini bütün kamuoyu gördü. 2 yıldır neden Avrupa şampiyon olamıyoruz diye üzülüyorum, çünkü bu kadar emeğin sonucu Avrupa şampiyonluğu olmalı. 3-5 yıl önce Antalya'da hentbol hiç konuşulmuyordu. Ama şimdi tam tersi bur durum var.

Antalya Türk Telekom oyuncusu Şeyma Karasu ise hentbola Birol hocanın desteğiyle Geleceğin yıldızları yetişiyor adlı proje kapsamında ilköğretimde okuduğu yıllarda başladığını belirterek, her dönemde başarılar elde ettiklerini, daha sonra Muratpaşa Lisesi'nde ve Avrupa'da birçok başarılara imza attıklarını söyledi.

Muratpaşa Belediyesi'nde de bir süre oynadığını, takım arkadaşlarının çoğu ile uzun yıllar aynı takımlarda ter döktüklerini anlatan Karasu, İyi bir takım olduk. Süper Lig'e yükselmek için 4 takım arasına girdik. Hedefimiz Süper Lig'de mücadele etmek diye konuştu.