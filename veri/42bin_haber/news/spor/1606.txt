Kayserisporlu Sefa, seriye bağladı
Kayserispor'un genç yıldızı Sefa Yılmaz, hem sergilediği futbol hem de attığı gollerle takımına puan kazandırıyor.
Ligde geride kalan 12 haftada 8 maçta 502 dakika forma şansı bulan gurbetçi futbolcu, son 3 maçta rakip fileleri 'boş' geçmedi.

Sarı-kırmızılı ekibe geçen sezon katılan 22 yaşındaki gurbetçi futbolcu, takımındaki ilk sezonunda forma giydiği 30 maçta 2 kez fileleri havalandırırken, bu sezon ilk 12 haftada 3 gol atarak geçen seneki gol sayısını geride bıraktı.

Oyuna sağ kanatta başlayan ancak maçın değişik bölümlerinde sol kanat ve forvet bölgelerinde de görev alan gurbetçi futbolcu, takımının bu sezon 7 puan kazanmasına katkıda bulundu.

Bu sezon teknik direktör Şota Arveladze, Kayserispor'un başındayken 2 maçta oyuna sonradan dahil olarak 74 dakika görev yapan Sefa, Arveladze'nin görevinden ayrılmasının ardından ilk 11'de yer almaya başladı.

Ligin 7'nci haftasındaki Mersin İdmanyurdu maçıyla ilk 11'de yer alan genç oyuncu, ligin 9'uncu haftasında deplasmandaki Galatasaray maçı dışındaki 5 maçta oyuna ilk 11'de başladı.

İki ayağını da etkili bir şekilde kullanan Sefa, bu maçlarda sergilediği etkili oyununu son 3 haftada attığı 3 gol ve 1 asistle süsledi.

Sefa, takımının ligin 10'uncu haftasında sahasında oynadığı Kardemir Karabükspor, 11'inci haftada deplasmandaki Sanica Boru Elazığspor ile 12'nci haftada konuk ettiği Gaziantepspor maçlarında 1'er gol attı.