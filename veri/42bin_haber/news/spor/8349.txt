Burak, Drogba'ya karşı!
 
 Didier Drogba vs. Burak Yılmaz... Galatasaray’ın gündemi, bu iki oyuncu arasında yapılan kıyas. Antalya maçını Arena’da Başkan Ünal Aysal’la birlikte izleyen Drogba’nın formayı almasına garanti gözüyle bakılıyordu. Ancak o sırada sahada olan Burak Yılmaz, öyle iki gol attı ki, adeta “Bu formayı kimseye bırakmam” der gibiydi. İşte bu iki gol makinesinin buluşması dün Florya Metin Oktay Tesisleri’nde gerçekleşti. Basına açık antrenmanda iki oyuncunun mücadelesi herkesin dikkatini çekti. İkilinin top kapma mücadelesini görenler, “İşte forma savaşı başladı” demekten kendilerini alamadılar. Ancak görünen o ki, bu oldukça tatlı bir rekabet olacak. Zira Burak ve Drogba birbirlerine sarılıp, şakalaşarak, sohbet ederek, “Biz bir aileyiz” mesajı verir gibiydiler.
 
 YÖNETİME TEŞEKKÜR ETMİŞTİ
 
 Burak, Antalya maçının ardından yaptığı açıklamada bunun sinyallerini vermiş ve “Drogba gibi bir golcüyü bu camiaya kazandıranlara teşekkür ediyorum” diyerek, forvetteki rakibine ne denli saygı duyduğunu göstermişti.
 
 LİSANSI ULAŞTI
 
 Galatasaray’ın yeni transferi Didier Drogba için FIFA tarafından verilen geçici oynama lisansı, Türkiye Futbol Federasyonu’na (TFF) ulaştı. Galatasaray Futbol Takımı İdari Direktörü Cenk Ergün, TFF’nin kendilerine bilgi verdiğini kaydetti. Drogba, Çin’in Shenhua takımıyla yaşadığı mali problemler sonrası sözleşmesini tek taraflı feshedip Sarı-Kırmızılı ekiple anlaşmış ancak forma giymek için FIFA’nın geçici lisansını beklemek zorunda kalmıştı. Yıldız futbolcu, Fatih Terim’in şans vermesi halinde ligde 15 Şubat Cuma günü oynanacak Akhisar Belediye deplasmanında forma giyebilecek.
 
 Fanatik