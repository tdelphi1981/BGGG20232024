"Beşiktaş'ın Fenerbahçe ile berabere kalması ayıp"
Kasımpaşa Kulübü Yöneticisi ve Beşiktaş Kulubü eski yöneticilerinden İhsan Kalkavan, Beşiktaş'ın Fenerbahçe'den aşağı kalır bir takım olmadığını göstermesi için derbi maçtan mutlaka galip ayrılması gerektiğini söyledi.
Tecrübeli yönetici, Spor Toto Süper Lig'de yarın oynanacak Beşiktaş  Fenerbahçe maçını değerlendirdi.

İhsan Kalkavan, siyah  beyazlı takımda çok sayıda sakat futbolcu olduğunu belirterek, "İşimiz Niang'a kaldı diyorlar. Niang'a kaldıysa işimiz, ben de diyorum ki 'Bu sakat ayağımla biraz daha iyi işler yaparım'. Oğuzhan ve Necip eğer oynarlarsa bu Beşiktaş adına iyi bir şey. Burada 1461 Trabzon bile Fenerbahçe'yi yenebiliyorsa Beşiktaş o işi yapacak kadroyu kendi saha ve seyircisi önünde bulur." şeklinde konuştu.

Derbi maçlarda galibiyetin, kendi saha ve seyircisi önünde oynayan takıma daha yakın olduğunu vurgulayan Kalkavan, sözlerini şöyle sürdürdü:

"Kendi saha ve seyircisi önünde Orduspor gibi Kasımpaşa gibi bir takıma mağlup olsan büyüklüğün tartışılmaz. Ancak sen Fenrebahçe'yi küçük göremezsin. Kendi stadında ve seyircinin önünde Fenerbahçe'yi yenemezsen büyüklüğün tartışılır. Beşiktaş'ın Fenerbahçe'den daha aşağıda bir takım olmadığını göstermek için mutlaka galip gelmesi gerekir. Sakatlıklar da olsa azim, hırs, güven, inanç ve iman hepsini ortaya koyduğun zaman bu sahadan beraberlikle çıkmak bile ayıp." ifadelerini kullandı.

"EMRE SÖYLEMİŞSE ÇOK BÜYÜK ÜZÜNTÜ DUYUYORDUR"

Geçen hafta oynanan Fenerbahçe  Kasımpaşa maçında, konuk takım teknik heyetine ve futbolcularına yönelik küfürlü sözler sarf ettikleri iddia edilen Emre Belözoğlu ve Volkan Demirel hakkında da konuşan Beşiktaş'ın eski futbol şube sorumlusu, şu ifadeleri kullandı:

"Volkan'la dolaylı olarak hısımlığım var. Emre de benim imanına, ihlasına şehadet edebileceğim kadar inançlı tertemiz bir insan. Ne yazık ki ben çok emin yerlerden bu huyunu da duyuyorum. Maalesef böyle kötü bir huy da edinmiş. Küfür edip etmediği ortaya çıkacaktır. İnanıyorum ki o da böyle bir şey söylemişse çok büyük üzüntü duyuyordur."

Emre Belözoğlu'nun hırslı bir futbolcu olduğunu da kaydeden Kalkavan, "Emre hırsı olmasa bu futbolu sergileyemez. Çok istekli ve arzulu, bunlar futbolcuda olması gereken vasıflar. Olmaması gereken bir vasıf da ağzını tutamaması. Orada küfürlü ifadeler kullanmayabilir. İlla karşı tarafın canını acıtmak istiyorsa başka kelimeler kullanabilir." şeklinde konuştu.

Emre'nin inançlı ve imanlı bir insan olarak küfrün günah olduğunu bildiğini de aktaran Kalkavan, "Bu günahı bile bile işlemişse her şeyden evvel ona üzülürüm; eğer o küfrü etmişse." dedi.

"KANARYAM GÜZEL KUŞUM, BEN SANA VURULMUŞUM, SENİ ÇOK SEVDİĞİMİ ANLATIYOR DURUŞUN"

Küfrün statlardan bitirilmesi gerektiğini de dile getiren tecrübeli yönetici, şöyle devam etti: "Fenerbahçe, İnönü Stadı'na gelecek. Ben inanıyorum ki statta yine küfür olacak. Bayanlar bile küfürlü konuşuyor. Fenerbahçe'yi küfür yerine Şair Mustafa Nafiz Irmak'a ait 'Kanaryam, güzel kuşum. Ben sana vurulmuşum. Seni çok sevdiğimi anlatıyor duruşun.' sözleriyle de demorilize edebiliriz."

Fenerbahçe'nin Beşiktaş'ı hiç üzmediğini kendilerine karşı mülayim oynadığını da dile getiren Kalkavan, "Biz biraz aklı başında oynarsak yine bizi üzmezler. Biz de onlardan iyi puanlar almışızdır." şeklinde konuştu.