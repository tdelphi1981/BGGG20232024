Timsah Arena'nın çatısı geliyor
Bursa Büyükşehir Belediye Başkanı Recep Altepe, Timsah Arena'nın İstanbul Tuzla'daki Organize Sanayi'sinde yapılan ileri teknoloji çatı ve cephe kaplamasının önümüzdeki haftadan itibaren tek tek Bursa'ya getirilerek yerlerine monte edileceğini açıkladı.
Tuzla Organize Sanayi Bölgesi'nde sürdürülen çalışmaları Büyükşehir Belediyesi Genel Sekreter Yardımcısı Bayram Vardar'la birlikte yerinde inceleyen Başkanı Altepe, Timsah Arena'da kaba inşaatının tamamlandığını, ince işlerin ise hızla devam ettiğini söyledi. Stadyumun çatısının müteahhit firmadan bağımsız olarak ayrı bir Türk firması tarafından yapıldığını belirten Başkan Altepe, benzeri Roma, Bükreş, Singapur ve Kiev stadyumlarında bulunan ileri teknoloji çatı ve cephe kaplamasının yerine takma işlemine başlanacağını söyledi.

Başkan Altepe, Türkiye'de ilk kez uygulanacak teknolojiyle Timsah Arena'nın asma germe sistemine sahip, özel konstrüksiyonlu çatı ve cephe kaplamalarına kavuşacağını ifade ederken, "Hedefimiz, stadyumumuzun önümüzdeki sonbahar mevsimine yetişmesi" dedi.

"HERKES HAYRAN OLACAK"
Parçaların montajı tamamlandıktan sonra ortaya çıkan teknolojiye herkesin hayran olacağını vurgulayan Başkan Altepe, "Bursa, gerçekten prestij projesine kavuşmuş olacak. Herkes bunun şahidi olacak" diye konuştu.

"-30 DERECEYE DAYANIKLI"
Başkan Altepe'ye bilgi veren çatı ve cephe kaplaması parçaları üreten fabrika sahibi Remzi Solak, şunları söyledi:

"Parçalar birbiri ardına yerleştirildiğinde timsahın yavaş yavaş su yüzüne çıkmasını anımsatacak çelik çatı sistemi; aerodinamik geometriye sahip, kar ve dolunun oluşturduğu su birikintileri nedeniyle çelik konstrüksiyon içerisinde meydana gelebilecek yüksek kuvvetleri engelleyecek şekilde optimize edildi. Türkiye´de bir tek İstanbul Boğaz köprülerinde kullanılan özel çelik halat sistemiyle gerdirilecek çatı, yine Türkiye'de örneği bulunmayan yeşil beyaz renkte eksi 30 ile artı 80 dereceye dayanıklı teflon malzemeyle kaplanacak."