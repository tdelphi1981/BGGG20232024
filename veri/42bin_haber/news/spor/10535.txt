Batalla transferle ilgilenmiyor
Bursaspor'un Arjantinli yıldızı Pablo Batalla transfer ve sözleşme uzatma konularıyla ilgilenmediğini söyledi. 
Bursaspor'un yetenekli futbolcusu Pablo Martin Batalla, DHA'ya özel açıklamalarda bulundu. 

Babası Miguel Batalla'nın, "Pablo için en son 6 milyon Euro'luk bir teklif geldi, ancak başkan kabul etmedi. Pablo da, taraftarı ve Bursa'yı çok sevdiği için teklifler hiçbir zaman pazarlık aşamasına gelmedi" sözlerini değerlendiren Pablo Batalla, "Bu konularla babam ilgileniyor. Ben işime bakıyorum. O yüzden de daha çok oynadığım futbola konsantre oluyorum. Uzun süredir Bursaspor'dayım. Bursa'yı çok seviyorum. Sözleşme uzatılınca 2 yıl daha Bursaspor'da kalacağım. Bunun ardından sözleşmemin sonunda Türkiye'de mi kalırım, ülkeme mi giderim ya da Avrupa'da bir takım mı olur bunu daha düşünmüş değilim" dedi. 

"ÖNEMLİ OLAN TAKIMIN KAZANMASI" 

Gol atınca mutlu olduğunu ancak takımın kazanmasının daha önemli olduğunu ifade eden Batalla, "Gol atınca çok mutlu oluyorum. Takıma galibiyet kazandırdığım zaman da mutlu oluyorum. Benim için önemli olan ise takımın kazanması. Gaziantepspor maçında da gol attım ama kazanamadık" şeklinde konuştu. 

"HER FUTBOLCUNUN BAŞINA GELMEZ" 

Bursaspor taraftarının ilgisinden dolayı mutlu olduğunu sözlerine ekleyen yetenekli futbolcu, "Taraftarın ilgisi beni çok mutlu ediyor. 4 yıldır Bursaspor'dayım ve takıma katkılarım oldu. Bursa'da olmaktan dolayı mutluyum. Bana gösterilen sevgi her futbolcunun başına gelemeyecek bir duygu" diye konuştu. 

"KARAMAN İLE İYİ BİR BAŞLANGIÇ YAPTIK" 

Teknik direktör değişikliğini de değerlendiren Batalla, "Teknik direktörlerin kişilikleri aynı olmuyor. Farklı teknikleri ve çalışma tarzları olabiliyor. Biz de buna alışmaya çalışıyoruz. Yeni teknik direktörümüzle çok iyi bir başlangıç yaptık. Takıma ekstra motivasyon sağladı" dedi. 

"İSTANBUL TAKIMLARIYLA MAÇLAR ZEVKLİ GEÇİYOR" 

Pazar günü deplasmanda oynayacakları Fenerbahçe maçına da değinen Arjantinli yıldız, "Çok güzel bir maç olacak. Özellikle İstanbul takımlarına karşı oynadığımız maçlar bizim için heyecanlı ve zevkli geçiyor. Bu maçın da önemi var. Ligde iyi bir yerdeyiz ve maçı kazandığımız durumda belki de bir üst sıraya geçeceğiz. Güzel bir karşılaşma olacak. Bulunduğumuz yeri koruyacağımıza hatta üst sıralara çıkacağımıza inanıyorum. Takımımız Avrupa'ya gitmek için elinden geleni yapacak" şeklinde konuştu. 

"ŞAMPİYONLUĞU UNUTAMAM" 

4 yıldır forma giydiği Bursaspor'da şampiyonluğu hiçbir zaman unutmayacağını ifade eden Batalla, şunları söyledi:  "Unutamadığım tek anı var, o da şampiyonluğumuz. Hayatım boyunca unutamam. Umarım tekrar bunu yaşayabiliriz." 