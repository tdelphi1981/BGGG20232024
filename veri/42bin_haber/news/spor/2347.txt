"Kazanmak için gidiyoruz"
Altay Teknik Direktörü Turgut Uçar, Pazar günü deplasmanda oynayacakları İskenderun Demir Çelikspor karşısında elde edecekleri galibiyetle yeni bir başlangıç yapmak istediklerini söyledi.Turgut Uçar, yaptığı açıklamada, ligde son haftalarda çok puan kaybettiklerini ve İskenderun Demir Çelikspor maçıyla birlikte bunların telafisine başlamak istediklerini ifade etti.

Bu nedenle karşılaşmanın kendileri için çok önemli olduğunu dile getiren Uçar, şunları kaydetti: İskenderun'a kazanmak için gideceğiz. Ligde 9 maçtır kazanamıyoruz ama hafta içindeki Türkiye Kupası'nda Bursaspor karşısında takım iyi mesajlar verdi. İyi mücadele ettik, kazanabilirdik de. Yeni bir başlangıç için İskenderun deplasmanından galibiyetle dönmek istiyoruz.

Altay'da hafta içinde Bursaspor ile oynanan Ziraat Türkiye Kupası maçında kırmızı kart gören Erdal Güneş, maçta forma giyemeyecek.

Ligde 16'ncı haftaya 16 puanla 12'inci sırada giren Altay'ın, son 9 maçında galibiyeti bulunmuyor. Siyah-beyazlı ekip 5'inci haftada deplasmanda Bayrampaşaspor'u 2-0 yendikten sonra oynadığı 9 müsabakada 6 beraberlik, 3 de yenilgi aldı.