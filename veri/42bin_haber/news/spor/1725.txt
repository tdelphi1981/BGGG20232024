Futbolcular baskı altında yaşıyor
Sakarya Üniversitesi (SAÜ) Öğretim Üyesi Yrd. Doç. Dr. Cemal İyem'in futbolcularla görüşerek kaleme aldığı Kramponlu İşçiler kitabı, futbolcuların zorlu hayatını anlatıyor.Kitabın yazarı Yrd. Doç Dr. İyem, futbolcuların en çok baskıya maruz kalan meslek grubunda yer aldığını anlattı.

İyem, kitabında futbolcuların zorlu emek sürecini ele aldığını ve yaklaşık 150 futbolcuyla anket, 15 futbolcuyla da birebir görüşme yaptığını dile getirdi.
Mobbing konusu futbolda çok yaygın diyen İyem, Yani sistematik olarak yapılan bir taciz var. Gerek basın, gerek taraftar, gerekse de aynı mevkide oynayan futbolcuların tacizi söz konusu. Çünkü artık futbol bir endüstri haline gelmiş durumda. Hiç kimse de ekmeğini kaybetmek istemiyor. Aynı mevkide oynayan 3 futbolcu varsa rekabet vardır. Bu yüzden de takım arkadaşlarına mobbing uyguluyorlar diye konuştu.

İyem, futbolcuların baskı nedeniyle sağlığını kaybedebildiğine dikkati çekerek, en çok baskıyı aynı mevkide oynayan takım arkadaşlarının yaptığını öne sürdü.
İyem, şöyle devam etti: Görüştüğüm çoğu futbolcu mobbingden şikayetçi. Hatta yurt dışında bu durum daha acımasız. Görüştüğüm bir İrlandalı futbolcu, Glasgow Rangers'ta oynadığı zaman Katolik olduğu için dışlanmış. Bu durum ülkemizde de var yani. Türk futbolunda yoğun bir mobbing var. Bunu kimse inkar edemez.

Futbolcular en çok işlerini kaybetmekten korkuyor

İyem, profesyonel futbolcuların büyük çoğunluğunun başka bir mesleği bulunmadığını ve kariyerlerini tamamladıktan sonra işsiz kalabildiğini vurgulayarak, sakatlanma endişesi taşıyan futbolcularının psikolojisinin bozulabildiğini bildirdi.

İyem, profesyonel futbolcuların aynı işi en fazla 15 yıl yapabileceğini, para kazanarak geleceklerini garanti altına almaları gerektiğini ifade ederek, kısa sürede para kazanma zorunluluğunun baskı oluşturduğunu, futbolcuların dışarıdan göründüğü kadar rahat yaşam süremediğini savundu.

Futbolcular en çok işlerini kaybetmekten korkuyor diyen İyem, Çünkü kötü bir sakatlıkta işini kaybedebilir. Yani genç olacaksınız, eğitiminiz olmayacak ve işinizi kaybetme riskiniz çok yüksek. Futbolcular mesleğini kaybetme korkusu altında yaşayan insanlardır. Günümüz futbolunda seyirciler aynı yüzü görmek istemiyor. Bu yüzden futbolcular daha çok baskı yaşıyor ifadelerini kullandı.

İyem, futbolda sigorta sistemi bulunmaması nedeniyle futbolcuların geleceğinin karamsar olduğunu belirterek, sözlerini şöyle tamamladı: Sakatlık korkusu önemli bir psikolojik baskı haline gelebilir. Yani adım atarken bile korkar hale gelebilirler. Zaten sosyal güvenceden de yoksunlar. Böyle olunca ciddi sıkıntılar ortaya çıkıyor. Futbolculuk mesleği diğer mesleklere göre gerçekten çok zor. Bu işi yapan emekçiler her an işlerini kaybetme riski altında.
Gelecekleri garanti altında değil. Bundan dolayı büyük bir psikolojik bunalım geçiriyorlar. Buna başarı baskısı eklenince futbolcuların sağlığını kaybetmesi doğal hale geliyor.