Şeytan değil lider
Aybaba'nın 'İçine şeytan girdi' dediği Fernandes'ten derslik fotoğraf
 Oyundan alındığında önce hocasıyla kucaklaştı. Ardından herkesle tek tek tokalaştı. Kendisine yer vermek isteyen arkadaşlarının rahatını bozmadan gidip kenara oturdu
 HAKAN EYÜPOĞLU
 Şeytan değil, lider... Beşiktaş'ın Portekizli yıldızı  Fernandes için söylenecek en güzel söz bu olsa gerek. Bu sezon resmi maçlarda  5 gol atıp, 4 asist yapan Fernandes, 3-0 kazanılan Mersin İY maçında oyundan alındıktan sonra yaptıklarıyla takdir kazandı. Lig TV kameralarına yansıyan bir görüntüler    AKŞAM'ın radarına takıldı. 
 AYBABA'NIN 86. dakikada kenara aldığı Portekizli futbolcu önce hocasına sarıldı, ardından yardımcı antrenör Recep Çetin, kulüp doktoru İsmail Başöz, kulübedeki arkadaşları Olcay, Holosko ve Escude ile tek tek tokalaştı. Her biri ona oturması için yer gösterdi. Son olarak Mehmet Akyüz... Ancak o kendisine yer vermek isteyen oyuncuların rahatını bozmadan gidip kulübenin kenarındaki boşluğa oturdu.
 HERKESE ÖRNEK
 SAMET Hoca, maçtan sonraki basın toplantısında, karşılaşmanın sonlarına doğru performansı düşen Fernandes için şakayla karışık 'İçine şeytan girdi. Ben de o şeytanı çıkarmam için kenara aldım' dedi. O  görüntüler Fernandes'in şeytan değil, gerçek bir lider olduğunun kanıtı.
 ÇOK ÇALIŞIYOR
 PORTEKİZLİ yıldız, genç futbolcular üzerinde de etkili oluyor. Beşiktaş'ın gençleri, 'Ferdi Başkan' lakaplı yıldızı örnek alyor. Manuel Fernandes, 4 gün salonda vücut, 3 gün de havuzda yüzme idmanları yapıyor. Her idman öncesi 1 saat, idman sonrasında da 2 saat vücut çalışan Portekizli yıldıza eklenen oyuncu sayısı ise her geçen gün artıyor. Önceleri sadece Ersan, Erkan ve Necip, Fernandes'le salona gidip çalışırken, bu gruba Veli, Olcay, Oğuzhan, Kadir ve Mertcan da eklenmiş durumda. Portekizliler için herkes, 'Çete' yakıştırması yapıyordu. 'Reis' Quaresma kadro dışı, 'Lider' Fernandes ise 'Çete' değil, 'Bu takımın ağabeyi ve lideriyim' mesajı veriyor.
 Suyunu taraftarla paylaştı
 MANUEL Fernandes'in örnek davranışları bununla da bitmedi. Portekizli yıldız, maç bitimi soyunma odasına giderken de suyunu taraftarlarla paylaştı. Fernandes rakip oyunculara da oldukça saygılı. Culio'ya, 'Harika oynadın. Seni kutlarım' demeyi ihmal etmedi.