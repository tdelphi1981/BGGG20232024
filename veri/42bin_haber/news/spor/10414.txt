Snowboard'da ikinci gün iptal edildi
Erzurum'da düzenlenen Dünya Gençler Snowboard Şampiyonası'nın ikinci gün yarışları hava muhalefeti nedeniyle iptal edildi.Palandöken Kayak Merkezi'nde devam eden şampiyonada bugün yapılacak snowboard cross takım yarışları fırtına nedeniyle yapılamadı.
Türkiye Kayak Federasyonu Başkanı Özer Ayık, takım yarışlarının yapılacağı pistlerin teknik heyet tarafından kontrol edildiğini, inceleme sonucunda olumsuz hava şartları nedeniyle yarışların iptal edildiğini söyledi.
Şampiyona programında yarın paralel büyük slalom yarışlarının resmi antrenmanlarının olduğunu belirten Ayık, şöyle konuştu:
Bugün müsabakalar, hava muhalefeti nedeniyle iptal edilmeseydi milli sporcularımızdan Kerem Gürdal ve Akif Berk Mutlu takım yarışlarına katılacaktı. Şampiyona programına göre yarın resmi antrenmanlar yapılacak. Çarşamba günü ise erkek ve bayanlarda paralel büyük slalom yarışları yapılacak.