BATE kaçan avantaja yanıyor
BATE Borisov'un teknik direktörü Viktor Goncharenko, Fenerbahçe'nin 3. dakikada 10 kişi kalmasıyla yakaladıkları avantajı kullanamadıklarını söyledi. Goncharenko maçtan sonra düzenlenen basın toplantısında 3. dakikadan itibaren 10 kişiyle mücadele eden Fenerbahçe karşısında güzel oynamalarına karşın kazanamadıklarını ifade ederek, "Rakibimizin kırmızı kart görmesi bizim için avantaj olabilirdi. 10 kişiyle mücadele eden Fenerbahçe'ye karşı 11 futbolcumuz vardı. Çok baskı da yoktu. Güzel oynadık ama maalesef beraberlik oldu" diye konuştu.

İstanbul'daki maçta kendileri adına daha iyi bir sonuç olabileceğini kaydeden Goncharenko, "Ama şimdi bunu tahmin edemeyiz" dedi. 

Fenerbahçe karşısında hızlı oynayamadıkları için gol bulamadıklarını anlatan Goncharenko, "İstanbul'da bizim en önemli avantajımız bana göre galibiyet isteğimiz olacak. Bir haftalık hazırlık dönemimiz var. Umuyorum ki ikinci maç bizim için daha iyi olur" ifadelerini kullandı.

Belaruslu teknik direktör 16 Şubat'ta Türkiye'ye giderek daha önce kamp yaptıkları Antalya'da yeniden kampa gireceklerini ve 21 Şubat'taki rövanş için 20 Şubat'ta İstanbul'a geçeceklerini bildirdi.