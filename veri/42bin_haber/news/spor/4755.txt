Elazığspor'dan iki futbolcuya ceza
İkinci yarınn hazırlıklarını Antalya'da sürdüren Sanica Boru Elazığspor'da Bilica'ya 45 bin euro, Marvin'e ise 20 bin euro ceza verildi.
Teknik direktör Yılmaz Vural, Antalya'da gerçekleştirdikleri devre arası kampını değerlendirdi. Kamp döneminde sıkıntı yaşadıklarını belirten Yılmaz Vural, kampa 3'ü kaleci toplam 20 futbolcu ile başladıklarını söyledi. Kampa Bilica'nın 9 gün, Marvin'in ise 4 gün gecikmeli katıldığını vurgulayan Yılmaz Vural, şöyle devam etti:

"Bilica'ya her geç kaldığı her gün için 5 bin euro olmak üzere toplam 45 bin euro, Marvin'e ise 4 gün karşılığında 20 bin euro ceza verildi. Bu futbolcularımız hatalarının bedelini maddi olarak ödediler."

GİDENLERİN YERİNE YENİLERİ GELDİ
Devre arasında 6'sı Türk, 2'si yabancı olmak üzere 8 oyuncu ile yollarını ayırdıklarını, onların yerine yeni oyuncuların takıma dahil edildiğini hatırlatan Yılmaz Vural, şöyle konuştu:

"Kasımpaşa'dan Tolga Özgen, Göztepe'den Önder Turacı, Eyüp'ten Eren Aydın, Karabükspor'dan Mehmet Çakır ve Hamza Çakır, Mersin İdmanyurdu'ndan Mustafa Sarp'ı aldık. Hepsi Türkiye liglerinin karakterli ve iyi oyuncuları. Bize katkı koyacaklarını umut ediyorum. Danimarka'nın Randers takımından Tidiana Sane, İngiltere Championship takımlarından Birmingham City'nin 21 yaşındaki forveti Jake Jervis ile anlaştık. Böylece giden 8 oyuncuya karşılık 8 oyuncuyu kadromuza kattık."

TRANSFER DEVAM EDECEK
Transfer sezonu bitene kadar ön libero, hücum ağırlıklı orta saha oyuncusu ve santrfor mevkilerinde oynayan 3 yabancı futbolcu ile temas halinde olduklarını belirten Yılmaz Vural, sözlerini şöyle sürdürdü:

"6 MAÇLIK ZOR DÖNEMİMİZ VAR"
"Ayrıca bir de Türk hücum oyuncusu almayı düşünüyoruz. Böylece kadromuz 32'ye çıkacak ve bu kadrodan 4 futbolcuyu kamp bitimine kadar göndereceğiz. Gönül isterdi ki bütün bu çalışmalarımızı ayın 2'sinde bitirmiş olsaydık ve 6 maçlık zor bir döneme daha iyi girseydik. Niyetimiz 11 maçlık dönemde 19 puan alıp ligin 28'nci haftasında 35 puana sahip olmak. Eğer bu puanları alamazsak sıkıntı olur. Türkiye liginin kalma puanını bize göre 39 olarak tespit ettik. 28'inci haftadan sonra alacağımız 4 veya 5 puanla da ligde kalmamızın mümkün olacağı kanaatindeyiz. Lige dört dörtlük başlamıyoruz. Kamp boyunca 6-7 arkadaşımız sakattı. Bunlardan Sinan'ın sakatlığı yeni geçti. 7 oyuncunun olmaması, Bilica'nın son 3 günde takıma katılması, Marven'in 4 gün gecikmesi, bize takım halinde çalışma imkanı vermedi. İdeal bir hazırlık dönemi geçiremedik. Bu bir şikayet konusu değil. Türkiye'de hiçbir takım bunları tamamlayamıyor. Çünkü futbolun sistemsizliği kulüplerin transferleri son anda yapma durumları bu türlü sıkıntıları çıkarıyor."