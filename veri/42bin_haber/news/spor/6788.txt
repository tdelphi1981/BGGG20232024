Emre Belözoğlu'nun Fenerbahçe kariyeri
İspanya'nın Atletico Madrid takımından yeniden eski takımı Fenerbahçe'ye transfer olan Emre Belözoğlu, sarı-lacivertlilerde 4 sezonda 3 kupa kaldırdı.

İngiltere Premier Lig takımlarından Newcastle United'dan 2008 yılında sarı-lacivertli takıma transfer olan milli futbolcu, Fenerbahçe Şükrü Saracoğlu Stadı'nda 23 Temmuz 2008 tarihinde düzenlenen ve kulüp başkanı Aziz Yıldırım'ın da hazır bulunduğu törende 4 yıllık sözleşmeye imza atmıştı.

Emre, 2008 ile 2012 yılları arasında 4 sezon oynadığı Fenerbahçe'de 1 lig şampiyonluğu yaşadı, 1 Türkiye Kupası, 1 de TFF Süper Kupa kaldırdı. Sarı-lacivertli takımla 2010-2011 sezonunda lig şampiyonluğu sevinci yaşayan tecrübeli oyuncu, geçen sezon da Türkiye Kupası'nı kaldırdı. Emre, 2009 yılında da Fenerbahçe ile TFF Süper Kupa'da mutlu sona ulaşmıştı.

Fenerbahçe'deki 4 yıllık sözleşmesi 31 Mayıs 2012 tarihinde sona eren Emre, Atletico Madrid ile 2 yıllık sözleşme imzalayarak, İspanya'ya gitmişti.

-4 sezonda 103 lig maçında forma giydi-
Emre Belözoğlu, Fenerbahçe'de 4 sezonda 103 lig maçında forma giydi.

Milli futbolcu, sarı-lacivertli formayla ligde 103 maçta 12 kez fileleri havalandırdı. İlk iki sezonunda birer gol atan Emre, 2010-2011 sezonunda 4 gol kaydetti. Emre, 2011-2012 sezonunda ise 26 maçta 6 gol atarken, Fenerbahçe'de, Türk oyuncular arasında en fazla gol atan oyuncu olmuştu.

Emre'nin Fenerbahçe'deki lig kariyeri şöyle: Sezon Maç Gol 2008-2009 25 1 2009-2010 25 1 2010-2011 27 4 2011-2012 26 6 Toplam 103 12 

-31 sarı, 1 kırmızı kart gördü-
Emre Belözoğlu, Fenerbahçe'de 4 sezonda 31 sarı, 1 kez de kırmızı kart gördü.

2011-2012 sezonunda 11 sarı kartla takımının en fazla kart gören oyuncusu olan Emre, 2010-2011 sezonunda 7 sarı, 2009-2010 sezonunda 7 sarı, 1 kırmızı ve 2008-2009 sezonunda da 6 sarı kart aldı.

Emre, geçen sezon ayrıca Trabzonsporlu Zokora ile yaşadığı tartışmanın ardından 3 maç ceza aldı. Fenerbahçe'nin Spor Toto Süper Final Şampiyonluk Grubu'nda Trabzonspor ile yaptığı maçta Emre, rakip takım oyuncusu Zokora ile tartışmış, Zokora maçtan sonra milli futbolcunun kendisine ırkçı ifadeler kullandığını ileri sürmüştü. Profesyonel Futbol Disiplin Kurulu, Fenerbahçe-Trabzonspor maçında rakip takım sporcusuna hakareti nedeniyle Emre Belözoğlu'na, oy çokluğuyla 2 resmi müsabakadan men cezası vermiş, ancak Zokora'nın yaptığı itirazı değerlendiren Tahkim Kurulu, 2 maçlık cezayı 3 maça çıkarmıştı.

-Türkiye Ligi'nde 205 maçta forma giydi-
Emre, Fenerbahçe formasıyla Türkiye'deki lig kariyerinde 2. kez 'dalya' dedi.

Ligdeki 100. maçına 2000-2001 sezonunda Galatasaray formasıyla çıkan milli futbolcu, kariyerindeki 200. lig maçını ise Fenerbahçe formasıyla 17 Mart 2012 tarihinde sarı-kırmızılı takıma karşı oynadı.

Emre, Galatasaray formasıyla (A) takım seviyesinde 1996-1997 sezonundan 2000-2001 sezonuna kadar 5 sezonda toplam 102 lig maçında 14 gol kaydetti.

Tecrübeli oyuncu, Türkiye Ligi'nde 205 maçta ise toplam 26 gol attı.

Emre'nin Galatasaray'daki kariyeri şöyle: Sezon Maç Gol 1996-1997 1 - 1997-1998 23 2 1998-1999 27 2 1999-2000 24 5 2000-2001 27 5 Toplam 102 14 

-İkinci yurt dışı serüveni kısa sürdü-
Emre Belözoğlu'nun ikinci yurt dışı serüveni kısa sürdü.

Avrupa'da daha önce 2000-2001 ve 2007-2008 yılları arasında İtalya ve İngiltere liglerinde 7 sezon forma giyen Emre, İspanya Ligi'nde ise yarım sezon geçirdi.

2001-2002 sezonunda Galatasaray'dan İtalya'nın Inter takımına transfer olan milli futbolcu, 4 sezon Inter formasını giydikten sonra, 2005-2006 sezonunda İngiltere Ligi'nde Newcastle United takımına gitti. İngiliz ekibinde 3 sezon top koşturan Emre, 2008-2009 sezonunda Fenerbahçe'ye transfer olarak, Türkiye'ye dönmüştü.

Fenerbahçe'de 4 sezon oynadıktan sonra İspanya'nın Atletico Madrid takımına bonservis bedeli olmadan giden ve 2 yıllık sözleşme imzalayan Emre, 8 ay sonra yeniden sarı-lacivertli takıma geldi.