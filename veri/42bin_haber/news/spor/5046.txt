İki milyon dolar rötarı
G.Saray Başkanı Aysalın danışmanı Tulun, Ne İnter, ne de Sneijder ile sorunumuz yok. İki taraf arasındaki pürüzü çözdüğü an imza attırırız. 1 Şubata kadar vaktimiz var dedi.

SNEİJDER’İN TRANSFERİNDE TEK SORUN İNTER İLE ARASINDAKİ PARA KRİZİ 
CİM-BOM’UN Sneijder aşkı henüz mutlu sonla bitmedi ama, Galatasaray cephesinde bu konuda umutsuzluk yok. Galatasaray Başkanı Ünal Aysal’ın danışmanı Bülent Tulun, Galatasaray Voleybol Takımı’nın maçı için bulunduğu İsviçre’den İtalya’ya geçerken, burada transferle ilgili açıklamalar yaptı ve her şeyin olumlu ilerlediğini söyledi. Tulun, “Biz önce İnter ile sonra da futbolcuyla konuştuk. Her iki taraf ile tam bir mutabakat sağladık. Biz bütün yükümlülüklerimizi yerine getirdik. Artık top onlarda” dedi. 
Pürüz 1 Şubat’a kadar çözülecektir 
Transferin şu ana kadar sonuçlanmamasının tek nedeninin Hollandalı futbolcunun kulübüyle yaşadığı parasal pürüz olduğunun altını çizen Tulun, “Sneijder’in, İnter’den 2 milyon euro’luk bir alacağı var. Bu parayı almak için bekliyor. İki taraf arasındaki ekonomik problem hallolduğu an Sneijder, İstanbul’a gelecek ve kendisini Galatasaraylı yapacak imzayı atacak. Zaten bizim 1 Şubat tarihine kadar vaktimiz var. İnter ile Sneijder arasındaki pürüzün de bu tarihe kadar çözüleceğini sanıyoruz” ifadesini kullandı. 
Ya İnter’de kalır ya G.Saray’a gelir 
Tulun, yıldız futbolcu ile aralarında bir protokol olduğunu ve 5 Şubat’a kadar başka bir takımla anlaşmasının mümkün olmadığını da sözlerine ekledi. Öte yandan Bülent Tulun, Twitter’da da taraftarlarla Sneijder ile ilgili konuşurken, “Ne İngiltere, ne de başka bir ülke. Sneijder ya İtalya’da kalır İnter’de futbol hayatına devam eder, ya da bize gelir. İnter’den 2 milyon euro alacağı var. Onu aldığı gün bu iş bitmiştir. 5 Şubat’a kadar Galatasaray’dan başka bir takıma gitmesi mümkün değil” dedi.