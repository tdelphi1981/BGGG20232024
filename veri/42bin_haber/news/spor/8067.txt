Fikret Orman: Kaybetseydik sıkıntılı bir süreç olacaktı
Beşiktaş Kulübü Başkanı Fikret Orman, Beşiktaş'ta en çok kongre üyesini bünyesinde barındıran Anadolu Beşiktaşlılar Derneği'nin Ankara Ramada Oteli'nde gerçekleştirilen 13. Olağan Genel Kurulu'na katıldı.
Siyah-beyazlı taraftarların yoğun ilgi gösterdiği Fikret Orman, minik bir hayranıyla hatıra fotoğrafı çektirdi. Genel kurula Eski TBMM Başkanı Hikmet Çetin, eski Devlet Bakanı Ünal Erkan, eski TBMM Başkanvekili Uluç Gürkan, Beşiktaş Başkanı Fikret Orman, Beşiktaş Yönetim Kurulu üyesi Deniz Atalay, Anadolu Beşiktaşlılar Derneği Yönetim Kurulu Başkanı Yücel Biçer ile dernek üyeleri katıldı. 

Genel kurulun açılış konuşmasını yapan Beşiktaş Başkanı Fikret Orman, "Ben Beşiktaşlılar arasında çok mutluyum, kendimi öyle hissederim. Ankara da benim evim olduğu için, burada bulunmaktan da çok mutluyum. Beşiktaş'ı nezih insanların temsil etmesinden duyduğum mutluluğu camia başkanı olarak ifade ediyorum" dedi. 

Beşiktaş Başkanı Fikret Orman, Spor Toto Süper Lig'de 3-1 kazanılan Sanica Boru Elazığspor galibiyetine ilişkin, "Sevinçliyiz, puan kaybetseydik bizim açımızdan çok sıkıntılı bir süreç olacaktı" dedi. 

"Artık gündem Beşiktaş" diyen Orman, şöyle devam etti: "Biz atalarımızdan öğrendiğimiz, büyüklerimizden aldığımız terbiye ile onlara layık olacak mütevazı duruştan, az konuşarak, çok icraat yaparak, rakiplerimizle iyi geçinerek, Beşiktaşlılığın lafta değil, fiiliyatta bir duruş olduğunu herkese göstererek hareket edeceğiz. Beşiktaş'ta artık bazı şeylerin değiştiğine hepimiz inanmaya başladık. Açıkçası bunu mutluluğunu yaşıyorum. Saha sporları bazen iyi olur, bazen kötü olur ki bugün Ankara'ya büyük bir mutlulukla geldik. Ama yapacağımız çok işler var, en önemli konumuz çizdiğimiz rotada Beşiktaşlılığın ne olduğunu gösteren istikballe alakalı iyi stratejiler kurarak, birlik ve beraberlik içerisinde hareket etmemiz lazım. Adaletli, düzgün, kazananın Beşiktaş olacağı, herkesin kol kola çıkacağı, küskünlüklerin yaşanmayacağı, hep beraber yeni hedeflere kitleneceğimiz bir kongre olmasını diliyorum." 

Gazetecilerin sorularını cevaplayan Orman, 3-1'lik Sanica Boru Elazığspor maçının Beşiktaş'ın 2013 yılındaki ilk galibiyeti olduğunun hatırlatılması üzerine, "Hiç öyle bakmamıştım, hakikaten yılın ilk galibiyeti. Sevinçliyiz, puan kaybetseydik bizim açımızdan çok sıkıntılı bir süreç olacaktı. Yolumuza devam ediyoruz, camiada da bir sevinç yarattı. Önümüzdeki maçlar için de umutla bakacağımız bir ortam oluştu. Onun için de ben de bütün camiam da sevinçliyiz" dedi. 

Orman, UEFA'nın "finansal fair-play" konusunda kurallara uymayan takımları uyardığı ve ismi açıklanmayan 20 kulübe ceza verileceği iddiasına ilişkin ise, "Bilemiyorum ama böyle bir durum bizim açımızdan söz konusu değil" diye konuştu.