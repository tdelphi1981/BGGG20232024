Yüzmeden sonra halterde de temsil etmek istiyor
Bedensel engelli olmasına rağmen hayattan kopmayan ve milli yüzücü olma başarısını gösteren 25 yaşındaki Uğur Yumuk, halterde de Türkiye'yi temsil etmek istiyor.Yalova Devlet Hastanesi bilgi işlem bölümünde çalışan Yumuk, spora 15 yaşında başladığını söyledi.Doğuştan engelli olduğunu ifade eden Yumuk, Doğduğumda iki bacağım çarpıktı, spora ilk başladığımda çarpık bacaklarımla yüzüyordum. Yerde sürünerek yürüyordum. Spor hayatım, babamın beni bir gün Siirt'teki yarı olimpik yüzme havuzuna götürmesiyle başladı. Orada yüzerken, yüzme hocasının beni beğenip babama, 'bu çocuğu eğitelim yüzme sporuna katalım' demesiyle yüzmeye başladım. Siirt'te havuzda antrenörlük yapan hocamın gözetiminde 1 yıl antrenmanlarımı yaptım. Spora öyle başladım. 1 yıl çalıştıktan sonra 2007 yılında ilk defa Konya'da yapılan Türkiye Yüzme Şampiyonası'na katıldım ve 2 altın 1 gümüş madalya kazandım diye konuştu. Protez bacaklara kavuştuktan sonra hayatının değiştiğini vurgulayan Yumuk, şöyle devam etti:
Konya'da yapılan Türkiye Yüzme Şampiyonası'ndaki başarımdan dolayı Türkiye Engelliler Spor Yardım ve Eğitim Vakfı (TESYEV) tarafından İstanbul'a çağrıldım. Çarpık olan 2 bacağım ameliyat edilerek kesildi. 2 protez bacak yapıldı, hayatım değişmeye başladı. Ameliyattan sonra Siirt'e döndüm ve antrenmanlarıma başladım. Milli takım antrenörü Osman Çullu, 2009 yılında beni Kahramanmaraş'taki 15 günlük milli takım kampına çağırdı. Orada uluslararası özel Slovakya Turnuvası'na katılmak için hazırlandım. 2009 yılında Slovakya'da yapılan özel turnuvada 2 tane gümüş madalya kazandım.
Yumuk, Türkiye Milli Paralimpik Komitesi'nin engelli sporculara dikkat çekmeyi amaçlayan reklam filminde oynadığına da değinerek, Antrenörüm Osman Çullu'nun tavsiyesiyle oynadığım reklam filminden sonra İstanbul yüzme kulüplerinden FMV Işık Spor Kulübü'ne transfer oldum. 2 yıl bu okul adına yüzme müsabakalara katıldım. 2011 yılında Amerika'ya davet edildim. Orada 'edward games' oyunlarına tek Türk sporcu olarak katıldım. Burada yüzme, halter ve koşu olmak üzere 3 branşta yarışmak zorunluydu ve 2 tanesi yüzme, bir tanesi halter branşı olarak 3 altın madalya kazandım ifadelerini kullandı.

Yüzmeden haltere

Yumuk, yüzme dalından haltere geçiş sürecine de değinerek, şöyle konuştu:
Amerika'daki yapılan bir turnuvaya katılmak için davet edildim. Amerika'daki müsabakamdan sonra oradaki doktorların ve fizyoterapistlerin eğitiminden geçtikten sonra bana tavsiye ettikleri spor, halter oldu. Vücudumun ve fizik yapımın kaslardan dolayı haltere daha etkin ve yatkın olduğu, halterden daha iyi başarı elde edebileceğim ve daha iyi şampiyonluklar elde edebileceğim söylendi. Ben de kararımı değiştirerek yüzmeyi sadece kondisyon amaçlı olarak yapıp halter branşına yöneldim. Bu sene Bedensel Engelliler Türkiye Halter Şampiyonası'na hazırlanıyorum. Hedefim, milli takıma seçilmek seçildikten sonra da Avrupa'da kendimi gösterip ülkemi halterde en iyi derecede temsil etmek istiyorum.

Engellilere çağrı

Engellilerin kesinlikle karamsarlığa düşmemesi gerektiğini vurgulayan Yumuk, Siirt'te doğup büyüdüğünü, oradaki engellilerin evden dışarıya çıkamadıklarını ve hatta bazen hayata küstüklerini söyledi.
Yumuk, kendisinin hiç öyle büyümediğini, ailesinin ve özellikle babasının çok büyük desteğini gördüğünü dile getirerek, Hiç beni evde bırakmadı, devamlı spora yönlendirdi. Hem Siirt halkı hem çevrem hep bana destek çıktılar. Siirt'te imkansızlıklar içinde milli takıma kadar seçilerek oradan da İstanbul'da bir takıma çağrıldım bütün bunları kısıtlı imkanlar çerçevesinde yaptım. Yerde sürünerek havuza gittim bu çabamdan sonra başarı kendiliğinden geldi zaten. Bütün engelli arkadaşlarıma sesleniyorum; hiçbir zaman hayata küsmesinler, başaramayacakları iş yoktur, yeter ki azimli olsunlar diye konuştu.

Başarı karşılığında protez bacak

İki protez bacağının kendisine başarı karşılığında takıldığını da belirten Yumuk, şunları kaydetti:
Amerika'da davet edildiğim turnuvada yüzme, halter ve koşu gibi yarışlar düzenleniyordu. Her ülkeden bir sporcu çağırıyorlardı, Türkiye'den de sadece beni çağırdılar. Tek Türk olarak ben gittim oraya. Her branşa katılmak zorunluydu. Ben de hepsine katıldım. Oklahoma City'de yapılan yarışta, yüzmede 2, halterde 1 altın aldım. O zaman İstanbul Işıkspor adına katılmıştım. Bu yarışmaya katılmaya çağrıldığımda Amerikalı bir şirket, 'yarışmada 1. olursan sana protez bacak hediye edeceğiz' dedi. Ben de yarışmada birinci oldum. Bunun karşılığında, şirket bana ödül olarak 180 milyar değerinde iki tane protez bacak hediye etti.
Yumuk, ailesiyle daha sonra Yalova'ya yerleştiğini belirterek, Hiç bir zaman karamsarlığa düşmedim dedi.