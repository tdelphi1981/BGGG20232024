Derbiye olağanüstü güvenlik
Spor Toto Süper Lig'de Beşiktaş ile Fenerbahçe arasında yarın yapılacak derbi için olağanüstü güvenlik önlemleri uygulanacak.
BJK İnönü Stadı'nda saat 19.00'da başlayacak dev karşılaşmanın öncesi, sırası ve sonrasında güvenliği sağlamak üzere 900 özel güvenlik ile yaklaşık 1500 polis görev yapacak.

Ayrıca, stat içinde polis kamerası ve stat kamerası ile tespit çalışması yapılacak.

-Fenerbahçe taraftarı yok-

Beşiktaş ile Fenerbahçe arasındaki derbide konuk Fenerbahçeli taraftarlar BJK İnönü Stadı'nda takımlarını destekleyemeyecek.

Dört büyük kulübün kendi arasında yaptığı protokol gereğince sarı-lacivertli taraftarlar stada alınmayacak.

-Medyanın ilgisi-

BJK İnönü Stadı'ndaki son derbiye medya büyük ilgi gösteriyor.

Tarihi maça tanıklık etmek amacıyla Türkiye Spor Yazarları Derneği'ne (TSYD) yoğun biçimde akreditasyon başvurusu yapıldı.

Derbiyi, stattaki basın tribünün kapasitesi oranında 170 gazeteci ile saha içinde 100'e yakın foto muhabirinin takip edeceği, basın tribününe yapılan birçok başvurunun ise kısıtlı kapasite nedeniyle geri çevrildiği açıklandı.

-Bilet yok-

Derbinin biletleri günler öncesinden satıldı.

BJK İnönü Stadı'ndaki son derbiye büyük ilgi gösteren siyah-beyazlı taraftarlar, hafta başında genel satışa çıkarılan biletleri anında tüketti.

Beşiktaş Kulübü bu sezon 11 bine yakın kombine kart satışı gerçekleştirirken, 32 bin kişi kapasiteli stat için 50 ile 400 lira arasında değişen fiyatlarla satışa sunulan 20 bine yakın bilet anında satıldı.

Siyah-beyazlı kulüp, daha önce bir açıklama yaparak, taraftarlarını sahte biletlere karşı uyarmıştı.

-Kartal heykeli yeniden açılıyor-

Beşiktaş ilçesindeki çevre düzenlemesi çalışmaları sonucunda kaldırılan Beşiktaş Kulübü'nün simgesi kartal heykeli yarınki derbi öncesinde düzenlenecek törenle yeniden açılacak.

Heykel, Ihlamurdere Caddesi ve Yeni Hamam Sokak kesişiminde düzenlenen törenle saat 15.00'de kaidesi üzerine oturtulacak. Heykelin dikileceği alan bayraklarla donatılacak.

Beşiktaş Belediyesi, heykelin açılışına tüm Beşiktaşlıları ve Beşiktaş taraftarlarını davet etti.

-Mete Kalkavan'ın ilk derbisi-

Beşiktaş ile Fenerbahçe arasında BJK İnönü Stadı'nda yarın yapılacak son derbi, dev maçın hakemi Mete Kalkavan'ın ise kariyerinde yöneteceği ilk derbi özelliğini taşıyor.

Süper Lig'de 2007-2008 sezonundan itibaren düdük çalan 17 Ağustos 1979 doğumlu İstanbul bölgesi hakemi Kalkavan, kariyerinde ilk kez bir derbide görev yapacak.