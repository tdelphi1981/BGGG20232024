Beşiktaş
Spor Toto Süper Lig'in 20. haftasında Beşiktaş, İnönü Stadı'nda Kardemir Karabükspor'u ağırlayacak.
Hakem:Yunus Yıldırım
Saat: 20:00
Yayın: Lig TV
Stat: İnönü

Beşiktaş: McGregor, Mehmet Akgün, İbrahim Toraman, Ersan Gülüm, Gökhan Süzen, Holosko, Necip Uysal, Oğuzhan Özyakup, Olcay Şahan, Fernandes, Almeida

Kardemir Karabükspor: Bora Körk, Erdem Özgenç, Mabiala, Deumi, Seric, Hakan Özmert, Yiğit İncedemir, Hamroun, Birol Hikmet, Ahmet İlhan Özek, İlhan Parlak 

BEŞİKTAŞ'TA 3 CEZALI

Beşiktaş'ta 3 futbolcu, sarı kart cezaları nedeniyle yarınki Kardemir Karabükspor maçında forma giyemeyecek. Galatasaray ile yapılan derbi maçta gördükleri sarı kartlarla cezalı duruma düşen Veli Kavlak, Sivok ve Hilbert takımlarını yalnız bırakacak.

DENTİNHO VE GÖKHAN SÜZEN TARAFTARLARLA BULUŞACAK

Beşiktaş'ın devre arasında renklerine kattığı Brezilyalı Dentinho ile Gökhan Süzen, siyah-beyazlı formayla BJK İnönü Stadı'na ilk kez çıkacak olmanın heyecanını yaşıyor. Yeni takımlarında ilk maçlarını Türk Telekom Arena'daki derbide Galatasaray'a karşı oynayan her iki futbolcu da Kardemir Karabükspor karşısında siyah-beyazlı taraftarların karşısına çıkacak.



SON 5 MAÇTA TEK GALİBİYET

Süper Lig'de uzun süre sonra liderliğe yükselme fırsatını sezonun ikinci yarısının ilk 2 maçında değerlendiremeyen Beşiktaş'ta puan kayıpları sürüyor. Siyah-beyazlı ekip, ligin son 5 haftasında sadece 1 kez galip gelebildi, toplam 9 puan yitirdi.

14. haftada deplasmanda Orduspor'u 2-1 yenen 'Kara Kartallar', daha sonraki 5 haftalık süreçte Eskişehirspor (2-2), Gençlerbirliği (1-1) ve İstanbul Büyükşehir Belediyespor (2-2) ile berabere kalıp, Galatasaray'a 2-1 yenildi, sadece Kayserispor'u (3-1) mağlup edebildi.

LİGİN EN GOLCÜ TAKIMI

Beşiktaş, sezonun en çok gol atan takımı olarak dikkatleri çekiyor. Süper Lig'de geride kalan 19 maçta toplam 41 gole imza koyan siyah-beyazlılar, en yakın rakibi Galatasaray'dan 4 gol daha fazla atarak zirvede yer aldı. Beşiktaş, gol atma bakımından 19. haftalar itibariyle son 8 sezonun en başarılı dönemini geçiriyor.

9 MAÇTIR KALESİNİ KAPATAMIYOR

Beşiktaş, Süper Lig'de son 9 maçta da kalesini gole kapatamadı. Siyah-beyazlılar, ligin 10. haftasında 3-0 kazandığı Mersin İdmanyurdu maçının ardından oynadığı son 9 karşılaşmada da en az 1 gol yedi.