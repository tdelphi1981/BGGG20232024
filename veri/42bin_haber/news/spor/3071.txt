Goller Burak ve Umut'tan geldi
Spor Toto Süper Lig'de sezonun ilk yarısı lider tamamlayan Galatasaray'da skor yükünü yeni transferler Umut Bulut ve Burak Yılmaz üstlendi.Sezon başında Fransa'nın Toulouse takımından kiralık olarak alınan Umut Bulut ile Trabzonspor'dan transfer edilen geçen sezonun gol kralı Burak Yılmaz, ilk yarıda sarı-kırmızılı takımın gol yollarında en önemli silahları oldu.
Sezonun ilk yarısına Galatasaray'ın hanesine yazılan 34 golün 20'sini Umut Bulut-Burak Yılmaz ikilisi kaydetti.
Umut ve Burak, ilk yarıda Galatasaray'ın attığı gollerin yüzde 58,8'ne imza attı.

-En golcüsü Umut-

Galatasaray'ın, Spor Toto Süper Lig'in ilk yarısındaki en golcü oyuncusu Umut Bulut oldu.
Aynı zamanda gol krallığında zirvede bulunan Umut Bulut, takımı adına ilk yarıda 11 kez rakip fileleri havalandırmayı başardı.
İlk yarıda 16 karşılaşmada forma giyen Umut Bulut, 2 maçta 2'şer kez, 7 maçta da 1'er kez meşin yuvarlağı ağlarla buluşturdu.
Sarı-kırmızılı ekipte Umut Bulut'tan sonraki en golcü isim Burak Yılmaz oldu. Burak Yılmaz da görev yaptığı 15 karşılaşmada 9 gol kaydetti.
Galatasaray'da ilk yarıda Elmander ve Selçuk İnan 3'er gol bulurken, Amrabat, Sercan Yıldırım, Hakan Balta, Cris ve Yekta Kurtuluş da 1'er kez topu ağlara gönderdi.
Galatasaray'ın ilk yarıdaki gollerini atan isimler şöyle:
Oyuncu Gol
-----------------------
Umut Bulut 11
Burak Yılmaz 9
Johan Elmander 3
Selçuk İnan 3
Noureddine Amrabat 1
Sercan Yıldırım 1
Hakan Balta 1
Yekta Kurtuluş 1
Cris 1

3 golü rakipler attı

Galatasaray'ın ilk yarıda hanesine yazılan 3 golü rakip takım oyuncuları kaydetti.
Sarı-kırmızılı takımın ligin 3'üncü haftasında Bursaspor ile yaptığı maçta Musa Çağıran, 10'uncu haftadaki İstanbul Büyükşehir Belediyespor ile karşılaştığı maçta Kamil Zayatte ve 16'ncı haftadaki Fenerbahçe derbisinde Bekir İrtegün topu kendi ağlarına attı.

İlk yarıda ayaklar çalıştı

Galatasaraylı futbolcuların ilk yarıda rakip ağlara gönderdiği gollerin büyük bölümü ayakla atıldı.
Sarı-kırmızılı oyuncular, ilk 17 maçta 31 gol atarken, 25'ini ayakla, 5'ini kafayla, birini de penaltıdan kaydetti.

Kalesinde 20 gol gördü

Ligin ilk yarısında 34 gol atan Galatasaray, savunmada ise kalesini korumakta sıkıntı çekti ve ağlarında 20 gol gördü.
Sadece 5 maçta kalesini gole kapatan sarı-kırmızılı ekip, Beşiktaş, Gençlerbirliği ve Kardemir Karabükspor maçlarında 3'er kez meşin yuvarlağı ağlarından çıkardı.

Gollerin dakikalara göre dağılımı

Galatasaray'ın sezonun ilk yarısında en fazla golü 31-45 dakikaları arasında atarken, kalesinde en çok golü 61-75 dakika aralığında gördü.
İlk yarıda attığı 34 golün 10'unu 31-45 dakika aralığında kaydeden Cim Bom, yediği 20 golün 7'sini 61-75 dakika aralığında yedi.
Galatasaray'ın sezonun ilk yarısında attığı ve yediği gollerin 15'er dakikalık periyotlara göre dağılımı şöyle oldu:

Dakika Aralığı Atılan Gol Yenilen Gol
---------------------------------------------
1-15 5 2
16-30 3 4
31-45 10 2
46-60 8 2
61-75 3 7
76-90 5 3