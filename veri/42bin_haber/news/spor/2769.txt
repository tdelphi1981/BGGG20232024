"Takımımız giderek daha iyi olacak"
Beko Basketbol Ligi takımlarından Royal Halı Gaziantep Büyükşehir Belediyesi menajeri Boray Dai, takımın her geçen gün daha iyiye gittiğini bildirdi.
Dai, yaptığı açıklamada, başantrenör Cem Akdağ'la anlaştıktan sonra takıma yeni bir sistem geldiğini ve bunun oturması için zamana ihtiyaç duyduklarını söyledi. 

Türk Telekom maçı ile başlayan iyileşmenin Banvit maçında devam ettiğini ifade eden Dai, ''Dün deplasmanda yaptığımız mücadelede Banvit karşısında ilk yarıda iyi bir oyun sergiledik. Ancak Mutlu'nun sakatlanarak oyun dışı kalmasıyla 3 ve 4'üncü periyotta sahada istediğimizi yapamayınca Banvit'e 95-81 yenildik'' dedi. 

Sistemin oturmasıyla ilerleyen haftalarda takımın daha iyi olacağını vurgulayan Dai, şöyle devam etti: 
''Takım her geçen gün iyiye gidiyor. Şimdi önümüzde önemli bir karşılaşma var. Çarşamba günü alt sıralardan kurtulma mücadelesi veren Hacettepe Üniversitesi'ni ağırlayacağız. Amacımız bu zorlu mücadeleyi kazanarak, yukarı doğru çıkışa geçmek. Gaziantepli basketbolseverleri önem taşıyan bu karşılaşmada yanımızda görmek istiyoruz.'' 

Hakan Demirel, Gaziantep'te 
Bu arada Royal Halı Gaziantep Büyükşehir Belediyesi, Antalya Büyükşehir Belediyesi ile yollarını ayıran Hakan Demirel'le anlaştı. 

Kulüpten yapılan açıklamaya göre, bir yıllık anlaşma sağlanan tecrübeli oyuncuyla rotasyonun genişleyeceği belirtildi. Anlaşma sağlanan Demirel'in Gaziantep'e gelerek takımla birlikte çalışmalara başlayacağı kaydedildi.