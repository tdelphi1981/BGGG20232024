"Bu işin çözümü bizde"
Bursaspor'un stoperi İbrahim Öztürk, "Takım olarak bu olumsuz tablodan çıkmanın çözümü biz futbolcularda" dedi.Spor Toto Süper Lig'in 19'uncu haftasında Bursaspor, deplasmanda İstanbul Büyükşehir Belediyespor'a 4-1 mağlup oldu. Takım olarak üzgün olduklarını dile getiren savunma oyuncusu İbrahim Öztürk, istediklerini sahaya yansıtamadıklarını söyledi. İbrahim, "Bizi yukarıya taşıyacak en önemli maçlardan birisiydi. Bir noktaya kadar oyun bizim elimizdeydi ama yediğimiz golden sonra risk aldık. Bugün gerçekten takım olarak istediğimizi sahaya yansıtamadık. Üzgünüz. Biz takımı en iyi yere getirmek istiyoruz. Buna gücümüz de var. İnşallah bundan sonraki dönemlerde daha iyi sonuçlarla istediğimiz noktaya ulaşırız. Fenerbahçe maçında olmadık bir penaltı ve futbolda görülmemiş bir gol yedik. İstanbul Büyükşehir Belediyespor karşısında karambolden bir gol yedik. Sahaya çıkıp oynayacak olan kişiler bizleriz. Biz sürekli özeleştiri yapıyoruz. Bu işin çözümü bizde. Kendi içimizde sürekli konuşuyoruz" diye konuştu. 

"MOTİVE OLABİLMEK ÖNEMLİ" 

"Önemli olan iyi yönde motive olabilmek" diyen İbrahim sözlerini şöyle sürdürdü: "Yediğimiz golden sonra taraftar baskısı yemeğe de başladık. Tepkiler almaya başladık. Benim 5'inci sezonum, böyle bir durumla karşılaşmamıştım. Bunlar bizi üzüyor. Bazı arkadaşlarımız bunu kaldıramayabiliyor. Bu da takıma yansıyor. Bunların da önüne geçmeliyiz. Bu formanın hakkını sonuna kadar vermek durumundayız. Yoğun bir dönem geçiriyoruz. Takıma güveniyorum. Biz bu futbolun çok fazlasını oynayacak güçteyiz."