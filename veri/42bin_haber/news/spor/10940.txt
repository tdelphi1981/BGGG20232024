Amatörde olaylı maç
Bölgesel Amatör Futbol Ligi 6. Grup'taki Sorgun Belediyespor-MKE Kırıkkalespor maçında, tribünde çıkan olaylarda bir taraftar başından yaralandı.Sorgun İlçe Stadı'ndaki maçın 75. dakikasında, MKE Kırıkkalespor ile Sorgun Belediyespor taraftarları arasında tartışma başladı. Tartışmanın taşlı saldırıya dönüşmesiyle Sorgun Belediyesporlu bir taraftar, başına taş isabet etmesi sonucu yaralandı.

Ambulansla Sorgun Devlet Hastanesi'ne kaldırılan yaralının durumunun iyi olduğu öğrenildi. Hakem Aydın Murat Demir tarafından yaklaşık 15 dakika durdurulan maç, polis tarafından tribünün boşaltılmasının ardından devam etti.
Karşılaşmadan Sorgun Belediyespor 3-1 galip ayrıldı.

İlçe Emniyet Müdürü İbrahim Üney, gazetecilere yaptığı açıklamada, Sorgun Stadı'nın bu tür maçları oynamak için elverişli olmadığını belirtti. Üney, etrafının açık ve taşlık olması nedeniyle alınan önlemlerin bazen yetersiz kaldığını, bundan sonra daha geniş güvenlik önlemi alacaklarını belirtti.