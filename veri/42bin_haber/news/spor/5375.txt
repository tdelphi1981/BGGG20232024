Belhanda her an gelebilir
 
 Fenerbahçe, Belhanda’ya kavuşmak için gün sayıyor. Montpellier’in çılgın Başkanı Louis Nicolli’nin ayak diremesi yüzünden sonuca ulaşmakta zorluk çeken Sarı-Lacivertliler, Faslı yıldızın tavrını açık açık ortaya koymasıyla imzaya yaklaştı. Belhanda, “Ben, Fenerbahçe ile anlaştım” restini çekince Montpellier Başkanı da geri adım atmak zorunda kaldı. Fransa’nın La Provence Gazetesi’ne konuşan Nicolli’nin, “Younes Belhanda için sadece tek bir teklif var. Tek sıkıntı, Fenerbahçe parayı üç yıl içinde ödemek istiyor. Bu konuda topu bize atıyorlar. Ancak Fenerbahçe şimdi daha uzlaşmacı bir tavır takınmış durumda. Görüşmeler böyle devam ederse Belhanda transfer olabilir” diyerek, bu işin noktalanmak üzere olduğu müjdesini verdi.
 
 ‘BİR İKİ GÜN İÇİNDE ÇÖZÜLÜR’
 
 Fenerbahçe Başkanvekili Abdullah Kiğılı Fransızlar’ın yaptıkları teklifi kabul etmelerini beklediklerini ifade ederek, “Oyuncuyla konuştuk, anlaştık ve el sıkıştık. Montpellier Başkanı sorun çıkarıyordu. Biz, 8 milyon Euro önerdik. Bu kararımızda da ısrarcıyız. Onlar da geri adım atıp, fiyat düşürmeye başladı. Şu anda 10 milyon Euro’ya düştüler. Biz, 8 milyon Euro’ya bitirmekte kararlıyız. Sanıyorum konu bir iki gün içinde çözülür” diye konuştu.
 
 Fanatik