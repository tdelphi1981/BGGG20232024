Dev maç Cüneyt Çakır'ın - SPOR
FIFA kokartlı Türk hakem Cüneyt Çakır, UEFA Şampiyonlar Ligi 2. tur rövanşında İngiltere'nin Manchester United ile İspanya'nın Real Madrid takımları arasında, 5 Mart Salı günü oynanacak karşılaşmayı yönetecek.
Türkiye Futbol Federasyonu'ndan yapılan açıklamada, İngiltere'nin Manchester kentinde oynanacak Manchester United-Real Madrid maçına Cüneyt Çakır'ın UEFA tarafından görevlendirildiği bildirildi. 
Old Trafford Stadı'nda TSİ 21.45'te başlayacak maçta Çakır'ın yardımcılıklarını Bahattin Duran ile Tarık Ongun yapacak. Karşılaşmanın dördüncü hakemi ise Mustafa Emre Eyisoy olacak. Maçta ilave yardımcı hakemlik görevlerini  
de Hüseyin Göçek ve Mete Kalkavan üstlenecek. İki takım arasındaki İspanya'daki ilk maç 1-1 bitmişti. 
 
Cüneyt Çakır'ın kariyeri 
 
Kariyerinde birçok uluslararası görev bulunan 23 Kasım 1976 doğumlu hakem Cüneyt Çakır, 2007 yılında Avusturya'da düzenlenen UEFA 19 Yaş Altı Avrupa Şampiyonası'nda düdük çalarak adından söz ettirmeye başladı. 
2009 yılında UEFA Ümitler Avrupa Şampiyonası'nda yarı finalde görev alan Çakır, 2010 yılında UEFA Avrupa Ligi'nde Fulham ile Hamburg arasındaki yarı final rövanş maçını yönetti. 2011 FIFA 20 Yaş Altı Dünya Kupası'nda da görev yapan tecrübeli hakem, geçen yıl kariyerinin zirvesine çıktı. Barcelona ile Chelsea arasında oynanan UEFA şampiyonlar ligi yarı final rövanş maçında düdük çalan Çakır, 2012 Avrupa Futbol Şampiyonası'nda da grup maçlarının yanı sıra, yarı finalde Portekiz-İspanya maçında görev yapma başarısı gösterdi. Çakır son olarak Avrupa kıtasını temsilen gittiği 2013 FIFA Dünya Kulüpler Kupası'nın açılış ve final maçını yönetti.