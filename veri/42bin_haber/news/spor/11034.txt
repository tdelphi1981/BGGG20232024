Orduspor'dan Cuper açıklaması
Orduspor Kulübü Başkanı Nedim Türkmen, teknik direktör Hector Cuper'e yönelik yapılan eleştirilere ilişkin 'Olumsuz düşünmenin ve moral bozmanın bir anlamı yok, kalan 9 maçı da kazanabilecek güçteyiz' dedi.
Türkmen AA muhabirine yaptığı açıklamada, Orduluların ligde geride kalan haftalarda eleştirmekten çok takımlarına destek çıkmaları gerektiğini söyledi.

'Sezonun değerlendirmesini sezon bittiğinde hep beraber yaparız' diyen Türkmen, şöyle konuştu:

'Orduspor, gayet olumlu futbol oynuyor. Önümüzde 9 haftamız var. Şu anda 29 puan ile 32 puan arasında 7 takım var. Ayrıca 29 puan ile 37 puan arasında da 13 takım var. Şimdiye kadar böyle bir lig oynanmadı. Dolayısıyla teknik direktör Hector Cuper ve oyuncular çalışıyor. Uzun vadeli düşünüyoruz. Takım hiç oynamazsa ve adamlar vurdumduymaz olsa tamam. Ama takım bir şeyler yapmak için çabalıyor. Sezonun değerlendirmesini sezon bittiğinde hep beraber yaparız. Şu anda yapılacak olan yıkıcı şeylerin hiç kimseye faydası olmaz. Geride kalan 9 maçın 5'i içeride. Buradan 5 galibiyet aldığın zaman hiçbir problemin yok. Deplasmanda zaten puan alacağız. 9 maç 27 puan ediyor. Her antrenmanı takip ediyorum. Bir olumsuzluk görsem tabi ki müdahale edeceğim. Biz bu 9 haftayı en iyi şekilde kapatırız. Daha sonra kim nerede, ne yanlış yapmış bakarız. Bu durumun şu anda yeri değil.'

-'Teknik kadro ve oyunculara güveniyorum'-

Teknik kadro ve oyunculara güvenlerinin tam olduğunu vurgulayan Türkmen, şunları kaydetti:

'Hafta sonu sahamızda Gaziantepspor maçı var. Bu maç ile Elazığ yenilgisini telafi edeceğiz ve önümüze bakacağız. Burada olumsuz düşünmenin ve moral bozmanın bir anlamı yok. Kalan 9 maçı da kazanabilecek güçteyiz. Bu kadar güveniyoruz takımımıza. Hafta sonu sahamızda oynayacağımız Gaziantepspor karşılaşmasında kale arkası biletlerini 2 liraya indirdik. Tribünleri doldurarak Gaziantepspor'u yeneceğiz ve önümüze bakacağız' ifadelerini kullandı.

-Elazığspor maçı-

Türkmen, Orduspor'un şu ana kadar deplasmanda oynadığı en iyi futbolu Sanica Boru Elazığspor maçında sergilediğini belirterek, 'İlk devrenin 3-0 olması gerekirdi, ama olmadı. Rakip takımın pozisyonu yoktu ancak atağa çıkarken kaptırdığımız bir toptan golü yedik. Gayet iyi top oynadık. Ama deplasmanda 3-4 pozisyona girerseniz bir tanesini atmanız gerekir. Rakip takım bizi cezalandırdı. Maç sonu itibariyle istatistiklerde karşı takımdan üstün olduğumuz görünüyor. Ama bunu değerlendiremedik' diye konuştu.