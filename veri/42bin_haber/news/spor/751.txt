Fethiye, lideri puansız göndermeyi hedefliyor
Spor Toto 2. Lig Kırmızı Grup'ta mücadele eden Fethiyespor, hafta sonu sahasında grup lideri Polatlı Bugsaşspor'u konuk edecek.Fethiye Şehir Stadı'nda 11 Kasım Pazar günü 13.30'da yapılacak maçta Fethiyespor'un hedefi, lideri puansız göndermek. Fethiyespor, maç öncesinde 11 puanla 9. sırada bulunuyor.

Kulüp Başkanı İsmail Öztürk, yaptığı açıklamada, maça taraftarların desteğini arkalarına alarak çıkmak istediklerini söyledi.

Son 4 maçta 8 puan topladıklarını, hedeflerinin çıkışlarını sürdürmek olduğunu dile getiren Öztürk, Hafta sonu önemli bir karşılaşmaya çıkacağız. Bu maçı Fethiyespor'a taraftarın kazandıracağına inanıyorum. Bu maçtan galibiyet ile ayrıldığımız takdirde lig yeniden başlar. Camiamız da bunun farkında dedi.

Öztürk, karşılaşmayı maraton tribününde izlemek isteyen ve Fethiyespor forması giyen taraftarlara maç biletini kulüp olarak hediye edeceklerini kaydetti.