Dev Adam'ın başarılarla dolu kariyeri
Aktif basketbol yaşantısını noktaladığını açıklayan eski milli oyuncu Mehmet Okur'un kariyerinde birçok başarı ve kupa bulunuyor.
Amerikan Ulusal Basketbol Ligi'nde (NBA) şampiyonluk yüzüğünü parmağına takan ve NBA All-Star maçına çağrılan tek Türk basketbolcu olan Mehmet Okur, ulusal ve uluslararası anlamda birçok başarıya imza attı. Eski milli oyuncu, Türkiye'de 3 Türkiye şampiyonluğu, 4 Türkiye Kupası ve 2 Cumhurbaşkanlığı Kupası'nı kaldırma başarısı gösterdi.

Yalova'da 26 Mayıs 1976 tarihinde dünyaya gelen Okur, 14 yaşında basketbola başladı. 17 yaşında Bursa temsilcisi OYAK Renault takımında profesyonel olan Okur, ilk 1. Lig tecrübesini yine aynı takımla 1997-1998 sezonunda yaşadı.

Mehmet Okur, bir sonraki sezon Türkiye Ligi'nde iddialı bir kadro kuran diğer bir Bursa temsilcisi TOFAŞ'a transfer oldu. Rashard Griffith ve Asım Pars gibi dönemin önemli uzun oyuncularıyla birlikte forma giyen Okur, ilk Türkiye Ligi şampiyonluklarını da bu takımda yaşadı. Bursa temsilcisiyle üst üste 2 sezon şampiyonluk yaşayan Okur, ayrıca 2 kez Türkiye Kupası ve 1 kez de Cumhurbaşkanlığı Kupası'nı havaya kaldırdı.

Bursa temsilcilerinde gösterdiği başarılı performanslar Mehmet Okur'a İstanbul'un yolunu açtı. Türkiye'nin basketbolda köklü kulüplerinden biri olan o zamanki adıyla Efes Pilsen'e transfer olan eski milli oyuncu, burada da önemli başarılar imza attı.

Efes Pilsen'de 2 sezon forma giyen Okur, takımının 1 kez Türkiye 1. Lig şampiyonluğunu, 2 kez Türkiye Kupası'nı, 1 kez de Cumhurbaşkanlığı Kupası'nı kazanmasında önemli rol oynadı. Mehmet ayrıca, 2001 yılında Efes Pilsen'le o zamanki adıyla FIBA Suprolig'de Avrupa üçüncülüğü sevinci tattı.

-NBA kapıları açıldı-
Efes Pilsen'de başarılı sezonlar geçirmesinin ardından Mehmet Okur'a, dünyanın en önemli basketbol organizasyonu olan NBA'in kapıları açıldı.

Mehmet, NBA takımı Detroit Pistons tarafından 38. sıradan draft edildi ve 2002-2003 sezonunda bu takımla sözleşme imzaladı. İlk yılında Mehmet Okur, 'çaylak' sezonunu geçirmesine rağmen 72 maçta görev yaptı ve maç başına 6.9 sayı, 4.7 ribaunt, 1 asist üretti. Eski basketbolcu o sezon takımıyla Doğu Konferansı Finalleri'nde mücadele etti.

NBA'de oynadığı dönemde sırtında 'Memo' yazan ve bu lakapla anılan eski milli oyuncu, bir basketbolcu için en önemli başarılardan biri olan, NBA şampiyonluğunu 2003-2004 sezonunda kazandı. İkinci sezonunda takımın en önemli oyuncularından biri olan ve sezonu 9.6 sayı, 5.9 ribaunt ile 1 asist istatistikleriyle bitiren Okur, o sezon Detroit Pistons'un NBA şampiyonu olmasına katkı sağladı. Mehmet Okur, NBA'de şampiyonluk yüzüğünü parmağına takan ilk ve tek Türk basketbolcu olma unvanını hala koruyor.

-All-Star heyecanı-
Detroit Pistons'ta yaşadığı şampiyonluğun ardından, o sezon kontratı biten Mehmet takımıyla sözleşme yenilemedi ve Utah Jazz'a transfer oldu.

Jazz'a 2004-2005 sezonu başında 50 milyon dolar bedelle 6 yıllık sözleşme imza atan Okur, ilk sezonunda 12.9 sayı, 7.5 ribaunt ortalamalarıyla oynamasına rağmen, takımı play-off'lara kalamadı.

Utah Jazz'la ikinci sezonunda maç başına 18 sayı, 9.1 ribaunt ve 2.4 asist ortalamasıyla oynayan Okur, bir sonraki yıl ise 5. sezonunu yaşadığı NBA'de büyük bir başarıya imza attı. 2007 yılında NBA'in en iyi oyuncularının çağrıldığı 'NBA All-Star' maçı için Okur, sakatlığı nedeniyle kadrodan çıkartılan Allen Iverson'un yerine Batı Karması'na çağrıldı. NBA tarihinde All-Star maçına çıkan ilk Türk sporcu olarak da tarihe geçen 'Memo', Las Vegas'taki Thomas Mack Arena'da 18 Şubat 2007'de yapılan All-Star'da 14 dakika 43 saniye sahada kalarak 4 sayı attı, 2 ribaunt aldı ve 1 de asist yaptı.

-Sakatlıklar kariyerini etkiledi-
2011-2012 sezonun başında yapılan 'lokavt' nedeniyle uzun süre NBA'de maç oynanmayınca Mehmet Okur, Beko Basketbol Ligi'ne geri döndü. Türk Telekom ile sözleşme imzalayan, ancak lokavt bitince tekrar NBA'e dönen Okur, 7 sezon formasını giydiği Utah Jazz'dan 2011'in Aralık ayında New Jersey Nets'e transfer oldu. Mehmet, 22 Mart 2012'de takas döneminin son gününde New Jersey Nets'ten de Portland Trail Blazers'a geçti. Sezon sonu bu takım tarafından Okur, serbest bırakıldı.

Sakatlıklarından dolayı kariyerinin son yıllarında istenilen performansı gösteremeyen 'Memo', aktif basketbolculuk hayatını noktaladığını açıkladı.

Eski milli basketbolcu, NBA'de en fazla sayısını Utah Jazz forması altında Indiana Pacers'ı 120-113 yendikleri maçta attı. Okur bu maçta rakip potaya tam 43 sayı gönderdi.

Mehmet Okur ayrıca, '12 Dev Adam' sloganıyla özdeşleşen ve 2001 yılında Türkiye'de düzenlenen Avrupa Basketbol Şampiyonası'nda 2. olan (A) Milli Takım'ın da kadrosunda yer aldı.