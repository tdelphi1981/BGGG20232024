Schalke
Galatasaray'ın, Almanya temsilcisi Schalke 04 ile 12 Mart Salı günü deplasmanda oynayacağı UEFA Şampiyonlar Ligi 2. tur rövanş maçını İsveçli hakem Jonas Eriksson yönetecek.
Veltins Arena'da TSİ 21.45'te başlayacak maçta Eriksson'un yardımcılıklarını aynı ülkeden Mathias Klasenius ve Daniel Warnmark yapacak. Stefan Wittberg'in dördüncü hakem olacağı karşılaşmada ilave yardımcı hakem olarak da Stefan Johannesson ve Markus Strömbergsson görev alacak. Jonas Eriksson, geçen sezon 8 Mart 2012'de Beşiktaş ile Atletico Madrid arasında Vicente Calderon Stadı'nda oynanan UEFA Avrupa Ligi 3. tur ilk maçını yönetmişti. Siyah-beyazlılar, bu karşılaşmayı 3-1 kaybetmişti.