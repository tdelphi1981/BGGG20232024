Diyarbakırspor Kulübü çıkmazda
Spor Toto 3. Lig 3. Grup'ta mücadele eden Diyarbakırspor, hem kapanma hem ligden ihraç edilme tehlikesi yaşıyor.
Geçen hafta çoğunluk aranmaksızın yapılan ve divan heyeti oluşturulamadığı için gerçekleşmeyen genel kurulun ardından Kayyum Nurettin Uğur, 4 aydır yürüttüğü görevini Diyarbakır 1. Sulh Hukuk Mahkemesi'ne iade etti.

Uğur, yaptığı açıklamada, görevi süresince zor şartlarda çalıştığını belirterek, 'Kulüp yönetimine talip çıkmadığı gibi yaptığımız 2 genel kurulda delegeler bile kongreye gelmedi. Bu nedenle 2 gün önce kulübe ait evrakları Diyarbakır 1. Sulh Hukuk Mahkemesi'ne götürerek görevimi iade ettim. İyi niyetimle kulübün kapanmaması için sahip çıkmaya çalıştım. Ancak insanların kulübü kafasında bitirdiğini tahmin edememiştim. Hiç kimse destek sunmadı. Muhtemelen, kulübün kapanması için dava açılacak. Bu gidişle 45 yıllık kulüp kapanmış olacak' dedi.

-'TFF'den yardım istedim'-

Kaptan Ali Yıldırım ise kulübün içerisinde bulunduğu sıkıntıyı en çok oyuncuların çektiğini belirterek, şunları söyledi:

'Kulüp sahipsiz kaldı. Ne yapacağımızı bilmiyoruz. Hafta sonu deplasmanda oynayacağımız Kocaelispor maçımız var. Sahip çıkan olmadığı için maça gidemeyeceğiz. Ligin 7. haftasında da Maltepespor maçına çıkamamıştık. Kocaelispor maçına da çıkmadığımız takdirde ligden ihraç edileceğiz. Bunu önlemek için Türkiye Futbol Federasyonu yetkililerine telefonla ulaşıp yardım istedim. Kocaelispor maçına çıkmak istiyoruz. Bu konuda destek bekliyoruz. Diyarbakırspor'un kapanması veya ligden ihraç edilmesi bu kente yakışmaz.'