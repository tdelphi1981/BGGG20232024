Trabzonspor'da Kafkas sıkıyönetimi
Trabzonspor teknik direktörü Tolunay Kafkas, takımının ilk maçında Eskişehirspor'a 1-0 mağlup olması üzerine tesislerde adeta sıkıyönetim ilan etti, oyuncularını Gaziantepspor maçı için 2 günlük kampa aldı.
ANTRENMANA GEÇ KALANLARA CEZA
Geçtiğimiz salı akşamı bordo mavili takımla çıktığı ilk antrenmanda bazı oyuncuların çalışmaya geç çıkmasına sinirlenen Tolunay Kafkas, futbolcularını sert bir dille uyardı. Tolunay Kafkas'ın çalışmaya geç çıktıklarını tespit ettiği 3 oyuncuya para cezası verdiği öğrenildi.

KAMP GELENEĞİ GERİ GELDİ
Oyuncularını yakından tanımak ve kötü sonuçlarla bozulan moralleri düzeltmek isteyen Tolunay Kafkas, kamp geleneğini geri getirdi. Eskişehir'den dün gece geç saatlerde dönen bordo mavililere 12 saat izin veren genç teknik adam, takımın bugün saat 15.00'te tesislerde toplanmasını istedi.

Pazar günü oynanacak Gaziantepspor maçının hazırlıklarına saat 16.00'da yapacağı kampla başlayacak olan bordo mavililer daha sonra tesislerde kampa girecek. Maça kadar devam edecek kampta oyuncularıyla gruplar halinde ve teke tek görüşmeler yapacak olan Tolunay Kafkas, oyun planını da öğrencilerine benimsetmeye çalışacak.

ZEKİ HASTANEDE KONTROL ALTINDA
Ziraat Türkiye Kupası'nda dün gece oynanan Eskişehirspor maçında Özgür Çek ile çarpışarak hastanelik olan Zeki Yavru, Trabzon'a döndükten sonra da hastanede müşahade altına alındı. Eskişehir'de yapılan kontrollerin ardından bordo mavili takımla birlikte Trabzon'a dönmesinde sakınca görülmeyen Zeki, havalimanına iner inmez hastaneye götürüldü.

Kafatasında küçük bir çatlak meydana geldiği belirlenen Zeki Yavru'nun 3-4 gün hastanede tutulacağı ve yaklaşık 3 hafta sahalardan uzak kalacağı açıklandı. Zeki'yi telefonla arayan Başkan Sadri Şener de genç futbolcuya moral verdi.

YEREL BASINDAN ILIMLI YAKLAŞIM
Trabzonspor'un Eskişehirspor'a 1-0 mağlup olması yerel basın tarafından "Kupada nazar boncuğu" olarak nitelendirildi. Kuzey Ekspres Gazetesi, "Kaza kurşunu yediler", Taka Gazetesi, "Kupada Dolunay", Günebakış Gazetesi "Trabzon dondu", Karadeniz Gazetesi, "Bu da Trabzon'umun nazar boncuğu olsun", İlkhaber "Son dakika darbesi", "Karadeniz'de Son Nokta ise, "Eski tas eski hamam" başlıklarıyla maçı okuyucularına duyurdu.