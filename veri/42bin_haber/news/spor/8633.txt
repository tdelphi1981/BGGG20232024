Yazıcı'ya 21 gün ceza
Türkiye Futbol Federasyonu (TFF) Profesyonel Futbol Disiplin Kurulu (PFDK), Bursaspor Kulübü Başkanı İbrahim Yazıcı'ya 21 gün hak mahrumiyeti cezası verdi. PFDK'dan yapılan açıklamaya göre, 8 Şubat 2013 tarihinde kulüp resmi internet sitesinde yer alan sportmenliğe aykırı açıklamaları nedeniyle Yazıcı'ya takdiren 21 gün hak mahrumiyeti ve 15 bin lira, açıklamanın kulübün resmi internet sitesinde yer alması nedeniyle Bursaspor Kulübü'ne de 50 bin lira para cezası verildi.

Spor Toto Süper Lig'de 9 Şubat 2013 tarihinde yapılan Sanica Boru Elazığspor-Beşiktaş maçında, taraftarlarının neden olduğu saha olayları nedeniyle Beşiktaş Kulübü 100 bin lira para cezası aldı. Kurul, Sanica Boru Elazığspor'a, aynı maçta taraftarlarının neden olduğu saha olayları nedeniyle 15 bin, stada usulsüz seyirci alınmasından dolayı 50 bin ve merdiven boşluklarının boş bırakılmaması nedeniyle de 5 bin olmak üzere toplam 70 bin lira para cezası verdi.

-Azofeifa ve Ahmet İlhan Özek'e 2'şer maç men cezası-

Gençlerbirliği futbolcusu Randall Azofeifa, 9 Şubat 2013 tarihinde yapılan Gençlerbirliği-Eskişehirspor maçında rakip takım sporcusuna yönelik şiddetli hareketi nedeniyle, takdiren 2 resmi müsabakadan men ve 6 bin 500 lira para cezası aldı.

Kardemir Karabüksporlu futbolcu Ahmet İlhan Özek'e de aynı tarihte takımının Bursaspor ile yaptığı maçta müsabaka hakemine yönelik sportmenliğe aykırı hareketi nedeniyle, takdiren 2 resmi müsabakandan men ve 20 bin lira para cezası verildi.

Kurul, Trabzonspor ve Kardemir Karabükspor'a 10'ar bin lira, Fenerbahçe'ye 5 bin lira para cezası verdi.