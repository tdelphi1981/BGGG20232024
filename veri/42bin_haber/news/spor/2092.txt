Gençlerbirliği hedefi tutturma peşinde
Gençlerbirliği Teknik Direktörü Fuat Çapa, ilk yarı için belirledikleri 25 puan ve üzeri hedefini hala tutturabileceklerini söyledi.Fuat Çapa, yaptığı açıklamada Pazartesi günü ligde karşılaşacakları Trabzonspor'un Eskişehirspor'a 3-0 kaybettiği maça bakarak aldanmamak gerektiğini, bordo-mavili ekibin bireysel anlamda çok iyi futbolculara ve deneyimli bir teknik adama sahip olduğunu ifade etti.

Trabzonspor'un deplasmanda Orduspor'u 2-1 yendiğini, ancak sonraki hafta evinde Eskişehirspor'a 3-0 yenildiğini hatırlatan Çapa, Takımların oynadığı bir karşılaşma diğerine uymuyor, hatta bir 45 dakika, ikinci 45 dakikaya benzemiyor. Bunu da bizde gördük. Bir karşılaşmanın diğerine benzemediğini ise Trabzonspor örneğinde gördük. Her karşılaşmanın kendisine göre spesifik özellikleri oluyor diye konuştu.

Ligde Gençlerbirliği'nin iyi bir çizgi yakaladığını belirten Çapa, ancak son 4-5 haftada zor rakiplerle karşılaşacaklarını da bildiklerini ve buna göre belirledikleri hedeften şu an sadece 2 puan geride olduklarını dile getirdi. İlk devre için 25 puan ve üstü diyerek sezona başladıklarını söyleyen Fuat Çapa, Bu hala mümkün, daha 4 maç var ve Trabzonspor karşılaşması bunlardan biri. Bu açıdan alınan sonuçlara değil de oynanan futbola bakıldığı zaman sakat olan futbolcularımızdan 1-2'sini oynatabilirsek, karşılaşmanın bizim adımıza iyi geçeceğini düşünüyorum değerlendirmesini yaptı.

-2. yarı başka olur

Fuat Çapa, Spor Toto Süper Lig'deki takımların inişli çıkışlı grafiklerinin sezonun 2. yarısında devam etmeyeceğini söyledi.

Normalde 2. yarılarda yaşanan ortamın bu sezonun başından itibaren görüldüğünü ifade eden Çapa, şöyle devam etti: Bu nedenle de şu an 2. sıradakiyle 12. sıradaki takım arasında çok fark yok, 2 galibiyet çok şeyi değiştirebilir. İkinci yarıda böyle olacağını tahmin etmiyorum. Çünkü bütçeler ortaya çıkacak, hedefler doğrultusunda transferler yapılacak. Bu süreci iyi idare eden kulüpler 2. devreden çok daha başarılı çıkacaktır.

-Duygusal davranılıyor

Çapa, ilk devre alınan sonuçların 2. devre için hedefi belirlediğini bu doğrultuda da takviyeler yapıldığını, ancak devre arasındaki takviyelerin çok da yararlı olmadığının bilindiğini belirtti.

Hedeflerin sezon öncesi ile sezon sonunda aynı olması durumunda ara transfer döneminde bu kadar hareketliliğin yaşanmayacağını belirten Fuat çapa, İmkan olsa Türkiye'de hedefler 6 haftada değişecek. Bu süreler sonunda transfer yapılabilse, kesinlikle bunu da değerlendiririz. Sonuçlar çok şeyi belirlediği ve duygusal davranıldığı için, imkan olsa ya da FIFA böyle bir kural koysa en çok Türkiye sevinir gibi geliyor. Önemli olan plan ve programlı hareket etmek. Ancak böyle olduğunda bir ilerleme elde edilebilir.