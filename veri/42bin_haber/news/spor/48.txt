Kadroya giremeyen gol makinası
Trabzonspor'un sezon başında PTT 1. Lig ekiplerinden Bucaspor'dan kadrosuna dahil ettiği Emre Güral, hazırlık maçlarında gösterdiği performansla beğeni kazandı.
 Ligde ilk 7 hafta boyunca hiç forma şansı bulamayan, 18 kişilik maç kadrosuna girmekte de zorluk yaşayan genç oyuncu, sezon içerisinde oynanan 3 hazırlık maçında 6 gol kaydederken oynadığı oyunla göz doldurdu.
 Emre Güral, A 2 takımı ile yapılan ve 8-1 kazanılan maçta 3 gol, geçen hafta 1-0 galip gelinen Gürcistan Birinci Lig ekiplerinden Torpedo Kutaisi maçında 1 gol, dün de Kazakistan Birinci Lig takımlarından FC Okzhetpes takımı ile oynanan ve 6-0'lık galibiyetle sonuçlanan karşılaşmada 2 gol atmayı başardı.
 Trabzonspor, ligin ilk 7 haftasında takım halinde 6 gol kaydederken takımdaki forvet oyuncuları eleştiriler almıştı.