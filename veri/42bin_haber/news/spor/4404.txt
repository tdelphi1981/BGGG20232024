Şiddetli yağış maçı tamamlatmadı
Gençlerbirliği ie Hollanda'nın AZ Alkmaar takımları arasındaki hazırlık maçı, 1-1 devam ederken şiddetli yağış nedeniyle yarıda kaldı. 
Devre arası çalışmalarını Belek beldesinde sürdüren başkent ekibi, hazırlık maçında Hollanda 1. Lig ekiplerinden AZ Alkmaar ile karşılaştı.

Gençlerbirliği, Cornelia sahasında yapılan maça Ramazan, Cem, Aykut, Curri, Tosic, Hurşut, Azofeifa, Petrovic, Özgür, Jimmy, Björn 11'i ile başladı.

Kırmızı-siyahlılar, ilk tehlikeli atağını 24. dakikada geliştirdi. Petrovic'in pasında topla buluşan Björn, ceza sahasına girdi ve yerden vuruşunu yaptı. AZ Alkmaar kalecisi Brown, topu yatarak yakaladı ve gole izin vermedi.

Karşılaşmanın 30. dakikasında Hurşut'un kullandığı kornerde, AZ Alkmaar savunması topu uzaklaştırmak istedi. Meşin yuvarlağı önünde bulan Petrovic, yerden sert vurdu ve başkent temsilcisini 1-0 öne geçiren golü attı.

Yağmurun şiddetini arttırması üzerine müsabakaya 15 dakika ara verildi.

Yağmurun hafiflemesinden sonra tekrar başlayan karşılaşmanın 35. dakikasında Henriksen, Gençlerbirliği defansından seken topu golle sonuçlandırdı ve ilk yarı 1-1 sona erdi.

İkinci yarının 5. dakikasında yağmur nedeniyle sahadaki ışıklandırmalar kapandı. Maçın orta hakemi Murat Özcan da müsabakayı 1-1 devam ederken tatil etti.