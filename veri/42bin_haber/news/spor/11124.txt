Hector Cuper: Kimin düşeceği belli değil
Orduspor teknik direktörü Hector Cuper, "Şu andaki puan durumuna göre kimin küme düşeceğini söyleyemezsiniz" dedi.
"OYUNCULARIMA BAKARIM"

Bu sezon deplasmanda hiç galibiyet alamadığı gibi düşme hattına yakın konumda olan Orduspor, Gaziantepspor maçının hazırlıklarına Durugöl Tesisleri'nde başladı. Hector Cuper, antrenman öncesinde gazetecilerin sorularına cevap verdi. Cuper, ilk olarak şunları söyledi:

"Benim prensibim şu. Ben oyuncularla konuştuğumda onlar benim gözüme bakıyorsa, beni dinliyorsa ya da tepki vermeye çalışırlarsa aldıkları sonuçlara karşı her zaman o takımla devam ederim hiçbir şekilde bırakmam. Ama ben baktım ki oyuncularım gözümün içine bakmıyor, konuşurken tepki vermiyorlarsa, evet o zaman bırakabilirim."

ÖRNEK VERDİ

Daha önce çalıştırıp ayrıldığı Mallorca takımını örnek veren Hector Cuper, bu konuda şunları söyledi:

"Mallorca takımıyla böyle bir şey yaşadım aslında. Kümeye düşüyordu, üstündekiyle 8 puan fark vardı. 7 maç kala birçok maç kazandık, son maçta ligde kalabildik. Böyle durumlar oluşabiliyor tabi. Ama dediğim gibi oyuncular benim gözüme baktığı zaman, ben onların baktığını biliyorsam, tepki vermek istediklerini biliyorsam her şekilde devam ederim. Mallorca örneği şuan Mersin'le benzer bir durum 8 puan. Onlar benim gözüme bakmadıkları gün, tepki vermedikleri gün ben burada olmayacağım."

"TÜRKİYE LİGİ KALİTELİ"

Türkiye liginin çok kaliteli bir lig olduğuna da dikkat çeken Hector Cuper, Süper Lig'de ki puanlara bakıldığında takımların birbirine çok yakın olduğunu kaydetti. 30-33 puanın altındaki takımların şu anda hiçbirinin sakin olamadığını vurgulayan Hector Cuper, sözlerini şöyle sürdürdü:

"Kimin küme düşeceğini de söyleyemezsiniz. Futbolda hep bir mantık üzerinde gitmeye çalışırsınız. Bu takım buna karşı kazanır işte, büyükler puan vermeyecek onlar kazanacak, diye düşünürsünüz ama böyle bir şey yok aslında. Sonuçlara baktığınız zaman herkes birbirine karşı yeniyor. O yüzden kimin Şampiyonlar Ligi'ne gideceğini bilmiyorsunuz. UEFA'ya kimler gidecek bilmiyorsunuz. Kim düşeceğini de bilmiyorsun. Puanlar birbirine çok yakın."