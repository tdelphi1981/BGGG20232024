Terim ve futbolculardan üniversiteye destek
Galatasaray Teknik Direktörü Fatih Terim ile sarı-kırmızılı 9 futbolcu, meydana gelen yangın sonrası binasında ağır hasar oluşan Galatasaray Üniversitesi'ne ziyarette bulundu.
Galatasaray Üniversitesi Rektörü Prof. Dr. Ethem Tolga'nın makamında gerçekleşen ziyarette, Fatih Terim ile birlikte futbolcular Sabri Sarıoğlu, Hamit Altıntop, Yekta Kurtuluş, Gökhan Zan, Burak Yılmaz, Emre Çolak, Semih Kaya, Nordin Amrabat ve Selçuk İnan yer aldı. Basın mensuplarına açıklamada bulunan Fatih Terim, yangının kendilerini çok üzdüğünü aktararak, Yangının olduğu gece başkanımız Ünal Aysal ile denizden buraya gelmiştim. Çok üzücü bir olay. Galatasaray camiası ve üniversitesi bu yangından güçlenerek çıkacaktır. Hiçbir yangın Galatasaray'ı yakamaz. Bu ilim ve irfan yuvasının yanan ışığı devam edecektir dedi.
 
Galatasaray Futbol Takımı olarak, her zaman yanlarında olduklarını ifade etmek için ziyarette bulunduklarını vurgulayan sarı-kırmızılı teknik adam, şunları söyledi: Bu destek, hangi konuda anlaşılması gerekiyorsa o konudadır. Futbolcularımızla beraber takım olarak burada yanlarındayız. Galatasaray camiası içerisinde herkes bu konuda aynı noktada birleşmiştir. Galatasaray Kulübü, Galatasaray Üniversitesi ve Galatasaray camiası bu hadiseden güçlenerek çıkacaktır. Bazen böyle kazalar olabiliyor. Allah daha beterini göstermesin. Sayın rektörüme takımım adına 'geçmiş olsun' diyorum. Her zaman, her türlü konuda, her türlü şekilde yanlarında olduğumuzu bilmelerini istiyorum.

Tolga: Bizi çok mutlu ettiler
Ziyaretten duyduğu memnuniyeti dile getiren Galatasaray Üniversitesi Rektörü Prof. Dr. Ethem Tolga, Bizi çok mutlu ettiler, şeref verdiler diye konuştu. Üniversite olarak şanssız hadise yaşadıklarını ancak üstesinden geleceklerini kaydeden Tolga, Şu anda akademik takvim şaşmadan yürümekte. Tarihi binamızın hasar görmesi bizi ziyadesiyle üzdü. Başta Cumhurbaşkanımız ve Başbakanımız olmak üzere, devlet büyüklerimiz arayıp desteklerini ilettiler. Fatih Terim hocamız da bugün burada. Zor günlerimizde bize moral veriyorlar. Mesela pazar günü Beşiktaş maçındaki zafer sonrası, inanın yangının ardından 4 gün sonra ilk defa yüzüm güldü. Bunun üstesinde geleceğiz. Tarihi binayı onarıp, tekrar hizmete açacağız şeklinde görüş belirtti.
 
Ziyaretin gerçekleştiği odadan basın mensuplarının çıkmasının ardından Prof. Dr. Ethem Tolga'yla bir süre daha görüşen sarı-kırmızılı teknik adam ve oyuncular, daha sonra üniversiteden ayrıldılar.