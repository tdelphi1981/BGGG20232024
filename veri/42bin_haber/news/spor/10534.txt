Cüneyt Çakır ile gazeteciler arasında garip diyaloglar
Manchester United-Real Madrid maçında verdiği kararlarla tartışılan hakem Cüneyt Çakır Türkiye'ye döndü. 
UEFA Şampiyonlar Ligi'nde, Manchester United ile Real Madrid arasında oynanan ikinci tur rövanş maçını yöneten ve verdiği kararlarla özellikle İngiliz kamuoyunun tepkisini çeken FIFA kokartlı hakem Cüneyt Çakır ve maçta görev yapan hakemler yurda döndü.

Cüneyt Çakır, yardımcıları Bahattin Duran ve Tarık Ongun, karşılaşmanın dördüncü hakemi Mustafa Emre Eyisoy ile ilave yardımcı hakemlik görevlerini üstlenen Hüseyin Göçek ve Mete Kalkavan, Manchester'dan havalanan THY'nin tarifeli uçağıyla Atatürk Havalimanı'na geldi.

Hava alanında basın mensuplarının yoğun ilgi gösterdiği Çakır'ı, İngiliz medyasından da gazetecilerin takip etmesi dikkati çekti. Ancak Çakır, İngiliz ve Türk gazetecilerin ısrarlı sorularına rağmen herhangi bir açıklamada bulunmadı.

Basın mensuplarının uzun süre takip ettiği Cüneyt Çakır'ın, kendisini bekleyen arabaya binmek istediği sırada bir İngiliz foto muhabiriyle yaşadığı diyalog gülüşmelere neden oldu.

Otomobilin kapısının önünde tecrübeli hakemin fotoğraflarını çeken foto muhabiri, Çakır'ın arabaya binmek için önünden çekilmesini istemesi üzerine, "Pardon, İngiltere'de diğer taraftan biniliyor. Durumu fark edemedim" dedi. Bu diyalog Çakır ve gazetecileri güldürdü.

Bu arada Cüneyt Çakır'ın alandan ayrılmasını görüntülemek isteyen bir kameraman arkasındaki engele takılarak sırt üstü yere düştü. Bunun üzerine Çakır ve diğer hakemler, kameramanın yanına gelerek durumunu sordu.

UEFA Şampiyonlar Ligi ikinci tur rövanş maçında Real Madrid'in deplasmanda Manchester United'ı 2-1 yenerek tur atladığı maçta, Cüneyt Çakır'ın İngiliz ekibinden Nani'ye 56. dakikada gösterdiği kırmızı kart çok tartışılmıştı.