Galatasaray, Schalke 04 maçı hazırlıklarını sürdürdü
Galatasaray, UEFA Avrupa Şampiyonlar Ligi'nde Almanya'nın Schalke 04 takımıyla 12 Mart Salı günü deplasmanda yapacağı maçın hazırlıklarını sürdürdü.Florya Metin Oktay Tesisleri'nde teknik direktör Fatih Terim yönetiminde İstanbul'daki son antrenmanını basına kapalı gerçekleştiren sarı-kırmızılı oyuncuların, ısınma, açma ve germe hareketlerinin ardından üç gruba ayrılarak pas ve pres çalışması yaptığı bildirildi.

Antrenmanın ana bölümünde ise oyuncuların taktik çalışmalar üzerinde durduğu kaydedildi. Johan Elmander'in tedavisine devam edildiği, Dany Nounkeu'nun ise tedavisinin ardından takımdan ayrı, sahada çalıştığı belirtildi.
Antrenman sonrasında Florya Metin Oktay Tesisleri'nde kampa giren Galatasaray, yarın sabah özel uçakla Almanya'nın Düsseldorf kentine hareket edecek. Sarı-kırmızılı ekip, Schalke 04 karşılaşmasının hazırlıklarını ise yarın akşam maçın oynanacağı statta gerçekleştireceği antrenmanla tamamlayacak.