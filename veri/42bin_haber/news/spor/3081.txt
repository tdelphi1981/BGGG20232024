Arsinspor'da görev değişimi yapıldı
Spor Toto 3. Lig'de mücadele eden Arsinspor, Teknik Direktör Soner Boz ile prensipte anlaştı.Arsinspor Genel Sekreteri Muammer Şahin, AA muhabirine yaptığı açıklamada, ilk yarıda hedeflerinden uzak kaldıklarını belirterek, Sezona eski teknik direktörümüz Ahmet Özen'in raporu doğrultusunda ve istediği futbolcuları alarak başlamıştık. Hedefimiz ligde üst sıralarda yer bulmaktı. Oynadığımız karşılaşmalarda rakiplerimize karşı üstün futbol ortaya koyduk ancak istediğimiz puanları alamadık. Puan tablosunda bulunduğumuz konum Arsinspor'a yakışmıyor dedi.

Şahin, ilk yarıda 24-25 puan almak istediklerini ancak 15 puan toplayabildiklerini belirterek, Kupada Pazarspor ve Bucaspor'u eleyerek 2 tur atlamıştık. 3. turda Gaziantepspor'a yenilerek elendik. İstediğimiz sonuçları alamadığımız gibi birçok maçta beklemediğimiz puan kayıpları yaşadık diye konuştu.
İkinci yarının planlamasını yapmayı düşünürken takımda kan değişikliğine ihtiyaç olduğunu söyleyen Özen'in bir anda istifa ettiğini dile getiren Şahin, Yeni Hocamız Soner Boz ile anlaştık ve talepleri doğrultusunda kadromuza takviye yapacağız dedi. Şahin, hazırlık kampı öncesi Boz'un kendilerinden istediği 4 futbolcuyu alarak ikinci yarıya başlamak istediklerini belirtti.

Taraftarların ikinci yarıda çok daha farklı bir Arsinspor izleyeceğini dile getiren Şahin, ilk yarıdaki desteklerinden dolayı taraftara teşekkür etti.

Muammer Şahin, Trabzonspor'da ve Kocaelispor'da forma giyen, Kocaelispor'da antrenörlük, Kartalspor ile Lüleburgazspor'da teknik direktörlük yapan Boz'un, Arsinspor ile 1.5 yıllık sözleşme imzalayacağını sözlerine ekledi.