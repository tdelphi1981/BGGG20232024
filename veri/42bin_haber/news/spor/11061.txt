Hakan Kutlu: Telafi edeceğiz
Spor Toto Süper Ligde Kasımpaşa ile 1-1 berabere kalan Mersin İdmanyurdu'nun teknik direktörü Hakan Kutlu, 'Burada kaybettiğimiz 2 puanı önümüzdeki hafta İstanbul Büyükşehir Belediyespor maçında telafi edeceğiz' dedi.
Kutlu, maçın ardından düzenlenen basın toplantısında, karşılaşmaya kazanmak için çıktıklarını söyledi. Futbolcularının özellikle ikinci yarıda gösterdikleri mücadeleden memnun kaldığını ve bu durumdan, ilerleyen haftalar için büyük umut aldığını belirten Kutlu, şöyle devam etti:

'Maçın ikinci yarısında çok sayıda pozisyon bulduğumuz için aslında kaybettiğimiz 2 puan var. Kasımpaşa'nın bir iki kontra atağı dışında maçın hakimi bizdik. Burada kaybettiğimiz 2 puanı önümüzdeki hafta İstanbul Büyükşehir Belediyespor maçında telafi edeceğiz. İnşallah milli maç arasına umutlu bir şekilde gireceğiz. Buraya gelirken buna inanıyordum. Şimdi inancım bir kat daha arttı. Çünkü hem şehrin hem de oyuncu arkadaşlarımın inanmışlığını gördüm.'

Mersin İdmanyurdu futbolcusu Mehmet Yıldız ise iyi bir mücadele ortaya koyduklarını, kazanmaları gereken bir maçta berabere kaldıkları için üzgün olduklarını kaydetti.

Futbolculardan Burhan Eşer de takımı ligde tutmak için ellerinden geleni yapacaklarını belirterek, 'Bu takım ligde kalacak. Herkes bunu böyle bilsin' dedi.

Eşer, maç sırasında geçirdiği sakatlıkla ilgili soruyu, 'Maçta belimden darbe aldım. Bana göre o penaltıydı. Ama verilmedi. Sakatlığım ise yarın çekilecek filme göre belli olacak' diye yanıtladı.

-Kasımpaşa cephesi-

Kasımpaşa Teknik Direktörü Shota Arveladze, bu tarz maçlarda oynamanın zor olduğunu söyledi.

İlk devre kontrollü geçtiğini ve gol attıklarını belirten Arveladze, şunları kaydetti:

'Üç kontra atakta son paslarımızı gol yapamayınca sonuç böyle oldu. İkinci devrenin ilk 15 dakikası oyunun hakimiyetini biraz rakibe verdik. Kafaya iyi çıkan oyuncuları olan bir takıma karşı mücadele ettik. Rakibimizin baskıyla üstümüze geldiği anda da kırmızı kartı gördük. 10 kişi kalınca her şey ters de dönebilirdi. Her iki takıma da geçmiş olsun.'

Futbolculardan Adem Büyük, Mersin'de puan kaybettikleri için üzgün olduklarını belirterek, maçın genelinde zaman zaman iyi zaman zaman da kötü bir oyun ortaya koyduklarını söyledi.

Yakaladıkları pozisyonları gole çeviremediklerini dile getiren Büyük, 'Bunları gole çevirebilseydik bizim için daha rahat bir maç olurdu. Deplasmanda 1 puan bizim için teselli. Mersin iyi mücadele etti, başarılar diliyorum' diye konuştu.

Futbolculardan Matias Fritzler ise penaltıya kadar maçın kendilerinin kontrolünde olduğunu ancak 10 kişi kaldıktan sonra mücadele etmekte zorlandıklarını belirterek, artık bu maçı unutup, bundan sonraki maçları düşüneceklerini kaydetti.