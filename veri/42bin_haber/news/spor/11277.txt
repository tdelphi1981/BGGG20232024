NBA'de kolbastı şov
ABD Profesyonel Basketbol Ligi'nde (NBA) Washington Wizards-Milwaukee Bucks maçı, Türk Gecesi'ne döndü.
Milli basketbolcu Ersan İlyasova'nın takımı Milwaukee Bucks, deplasmanda Washington Wizards ile karşılaştı. Gecede, maçın oynandığı Verizon Center kapalı spor salonu, Türk Kültür Gecesi'ne de sahne oldu. 

Washington DC Amerikan Türk Derneği'nin (ATA-DC) Washington Wizards ile düzenlediği gecede, renkli görüntüler yaşandı. Maçın devre arasında folklor grupları Türk halk dansları ve kolbastı oyununu sergilerken, Türkiye adeta Verizon Center'a taşındı. 

Salondaki binlerce Amerikalı basketbolseverin kimileri fotoğraf çekerek kimileriyse alkış tutarak, Türk danslarını ilgiyle takip ettiği etkinlikte, kolbastı oyununun bitişinin ardından folklor ekipleri coşkuyla alkışlandı. 

Gecede bir grup Türk Amerikalı da ellerinde Türk bayrakları ve üzerlerinde Türkiye yazılı tişörtlerle salonda yerlerini alarak, Bucks'ta forma giyen Ersan İlyasova'ya destek verdi. 

İlyasova, maçın ardından, kendisini desteklemeye gelen Türk Amerikalılarla buluştu. Milli basketbolcuya yoğun ilgi gösteren Türk Amerikalılar, İlyasova ile fotoğraf çektirip, imza aldılar.