Kardemir Karabükspor 'ilk' peşinde
Spor Toto Süper Lig'de sezonun flaş takımlarından Kardemir Karabükspor için yarınki Beşiktaş maçı ayrı bir önem taşıyor.
Teknik direktör Mesut Bakkal yönetiminde çıkış yakalayan kırmızı-mavili ekip, İstanbul'dan galibiyetle dönmesi durumunda, 55 yıllık lig tarihinde, 'Dört Büyükler' olarak adlandırılan Beşiktaş, Fenerbahçe, Galatasaray ve Trabzonspor'u aynı sezon içinde deplasmanda yenebilen ilk takım unvanını alacak.

Sezonun ilk yarısındaki maçlarda Galatasaray'ı Türk Telekom Arena'da, Fenerbahçe'yi de Fenerbahçe Şükrü Saracoğlu Stadı'nda 3-1'lik skorlarla yenen Karadeniz ekibi, ikinci yarıda ise Hüseyin Avni Aker Stadı'nda Trabzonspor karşısında yine aynı sonuçla sahadan galip ayrıldı.

Mesut Bakkal yönetimindeki 'Mavi Ateş', daha önce hiç kazanamadığı BJK İnönü Stadı'ndan 3 puanla ayrılması durumunda, lig tarihinde bir ilki gerçekleştirmiş olacak.

-'Dört Büyükler'i aynı sezonda yenenler-
1959 yılında başlayan lig tarihinde, 'Dört Büyükler' olarak adlandırılan Beşiktaş, Fenerbahçe, Galatasaray ve Trabzonspor'u daha önce iç saha veya deplasman ayrımı yapmadan aynı sezonda yenebilen sadece 3 ekip bulunuyor.

1987-1988 sezonunda Malatyaspor, kendi sahasında Galatasaray'ı 3-1, Beşiktaş'ı 5-3, Fenerbahçe'yi 1-0, deplasmanda da Trabzonspor'u 3-2 yendi.

2001-2002 sezonunda MKE Ankaragücü, kendi evinde Galatasaray ile Fenerbahçe'yi 2-1, Trabzonspor'u 4-2 yendi, Beşiktaş'ı İstanbul'da 2-1 mağlup etti.

2006-2007 sezonunda ise Bursaspor, kendi evindeki maçlarda Trabzonspor'u 2-1, Beşiktaş'ı 3-0, Galatasaray'ı 2-0, deplasmanda da Fenerbahçe'yi 1-0 yendi.

Sezonun ilk yarısında Karabük'te yapılan maçta Beşiktaş'a 3-0 mağlup olan Kardemir Karabükspor, yarınki maçtan galip ayrılması durumunda 'Dört Büyükler'i deplasmanda yenen ilk takım unvanının yanı sıra, bu 4 takıma karşı lig tarihinde aynı sezonda galibiyet alabilen 4. ekip olacak.