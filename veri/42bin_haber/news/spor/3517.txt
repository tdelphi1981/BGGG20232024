Bu sezon rekor kırdılar
PTT 1. Lig'de 3'üncü sezonunu geçiren TKİ Tavşanlı Linyitspor, 2012 yılında 5 teknik adamın yönetiminde çıktığı toplam 35 lig maçından 11'ini kazanıp 9'unda berabere kalarak, taraftarlarının beklediği performansı gösteremedi.PTT 1. Lig'de 3'üncü sezonunu geçiren TKİ Tavşanlı Linyitspor, 2012 yılında 5 teknik adamın yönetiminde çıktığı toplam 35 lig maçından 11'ini kazanıp 9'unda berabere kalarak, taraftarlarının beklediği performansı gösteremedi. Kırmızı-siyahlılar için yılın en güzel anısı, deplasmanda Bucaspor'a 45 dakikada attığı 7 golle bir devrede en fazla gol atan takım rekorunu ele geçirmesiydi.

Meteorlar, ligdeki ilk sezonu olan 2010-2011 sezonunda, halen 1461 Trabzon'u çalıştıran teknik direktör Mustafa Reşit Akçay ile yakaladığı başarılı çıkış sonrası Spor Toto Süper Lig'e yükselme imkanını play-off yarı finalinde kaybettikten sonra 2011-2012 sezonu öncesi yeniden yapılandırıldı.

Kadroda ilk sezondan sadece 7 oyuncusunu tutan TKİ Tavşanlı Linyitspor, Coşkun Demirbakan yönetiminde 2011-2012 sezonunun 16 hafta süren ilk yarısında başarılı olamayınca 2012 yılına teknik direktör Cengiz Seçsev ile başladı.

Seçsev ile ligde 9 maçta 10 puan toplayan ve küme düşme tehlikesi yaşayan takım, 2011-2012 sezonunun kalan 9 haftası için teknik direktör Levent Devrim'e emanet edildi.

Devrim idaresinde başarılı bir çizgi tutturan kırmızı-siyahlılar, 9 maçta 15 puan toplayıp sezon sonunda 43 puana ulaşarak 11'inci sıraya yerleşip ligde kaldı. Takım, son 3 haftada deplasmanda Kasımpaşa, sahasında da Sanica Boru Elazığspor ve Kayseri Erciyesspor'u yenerek lige tutundu.

TKİ Tavşanlı Linyitspor, 2012-2013 sezonuna da Devrim ile başladı. İlk 6 haftada 5 puan alınmasının ardından Devrim ile yollar ayrılarak, takım, iki hafta antrenör Ahmet Erdinç, iki hafta da altyapı çalıştırıcısı Hasan Sarı yönetiminde maçlara çıktı. Daha sonra ilk yarının sonuna kadar 7 haftalık bölümde takımın başında teknik direktör Arif Peçenek yer aldı.

Kütahya temsilcisi, bu sezonun ilk yarısında da beklenen çıkışı elde edemedi ve 17 puanla düşme hattında olan 16'ncı sırada devre arasına girdi.

-45 dakikada en fazla gol atma rekorunu kırdı-

Kırmızı-siyahlı ekip, 2012 yılında 9'u Cengiz Seçsev, 15'i Levent Devrim, ikisi Ahmet Erdinç, ikisi Hasan Sarı, 7'si Arif Peçenek idaresinde olmak üzere toplam 35 karşılaşma oynadı. Bu maçlardan 11'ini kazanıp 9'unda berabere kalan ve 15 yenilgi alan takım, attığı 42 gole karşılık kalesinde 47 gol gördü.

Kulüpte 2012 yılında yönetim değişikliğine gidilerek, 26 Kasım'da yapılan olağanüstü kongrede, kulüp doktoru Oktay Semih Koçyiğit, sağlık sorunları nedeniyle görevini bırakan Zafer Atalay'dan başkanlığı devraldı.

TKİ Tavşanlı Linyitspor, 2012 yılında genel anlamda istenen sonuçları alamasa da bir rekora imza attı. Seçsev yönetimindeki Kütahya temsilcisi, 26 Ocak'ta lig maçında İzmir deplasmanında Bucaspor ile karşılaştı. İlk devreyi 2-0 yenik kapatan TKİ Tavşanlı Linyitspor, 52 ile 90'ıncı dakikalar arasında attığı 7 golle maçı 7-2 kazandı.

Türkiye'de futbolun en üst düzey iki organizasyonu olan Spor Toto Süper Lig ve PTT 1. Lig'de bir devrede en fazla gol atma rekoru, Spor Toto Süper Lig'in 1989-1990 sezonunda Adana Demirspor'u 10-0 yenen Beşiktaş'a aitti. Beşiktaş'ın bu maçta ikinci devrede attığı 6 golle sahip olduğu rekor, 2012 yılında bir gol fazlasını başaran TKİ Tavşanlı Linyitspor'a geçti.