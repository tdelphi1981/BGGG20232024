Rizespor'dan taraftara çağrı
Çaykur Rizespor Kulübü Basın Sözcüsü Aykut Ferah, taraftarlarından Göztepe maçında takıma sahip çıkmasını istediklerini söyledi.Aykut Ferah, yaptığı açıklamada, iç sahada en az taraftara oynayan takımlardan olduklarını, takıma sürekli sahip çıkan bir kesimin bulunduğunu ancak bunun yeterli olmadığını ifade etti.
Ferah, takımlar için en büyük gücün taraftar olduğunu vurgulayarak, şöyle konuştu:

Artık özellikle iç saha maçlarında taraftarın gücünü arkamıza almalıyız. Hedefimiz Süper Lig yarışında üst sıralarda olmaksa, bunun birinci ayağı taraftardır. Taraftardan Göztepe maçında takımına sahip çıkmasını istiyoruz. Bizim tek eksiğimiz taraftar. Onların desteği bu takımın gücünü de, inancını da artıracaktır. Camianın bütününü takımın yanında bekliyoruz.

Göztepe'nin ikinci yarıya iyi başlayan ekiplerden olduğunu ifade eden Ferah, İyi bir ekip kurdular. Hedefleri bir an önce üst sıralara yükselmek. Biz ise üst sıralardan kopmak istemiyoruz. 3 puanlı sistemde hedefte kalıcı olabilmek çok zor. Biz de istikrarı yakalamak için Göztepe maçını kazanmak zorundayız. Göztepe maçında alacağımız galibiyet, hedefe bir adım daha yaklaşmamızı sağlayacak diye konuştu.

Bu arada yeşil-mavili kulüp, kale arkası biletlerini 1 lira, aile tribünü biletlerini 5 lira ve maraton tribün biletlerini 20 liradan satışa çıkardı.