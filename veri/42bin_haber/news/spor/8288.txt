Schalke'yi Drogba korkusu sardı!
Sneijder ve Drogba transferleri, Schalke'de korkuya neden oldu! Şampiyonlar Ligi finalinde Bayern Münih'i yıkan Drogba'nın alınması tüm Almanya'da "Bayern'e yaptığını Schalke'ye de yapar mı?" tartışmasına yol açtı.
Galatasaray-Schalke maçına 8 gün kala Schalke'deki son durumu takip etmek üzere Almanya'ya giden Irmak Kazuk, burada Fatih Demireli ile konuştu. Almanya'da gazetecelik yapan Fatih Demireli, Schalke'nin içinde bulunduğu kötü durumu ve Galatasaray'ın transferlerinin yarattığı havayı anlattı.

Schalke'nin tarihinin en kötü dönemlerinden birini geçirdiğini belirten Demireli, Alman temsilcisinde Galatasaray maçının tam bir dönüm maçı olarak görüldüğünü belirtti. Schalke'de yaşanan sakatlıkların büyük sıkıntı yarattığını ifade eden Fatih Demireli, bu sakatlıklar ve Galatasaray'ın transferleri sonrası Alman kamuoyunda artık sarı kırmızılı temsilcimizin favori görüldüğünü anlattı.

Sneijder ve Drogba transferlerine de değinen Demireli, Sneijder'e başlarda Schalke'nin de talip olduğunu ama maliyeti görünce hemen vazgeçtiğini hatırlattı. Geçen sezon Şampiyonlar Ligi finalinde Bayern Münih'i yıkan adam olan Didier Drogba'nın Galatasaray'a transferinin Almanya'da büyük yankı uyandırdığını dile getiren Fatih Demireli, "Şimdi artık aynı şeyi Schalke'ye de yapıp yapmayacağını merak ediyorlar. Burada herkes bana Drogba'nın oynayıp oynamayacağını soruyor. Hatta Schalke Teknik Direktörü Jens Keller bile sordu bunu" dedi.
 
Türk taraftarlara 9 bine yakın kontenjan ayrılmasına rağmen talebin hala olduğunu da belirten Demireli, yine de Schalke taraftarının Almanya'daki en sadık taraftar olduğunu bu nedenle çok yüksek bedelle de olsa ellerindeki biletleri Türklere satmayacaklarını söyledi.
 
Schalke'deki sakatlıklara da değinen Demireli, gözünden ciddi bir sıkıntı yaşayan Huntelaar'ın kesin durumunun 1-2 gün içinde belil olacağını belirtti.

(NTVSPOR)