Gekas yeniden Türkiye'de
Akhisar Belediyespor, Vittek, Zenke, Mehmet Akyüz, Cangele derken, ismi daha önce de gündeme gelen Theofanis Gekas'la anlaşarak golcü sorununu çözdü.
Geçen sezonun ikinci yarısında Samsunspor'da forma giyen ve Türkiye'de top koşturan ilk Yunan futbolcu olan 32 yaşındaki santrfor, bugün Akhisar'a gelip yönetimle masaya oturdu. Yaklaşık 6 saat süren görüşme maratonunun ardından şartlarda anlaşma sağlandı ve Gekas yeşil siyahlı kulüple 1.5 yıllık sözleşme imzaladı.

Yunanistan Milli Takımı'nda 65 kez görev yapan, 15 yıllık futbol kariyeri boyunca Panathinaikos, Bochum, Bayer Leverkusen, Portsmouth, Herta Berlin ve Eintracht Frankfurt gibi takımlarda forma giyen Gekas, bu sezonun ilk yarısını İspanya'nın Levante takımında geçirdi. Levante'de 4 maç şans bulabilen ve gol atamayan yıldız futbolcu, Türkiye'ye dönmekten büyük mutluluk duyduğunu söyledi. Gekas'ın önemli bir futbolcu olduğunu belirten Teknik Direktör Hamza Hamzaoğlu ise, "Tecrübesiyle bize önemli katkı sağlayacağına inanıyorum" diye konuştu. Hamzaoğlu, Yunan futbolcunun ülkesinde antrenmanlarına devam ettiğini ancak bu hafta Gençlerbirliği maçının kadrosuna almayı düşünmediğini ifade etti.