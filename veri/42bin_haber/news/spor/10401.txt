Federasyon'dan tepki için internet sitesi
Türkiye Güreş Federasyonu, güreşin 2020 Olimpiyat Oyunları'nın ana spor dalları arasından çıkarılmasıyla ilgili olarak, güreş severlerin tepkilerini Uluslararası Olimpiyat Komitesi'ne (IOC) iletebilmelerine yardımcı olmak amacıyla atasporunasahipcik.com isimli internet sitesi açtı.
Federasyon Başkanı Hamza Yerlikaya, yaptığı açıklamada, IOC İcra Kurulu'nun 12 Şubat'ta İsviçre'nin Lozan kentinde yapılan toplantıda, güreşin 2020 olimpiyat programındaki temel spor dalları arasından çıkartılmasına yönelik verdiği karara tüm dünyadan tepkilerin artarak devam ettiğini söyledi.

Bu konuda kendilerinin de tepkilerini ortaya koyduklarını dile getiren Yerlikaya, Karardan dönülmesi için IOC Başkanı Jacgues Rogge'a detaylı bir bir mektup yazmıştım. Bugün de federasyon olarak 'atasporunasahipcik.com' isimli bir internet sitesi açtık. Oradaki görüş ve fikirler direkt IOC'ye gidecek dedi.

Yerlikaya, sitede ayrıca bir anket bölümü bulunduğunu, buraya kişisel bilgilerle birlikte güreşin 2020 Olimpiyatlarından çıkarılmaması için dilek ve istekler yazıldığını anlatarak, şunları söyledi:
Öyle bir sistem kurduk ki, yazılanlar hemen İngilizce'ye çevrilip, otomatik olarak IOC'nin sitesine gidiyor. Güzel bir sistem kurduk. İnşallah Türkiye'de güreşe gönül vermiş 1 milyon kişi çıkar ve imzalarıyla destek verir. Tüm güreş severlerden siteye girerek destek vermelerini istiyorum. Başbakanımız Sayın Recep Tayyip Erdoğan ile Gençlik ve Spor Bakanımız Suat Kılıç'ın yoğun destekleriyle Türkiye inşallah 2020 Olimpiyatlarını alacaktır. Türkiye'de yapılacak olimpiyatlarda güreşin de olacağı inancındayım.