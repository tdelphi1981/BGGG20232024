Futbolda Şike ve Yasadışı Bahis Çalıştayı İstanbul'da başladı
Interpol-FIFA Futbolda Şike ve Yasadışı Bahse Karşı Eğitim ve Önleme Programı Türkiye Çalıştayı İstanbul'da başladı.
WOW Hotels&Convention Center'da iki gün sürecek çalıştayda futbolcular, hakemler, müsabaka görevlileri, yöneticiler gibi hedef grupları; şike ve şikenin oluşturduğu riskler konusunda bilgilendirilecek.

Interpol Sporda Dürüstlük Birimi tarafından hazırlanan çalıştayın açılışına Türkiye Futbol Federasyonu (TFF) 2. Başkan Vekili ve İcra Kurulu Üyesi Servet Yardımcı, TFF Hukuktan Sorumlu Yönetim Kurulu Üyesi Av. Faruk Öksüz, TFF Genel Sekreteri Prof. Dr. Emre Alkin, TFF Başhukuk Müşaviri Av. Faruk Baştürk katıldı.

12 oturumdan oluşan çalıştayda Tahkim Kurulu, PFDK, AFDK, Etik Kurulu temsilcileri ile disiplin müfettişleri, lig temsilcileri, Gençlik ve Spor Bakanlığı, Adalet Bakanlığı, Emniyet Genel Müdürlüğü, Profesyonel Futbolcular Derneği, Profesyonel Hakemler Derneği, Spor Toto ve İnteltek yetkilileri yer aldı.

Çalıştayın ilk gününde Interpol Sporda Dürüstlük Yönlendirme Grubu Başkanı John Abbott'un ardından konuşan TFF Genel Sekreteri Prof. Dr. Emre Alkin futbolun her geçen gün daha da artan popülaritesi, güçlenen ekonomisi, yüz milyonlarla ifade bulan taraftar ve izleyici kitlesiyle tüm dünyada ilgiyle, sevgiyle ve heyecanla izlenmeyi sürdüren bir oyun olduğunu ifade ederek, şunları söyledi:

'Özellikle son 20 yılda yapılan atılımlar, bu güzel oyunun cazibesini geçmişle kıyaslanmayacak ölçüde artırdı. Modern pazarlama yöntemleri devreye girdi. Naklen yayın ve sponsorluk gelirleri, 1980'li yıllarda hayalini bile kuramadığımız rakamlara yükseldi. Stadyum teknolojilerinin yenilenmesiyle taraftar profilleri değişti, bunun paralelinde maç günü gelirleri çok büyük bir artış gösterdi. Tüm bunlar, futbolu yöneten bizler, oyunun gerçek aktörleri futbolcular, teknik adamlar ve seyirciler adına çok önemli gelişmelerdi. Gelirlerin yükseldiği, rakamların büyüdüğü, cazibenin arttığı ortamlarda maalesef kötü niyetli kişiler de rol çalmak peşinde koşabiliyorlar. Futbol, son dönemlerde işte o rol çalmaya; daha doğrusu yasa dışı yollardan bu oyunun parasını çalmaya çalışanların tehdidiyle karşı karşıya kaldı.'

Günümüzde futbolun saygınlığını, felsefesini, değerini öncelikle tehdit eden birkaç unsurun bulunduğunu aktaran Alkin, 'Bunlardan biri şiddet, diğeri ırkçılık ve ötekiler de yasa dışı bahis ile şike. FIFA'nın desteğiyle Interpol tarafından onlarca ülkede düzenlenen 'Futbolda Müsabaka Sonucunu Etkileme ve Yolsuzluk Eylemleri ile Mücadele Programı'nı, bu anlamda çok önemli bulduğumuzu belirtmekte yarar görüyorum' diye konuştu.

FIFA ile Interpol girişimiyle yapılan anlaşma çerçevesinde düzenlenen Türkiye Çalıştayı'ndan gerek federasyon, gerekse kulüplerin önemli kazanımlar elde edeceğini düşündüğünü aktaran Alkin, sözlerini şöyle sürdürdü:

'Türkiye Futbol Federasyonu olarak içtenlikle desteklediğimiz bu program, yasa dışı bahis ve şike konusunda yalnızca işbirliği yapmamızı sağlamayacak. Bilgi, birikim ve deneyimlerimizin paylaşılmasıyla 'dürüst futbol' konusunda ortak adımlar atmamıza da vesile olacak. Konuşmamın başında, futbolun yüz milyonlarca insan tarafından tüm dünyada ilgiyle, sevgiyle, heyecanla izlendiğinden söz etmiştim. Bu ilginin, bu sevginin, bu heyecanın sürmesini istiyorsak, futbolda güven, barış, huzur ortamını sağlamak ve oyunun masumiyetini, dürüstlüğünü korumak zorundayız.'

İki gün sürecek çalıştayın, basına kapalı gerçekleştirileceği bildirildi.