"Hiçbir hedefe yok deme sansımız yok"
Türkiye Futbol Federasyonu tarafından Antalya'da düzenlenen UEFA Pro Lisans Kursu'na katılan Medical Park Antalyaspor teknik direktörü Mehmet Özdilek, Doğan Haber Ajansı'nın sorularını yanıtladı.İlk olarak UEFA Pro Lisans Kursu hakkında açıklamalar yapan Özdilek şunları söyledi. 

"Kursumuzun ilk etabını geçen sene yapmıştık. İkinci etabını bu sene gerçekleştiriyoruz. Yoğun bir şekilde devam ediyor. 8 Ocak'ta kursumuz bitecek. Daha sonra da bizim için lig başlıyor. Ertelenmiş maçımız olduğu için biz daha erken sezona başlamış olacağız. Çok yoğun bir devre arası geçirdiğimizi söyleyebilirim." 

"BUGÜN İTİBARİ İLE ÇOK DA BAŞARILMIŞ BİR ŞEY YOK" 

Özdilek takımının geldiği nokta ve sezonun ikinci yarısı için koydukları hedef hakkında da şu ifadeleri kullandı. 

"Amacımız bulunduğumuz yeri özümsemek.  Buralarda kalmanın zor olduğunu biliyoruz. Ligte geldiğimiz yerde kalmak çok zor, bunun bilincindeyiz. Tecrübeli bir kadromuz var ve bıraktığımız yerden devam etmek istiyoruz. Bu saatten sonra gelebilecek hiçbir hedefe yok deme şansımız yok. Geçtiğimiz dönemde sıkıntı yaşayan Anadolu takımlarının bir anda bu aşamaya gelmeleri bazen sıkıntılar yaratabiliyor. Bu aşamaları daha önce yaşamış bir oyuncu kadrom var. Bu sezon bizim için bir aşama daha yukarı çıkma yılıydı ve ilk 16 maç sonunda bunu başardığımızı söyleyebilirim. Aslında bugün itibari ile çok da başarılmış bir şey yok. 17 zorlu lig haftası daha bizi bekliyor. Aynı ciddiyet ile yolumuza devam edeceğiz." 

"SEZON BAŞINDA BONSERVİS BEDELİ HARCAMASI YAPMADIK" 

Mehmet Özdilek sezon başı yaklaşık 800 bin Euro bonservis bedeli harcaması yaparak tüm transferleri gerçekleştirdikleri yönünde kamuoyunda bilinen bilginin yanlış olduğunu ve sezon başında hiç harcama yapmadan yani bonservis bedelleri ödemeden kadro oluşturduklarını vurguladı. 

"Bu konuda yanlış bir algılama var. Bizim sezon başında bonservis bedeli ödeyerek aldığımız oyuncu olmadı. Bunu net bir şekilde düzeltmek istiyorum. Bonservis bedeli harcaması yapmadık." 

"ANTALYA BURALARDA OLMAYI HAK EDEN BİR ŞEHİR" 

Özdilek M.P. Antalyaspor'da uzun süre görev yapması ve sonunda başarıyı yakalaması hakkında ise şu ifadeleri kullandı. 

"Bu durumu sadece şahsımla ve ekibimle bütünleştirmek doğru olmaz. Başkan, yöneticilerimiz, oyuncu grubu ve şehir bu durumu tetikleyen öğeler. 4 yıldır bu ligin bir oyuncusu olmak bizim için birinci plandı. İlk olarak bunu başardık. Artık bir kademe daha yukarı çıkmak için hamleler yapmak istedik.  Bu amacımızı saha neticeleri ile pekiştirmemiz gerekiyordu. Antalya buralarda olmayı hak eden bir şehir. Sadece anlık başarılarla değil, sağlam adımlarla yolumuzu devam etmek istiyoruz." 

"SAMET AYBABA'YA BAŞARILAR DİLERİM" 

Genç teknik adama son olarak bir gün Beşiktaş teknik direktörü olma hedefi sorusuna is şu cevabı verdi.  "Samet Aybaba benim futbol oynadığım, jübilesinde yer aldığım çok değerli bir insan. Şu anda takımının başında ve başarılı bir şekilde işini yapıyor. Umarım böyle devam eder."