Fildişi Sahilleri'ne Antalyalı antrenör!
Antalyalı teknik direktör Rauf Kolancı, Fildişi Sahilleri'nin geçen yılki Premier Lig şampiyonu Sewe De Sport San Dedro takımı ile anlaştı.
Bu sezon ligde üçüncü sırada bulunan Sewe De Sport San Pedro takımının yöneticileri ile Antalya'da el sıkışan Rauf Kolancı, 19 Aralık'ta Fildişi Sahilleri'ne gidecek ve 24 Aralık'ta da yeni takımı ile 2 yıllık sözleşme imzalayacak. Şampiyon takım olarak Afrika şampiyonlar ligi'nde (CAF) oynamaya hak kazanan Sewe De Sport San Dedro takımı, bu ligdeki ilk maçını da 2-0 kazanarak iddiasını gösterdi. İtalyan teknik direktör Nobili ile yollarını ayıran ve Rauf Kolancı ile anlaşan Sewe De Sport ekibi, bu sezon da lig şampiyonluğunu hedefliyor.

BÜYÜKELÇİLİĞE ZİYARET
Fatih Terim, Rasim Kara, Mustafa Denizli, Muhsin Ertuğrul ve Şenol Güneş gibi tecrübeli adamların yurt dışında elde ettiği başarılara bir yenisini daha eklemek hedefinde olduğunu söyleyen teknik direktör Rauf Kolancı, "Bana bu şans kapısını açanlara şükranlarımı sunuyorum. 19 Aralık'ta gideceğim Fildişi Sahilleri'nin başkenti olan Abidjan'da kulüp yöneticileri ile görüşeceğim. Ayrıca, Fildişi Sahilleri Futbol Federasyonu Başkanı ile Abidjan Türk Büyükelçiliği'ni ziyaret ederek onlara şilt takdim edeceğim" dedi.

Menajer Mehmet Ali Gürboğa ile Türk teknik adamlarının başarısının Afrika ülkeleri tarafından büyük dikkatle izlendiğini söyledi. Sewe De Sport San Pedro'da Trabzonsporlu Didier Zokora'nın kardeşi olan 22 yaşındaki Arnould Zokora da oynuyor.