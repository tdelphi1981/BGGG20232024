Beşiktaş Siena'ya konuk olacak
Basketbol THY Avrupa Ligi Top 16 turu (F) Grubu'nda yer alan Beşiktaş, 5. hafta mücadelesinde İtalya'nın Montepaschi Siena takımına konuk olacak.

Grupta ilk 4 maçını yitiren siyah-beyazlı ekip, İtalyan rakibini mağlup ederek ilk galibiyetine imza atmayı hedefliyor.

Montepaschi Siena ile Beşiktaş arasındaki karşılaşma yarın TSİ 21.45'te Siena kentindeki Palaestra Spor Salonu'nda oynanacak.

Siyah-beyazlı takım, Top 16 turunda yaptığı 4 maçtan da yenik ayrıldı ve sayı averajıyla grupta yedinci sırada bulunuyor. Kendi sahasında Rusya'nın Khimki takımına 80-75 mağlup olan siyah-beyazlı ekip, deplasman karşılaşmalarında Yunanistan'ın Olympiakos ekibine 77-64, İspanyol Caja Laboral'a de 77-51 yenildi. Beşiktaş, son olarak kendi sahasında yine İspanya'nın Barcelona Regal takımına 73-59'luk skorla boyun eğdi.

Beşiktaş'ın yarınki rakibi Montepaschi Siena ise 4 maçını da kazanarak, grupta averajla ikinci sırada yer aldı. Evinde Maccabi Electra'yı 79-69 mağlup eden İtalyan ekibi, Fenerbahçe Ülker'e karşı ise deplasmanda 98-92 üstünlük sağladı. Khimki'yi sahasında 82-76 yenen Montepaschi Siena, dış sahada Olympiakos'u ise 74-72 mağlup etmeyi başardı.

-Serhat Çetin kadroda-
Siyah-beyazlı ekipte, Barcelona Regal öncesi oynanan maç öncesi disiplinsiz hareketleri nedeniyle kadro dışı bırakılan, ancak hafta başında affedilen Serhat Çetin de kadroya dahil edildi.

Disiplinsiz hareketleri nedeniyle başantrenör Erman Kunter tarafından kadro dışı bırakılan ve Barcelona Regal karşısında forma giymeyen Serhat, Kunter'in süre vermesi halinde yarınki maçta forma giyebilecek.

Beşiktaş'ta Montepaschi Siena maçı öncesi iki oyuncunun sakatlıkları bulunuyor. Sakatlığı nedeniyle bir süredir takımdan ayrı kalan Tutku Açık'ın yanı sıra, Barcelona Regal maçında sakatlanan ve lif yırtığı nedeniyle 2 hafta sahalardan uzak kalacağı açıklanan Muratcan Güler, İtalyan ekibiyle oynanacak maçta forma giymeyecek.

-Puan durumu-
Beşiktaş'ın da yer aldığı Top 16 turu (F) Grubu'nda 4. hafta sonunda puan durumu şu şekilde oluştu: Takımlar O G M A Y P Av. 1-Caja Laboral 4 4 0 327 270 8 57 2-Montepaschi Siena 4 4 0 333 309 8 24 3-Khimki 4 3 1 322 289 7 33 4-Barcelona Regal 4 3 1 314 283 7 31 5-Olympiakos 4 1 3 291 296 5 -5 6-Maccabi Electra 4 1 3 297 311 5 -14 7-Beşiktaş 4 0 4 249 307 4 -58 8-Fenerbahçe Ülker 4 0 4 318 386 4 -68