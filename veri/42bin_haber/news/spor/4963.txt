Yarım kalan olaylı maçı Galatasaray kazandı
Tekerlekli Sandalye Basketbol Süper Ligi'nde Galatasaray ile Beşiktaş arasında oynanan erteleme maçını sarı-kırmızılı ekip, 76-63 kazandı.
Ahmet Cömert Spor Salonu'nda 9 Aralık 2012'de yapılan ancak taraftarlar arasında yaşanan olaylar nedeniyle 14. dakika içinde ertelenmek zorunda kalınan Galatasaray-Beşiktaş RMK Marine karşılaşmasının devamı, yine aynı salonda oynandı. Olaylar öncesi mücadelenin ilk çeyreğini 22-21 geride kapatan Galatasaray, 14. dakikadan itibaren 31-26 üstün durumda başladığı maçın devresini 40-36 önde tamamladı. Karşılaşmanın 3. çeyreğini 56-43 üstün geçen Galatasaray karşısında Beşiktaş, 36. dakika içinde farkı 6 sayıya (62-56) indirdi ancak sarı-kırmızılı ekip, son bölümde hata yapmadı ve karşılaşmayı 13 sayı farkla 76-63 kazandı.

Takımlar ortak pankartla sahaya çıktı
Maç öncesi iki takım oyuncuları, Gelin spor yapalım tek galibi dostluk olsun yazılı pankartla sahaya çıktı. Maça sadece Galatasaraylı taraftarlar alınırken, sarı-kırmızılılar, Sporda şiddet istemiyoruz şeklinde tezahürat yaptı. Taraftarlar, iki takım oyuncularını birlikte tribüne çağırdı. Karşılaşma sırasında salon içi ve dışında geniş güvenlik önlemleri alındı.

Olaylar
Galatasaray'ın ev sahipliğinde Ahmet Cömert Spor Salonu'nda 9 Aralık 2012 tarihinde yapılan maç, taraftarlar arasında yaşanan olaylar nedeniyle tamamlanamamıştı. İki takım taraftarları arasında yaşanan gerginlik nedeniyle 30 dakika gecikmeli başlayabilen karşılaşma, maç içinde de olayların çıkması sonrası 14. dakikada 31-26 Galatasaray üstün durumdayken hakemler tarafından ertelenmiş, Türkiye Bedensel Engelliler Spor Federasyonu ise müsabakanın kaldığı yerden oynanmasına karar vermişti. 
"Keşke bu olaylar yaşanmasıydı"
Galatasaray'ın başantrenörü Sedat İncesu, bundan sonraki  maçta iki takım taraftarlarının salonda olmasını umduğunu söyledi. İncesu, maç sonrası yaptığı açıklamada, sarı-kırmızılı taraftarlara  teşekkür ederek, Maçın ertelenmesi gibi farklı bir olay yaşandı. Bu milat olsun  istedik. Umarım bundan sonrasında hayırlısı olur. Keşke böyle olaylar  yaşanmasaydı dedi. Galatasaraylı taraftarların güzel bir atmosfer yarattığını kaydeden  İncesu, Kazandığımız için mutluyuz. Daha çok maç var. Süleyman Seba Spor  Salonu'na gideceğiz. Umarım gelecek sefere iki takım taraftarı aynı anda maçta  olur. Biz kol kola maça çıktık. Kavga etmiyoruz. Taraftarlarda da aynısı olmalı  diye konuştu.
         
        
Çıpa: Bir daha yaşanmasın
Beşiktaş RMK Marine Başantrenörü Tacettin Çıpa ise iki takım taraftarları  arasında daha önce yaşanan olayların bir daha olmaması dileğinde bulundu. Çıpa, güzel atmosferde her taraftarın maçı izlemesi gerektiğini  vurgulayarak, Keşke bugün Beşiktaş taraftarı da olsaydı. Daha güzel bir maç  olurdu. Rövanş mücadelesinde kendi sahamızda taraftarlarımızın desteğiyle  rakibimizi yenmeyi hedefliyoruz ifadelerini kullandı.