Hava değişimi yaramış
Milli futbolcunun iki haftalık karnesi pekiyi. Üzerindeki tüm baskıyı silip atmış olarak işbaşı yaptı, eksikleri kapattı
 GÜLŞAH ÖZYILMAZ
 
 AKŞAM, Samandıra'nın nabzını tuttu, Emre Belözoğlu'nun F.Bahçe'deki iki haftasını araştırdı. İşte Emre'nin karnesi:
 1 Emre Belözoğlu, F.Bahçe'ye imza attığında birçok soru işareti vardı. Aykut Kocaman'la ilişkisi nasıl olacaktı? Takımdaki (özellikle yedek kalan) futbolcular nasıl reaksiyon verecekti? Takım içindeki güç dengeleri değişecek miydi? Soru işaretleri uzayıp gidiyor. Kısa sürede bu soru işaretlerinin hepsi dağıldı. Emre'nin yuvası F.Bahçe'ye sorunun değil, çözümün bir parçası olmak için döndüğü ortaya çıktı. 
 
 ZİHİNSEL TÜKENMİŞLİK
 2 ATLETİCO Madrid'deki 8 aylık hava değişimi Emre'ye çok yaramış. Çok değil, bundan 8 ay öncesine gidelim. Emre, o günlerde özel sohbetlerinde 'Sokağa bile çıkmak istemiyorum' diyordu. Çünkü olay çıkarmasını bekleyen kameramanlar her attığı adımı takip ediyordu. Üzerinde sadece yaşayanın şiddetini bilebileceği bir baskı vardı. SMS olayı ve Zokora ile vukuatı da Emre'yi zihinsel olarak çok yormuştu.
 
 3 8 AYIN sonunda F.Bahçe'ye ferahlamış döndü. İspanya'da kafasını dinledi. Transfer sürecinde hocası Aykut Kocaman'la görüşürken iki taraf da espriler yaptı, kahkahalar havada uçuştu. Ardından Volkan Demirel'in kaptanlık fedakarlığı geldi. Emre, milli kalecinin bu jestinden çok mutlu oldu, gurur duydu, 'Kaptanlığı şerefle taşıyacağım. F.Bahçe'de kaptanlık yapabilecek çok futbolcu var. Ben de herkesi temsil edeceğim' dedi.
 
 TAKIMINI DERLEDİ TOPLADI
 4 SİVASSPOR yenilgisi sonrası çok pozitifti. Volkan Demirel ile birlikte takımı canlandırmaya çalıştı. Küçük-büyük toplantılar yaptı. Volkan da geçen sezon aynı toplantıları yaptığı için Emre'ye bu konuda tecrübelerini aktardı, yardımcı oldu. Savaş konseyinin diğer iki üyesi ise Gökhan Gönül ve Semih Şentürk'tü. Emre ile bu üç F.Bahçe'nin ağır abisi, Sivas hezimeti sonrasında birlikte çalışıp takımı derleyip topladılar.
 
 ALEX'İ UNUTTURDU
 5 AYKUT Kocaman ve yardımcıları da Emre'nin taze beyinle F.Bahçe'de yaptığı pozitif etkiden çok memnun. Sivas maçında Emre'nin katkısı yüksekti ama skor üretilemedi. Emre, Mersin maçında oyun kimliğini sahaya yansıttı, takımın en çok ihtiyaç duyduğu konularda katkı verdi. Yaratıcı oyuncu eksiğini giderdi, takımın tempo kazanmasını sağladı. Süratli, isabetli pas oranı arttı.
 FENER'iN ÇEHRESiNi DEĞiŞTiRDi
 6 TEKNİK heyet, F.Bahçe'yi saha içinde ve dışında ateşleyen Emre'nin takıma kısa sürede büyük katkı yaptığını düşünüyor. F.Bahçe'nin çehresini değiştiren milli futbolcunun 4 kilo vermesi de futbolunu bir adım öteye geçirdi. Yağ oranının düştüğünü söyleyen Emre, İspanya gibi Türkiye'de de kendine bakma sözü verdi. Zihinsel ve fiziksel olarak yenilenen Emre'nin takıma katsının artarak devam etmesi bekleniyor.