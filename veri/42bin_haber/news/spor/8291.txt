'Sarı Melekler' finale yükseldi
Fenerbahçe Voleybol Takımı, Bayanlar CEV Kupası yarı final rövanş maçında 3-0 yenildiği Rusya'nın Uralochka NTMK takımı karşısında 'altın set' ile tur atladı.
Rusya'nın Nizhny Tagil kentinde yapılan karşılaşmanın setleri 25-15, 25-20 ve 25-21 Rus ekibi lehine sona erdi. İki takım arasında İstanbul'da yapılan ilk maç 3-0 Fenerbahçe'nin üstünlüğüyle sonuçlandığı için galibiyetlerde durum eşitlendi ve maç altın sete gitti.

Türk temsilcisi, altın sette rakibine 15-11 üstünlük sağlayarak finale yükselen taraf oldu.

Fenerbahçe finalde, bu akşam Polonya'dan Bank BPS Fakro ile Rusya'dan Omichka OMSK takımları arasında yapılacak yarı final maçının galibiyle eşleşecek.