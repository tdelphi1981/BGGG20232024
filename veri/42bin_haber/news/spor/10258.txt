Maç öncesi gerginlik
Boluspor-Denizlispor maçı öncesi Bolu İl Emniyet Müdürlüğü geniş güvenlik önemleri aldı. Bu çerçevede kaldırılan pazar tezgahları esnaf tarafından tepkiyle karşılandı.
Boluspor-Denizlispor maçı öncesi, Bolu İl Emniyet Müdürlüğü Bolu Daimi Halk Pazarı'nı araç giriş ve çıkışlarına kapattı. Duruma tepki gösteren esnaf, konuk taraftar için bu önlemin alınmasını yanlış bulduklarını ve gün boyu iş yapamadıklarını dile getirdi.

Sabah saatlerinde stadyum çevresinde ve hal pazarında kuş uçurtmayan emniyet mensuplarının bu uygulaması, pazar esnafını çileden çıkardı. Uygulamadan dolayı iki haftadır mağdur olduklarını dile getiren Murat Kasanoğlu, "Yanımda çalışanlarla beraber 3 haneye bakıyorum. 12 kişi buradan ekmek yiyor. Böyle bir uygulama olur mu?. Haftada iki defa satış yapamıyorum. Zarar ediyoruz yazık günah. Böyle bir şey olmaz." dedi.

4 aileye baktığını ifade Kenan Sönmez ise, "Bu kadar insan buradan ekmek yiyor. 500 pazarcı esnafı ve onların bakmakla yükümlü olduğu aileler mağdur ediliyor. Rakip takımın taraftarları kaç kişi ki bu derece önlem alınıyor. Yazık günah." dedi.

Maçın saat 19.00'da başlayacağını ve 21.00'de sona ereceğini belirten pazarcılar akşam satış yapılamayacağını savundu.
 
PTT 1. Lig'in 21. haftasında Boluspor - Samsunspor maçı sonrası çıkan olaylar nedeniyle İl Emniyet Müdürlüğü, Bolu'da oynanan tüm maçlar öncesi stadyumun yanında bulunan pazar esnafına tezgah açtırmama kararı almıştı. Boluspor - Kartalspor maçı ile beraber başlayan bu uygulama bu akşam oynanacak Boluspor - Denizlispor maçı öncesi de devam etti.