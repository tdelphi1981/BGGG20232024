Güneş: Çok şey kazanabilirdik ama..
Spor Toto Süper Lig'de sahasında Kardemir Karabükspor'a 3-1 yenilen Trabzonspor'da, teknik direktör Şenol Güneş, 'Çok şey kazanabileceğimiz maçta maalesef 3 puan kaybettik' dedi.
Güneş, maçın ardından düzenlenen basın toplantısında devre arasında, iyi bir çalışma dönemi geçirdiklerini belirterek, 'Maça moralli çıkmıştık ama oyun başında yediğimiz golle direncimiz düştü. Beklediğimiz dirençli, inançlı oyun tarzı ortaya çıkmadı' diye konuştu.

'Rakibimiz bizim top kayıplarımızdan atak yaptı' diyen Güneş, şöyle devam etti:

'En azından top kayıplarını çıkarmamalıydık, baskı yapmalıydık. Rakibimiz bunu iyi kullandı. Hücumda zorluk yaşadık ve rakibi rahat oynattık. İkinci yarıda oyunu rakip sahaya yıktık ama gol gelmedi. Üçüncü golden sonra da teslimiyetçi bir görüntümüz vardı. Skor ne olursa olsun mücadeleyi bırakmamalıydık. Takımın oyun umudunu yitirmesi benim için çok olumsuzdu.'

Güneş, 'İkinci yarının ilk maçıydı ve çok şey kazanabilirdik. Çok şey kazanabileceğimiz bir maçta maalesef 3 puan kaybettik' dedi.

Güneş, bir gazetecinin hakemle ilgili sorusu üzerine ise 'Ofsayt, penaltı gibi konularda konuşmanın anlamı yok. Çok iyi bir hakem ama ev sahibi olarak faul veya diğer kararlarda bizim daha fazla aleyhimize karar verdiğini, rakibi rahatlattığını düşünüyorum. Oyun anlayışımızda bizim de eksikliklerimiz vardı' yanıtını verdi.

Güneş, Galatasaray, Beşiktaş gibi takımların puan kaybettiği haftada önemli bir avantajı değerlendiremediklerini ifade ederek, moral ve puan kaybettiklerini söyledi.

Bordo-mavili futbolcu Aykut, 'Lige iyi başlamak istiyorduk. İlk yarıyı 2-1 mağlup kapadık. İkinci yarıya iyi başladık, pozisyon bulduk ama atamadık. 3-1'den sonra da maç bitmiş oldu' dedi.

Futbolcu Olcan da 'Kazanmamız gerekiyordu. Bir maçımız diğer maçımızı tutmuyor. Kupada iki maçımızı kazandık, sonra beklemediğimiz yenilgi aldık. Söyleyecek fazla bir şey bulamıyorum' diye konuştu.

-Kardemir Karabükspor-

Kardemir Karabükspor Teknik Direktörü Mesut Bakkal ise hafta başından bu yana yaptıkları çalışmaların karşılığını almanın sevincini yaşadıklarını ifade ederek, 'Trabzonspor'un orta sahada hücuma dönük çok oyuncusu vardı. Biz onları markaj altında tutup, birebir kazandığımız toplarda atağa çıktık. Bunu yapınca da sonuca gittik. Sahada ne istediğini bilen bir takım vardı. Galibiyeti hak ettiğimizi düşünüyorum' dedi.

Kardemir Karabüksporlu oyuncu Anıl, 2. yarıya iyi başladıklarını belirterek, 'Bıraktığımız yerden devam ediyoruz. Çok iyi bir futbol ve 3 puan var. Mücadele anlamında müthiş bir oyun sergiledik' ifadelerini kullandı.

İlhan Parlak ise 'Takım olarak bir aile olduk. Galatasaray, Fenerbahçe, Trabzonspor deplasmanlarından galibiyetler aldık. İyi mücadele ettik, iyi futbol ortaya koyduk ve galip geldik' diye konuştu.