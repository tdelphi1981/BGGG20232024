'Akigolar' son sıradan kurtulamıyor
Spor Toto Süper Lig'de, 1-0 öne geçtiği müsabakada Kayserispor'a 2-1 mağlup olan Akhisar Belediyespor, 20. haftayı 16 puanla son sırada tamamladı.Kurduğu mütevazı kadroyla Süper Lig'in en ekonomik takımı olan Akhisar Belediyespor, Manisa'da oynanacak Türkiye-Çek Cumhuriyeti özel karşılaşması nedeniyle dün İzmir'de konuk ettiği Kayserispor'a mağlup olarak 16 puanda kaldı. Ligde 20. haftayı 16 puanla son sırada geçen Akhisar Belediyespor, gelecek hafta Sanica Boru Elazığspor ile deplasmanda karşılaştıktan sonra lider Galatasaray'ı konuk edecek.

En az gol atan ekip
Ligde bugüne kadar oynadığı 20 maçta sadece 14 gol atan Akhisar Belediyespor, bu süreçte ligin en az gol atan ekibi oldu. Akhisar Belediyespor'un devre arasında takıma kattığı yeni transferi Gekas, ilk maçında gol sevinci yaşamasına rağmen, bu gol takımının galibiyetine yetmedi.

Kendi evinde öne geçmek yaramıyor
Kayserispor'u İzmir'de ağırlayan Akhisar Belediyespor, bu sezon ikinci kez ilk golü bulduğu karşılaşmada sahadan puansız ayrıldı. Ege temsilcisi, daha önce de 10. haftada Manisa'da ağırladığı Fenerbahçe karşısında Çağdaş Atan'ın attığı golle 1-0 öne geçmesine rağmen Kuyt ve Selçuk Şahin'in gollerine engel olamayınca rakibine 2-1 yenilmişti. Bu iki maç dışında evinde oynadığı iki müsabakada da üstünlüğünü koruyamayan Akhisar Belediyespor, 14. haftada Bursaspor karşısında 2-0, 18. haftada da Eskişehirspor önünde 1-0'lık skorları koruyamamış ve 1'er puan almıştı.