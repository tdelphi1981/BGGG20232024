Trabzonspor yeni stadına ne zaman kavuşacak?
Trabzon Belediye Başkanı Orhan Fevzi Gümrükçoğlu, Akyazı Spor Kompleksi için 800 bin metrekarelik dolgu alanının tamamlandığını, 40 bin seyirci kapasiteli stat inşaatı için ön yeterlilik ihalesinin yarın yapılacağını, ihale sürecinin ardından temeli atılacak stadın 2015-2016 futbol sezonu öncesinde tamamlanacağını söyledi.
Akyazı Spor Kompleksi'nin inşa edileceği deniz dolgu alanında incelemelerde bulunan Gümrükçoğlu, AA muhabirine dolgu çalışmaları ve yapılması planlanan kompleks için açıklamalarda bulundu.

Gümrükçüoğlu, mutlu sonların birincisine yaklaşmış bulunduklarını belirterek, 'Akyazı Spor Kompleksi Kültür ve Turizm Alanı için sayın Başbakanımız Recep Tayyip Erdoğan, daha önce Trabzon halkına kıyı kenar kanununda gerekli düzenlemeyi yapacağını vaat etmişti ve onu yaptı. Onun arkasından yine bu konuyu yerel ve ulusal dinamikler, iş dünyası halledemedi. Bunun üzerine sayın Başbakanımız Erdoğan, bütün Türkiye sevdalığının yanı sıra Karadeniz ve Trabzon sevdalılığını da göstermiş oldu ve o zaman TOKİ Başkanımız olan Çevre ve Şehircilik Bakanımız Erdoğan Bayraktar'ın Gençlik Spor Genel Müdürlüğü'nün talep yazısı üzerine hazırladığı 'olur'a 17 Şubat 2010'da 'olur' imzasını attı' dedi.

Bunun ardından dolgu ihalesinin yapıldığını ve dolgunun tamamlandığını ifade eden Gümrükçüoğlu, şöyle devam etti:

'800 bin metrekarelik bu dolgu alanı için 14 Şubat'ta çok şükür ön yeterlilik ihalesi yapılacak ve TOKİ'mizin şu anda en büyük paydaşlığını sürdürdüğü bu projede ön yeterlilik sonrasında Trabzonspor'umuzun, Trabzon halkının ideallerinde olan UEFA standartlarındaki 40 bin kişilik stadın inşallah temeli atılmış olacak.

Temel atıldıktan sonra inşallah bir mani, keder olmazsa temel atımından 24 ay içinde stadın tamamlandığını ve muhtemelen yapılan planlamalara göre 2015-2016 futbol sezonunda Trabzonspor'umuzun ve misafir takımlarımızın Trabzon'umuza Karadeniz'imize layık, 40 bin kişilik UEFA standartlarındaki modern statta futbol karşılaşmalarını yapmaya başladığını görmüş, yaşamış olacağız. Hizmeti geçen herkese başta Başkanımız Sayın Recep Tayyip Erdoğan'a, Çevre ve Şehircilik Bakanı Erdoğan Bayraktara, TOKİ Başkanlığı'na ve bütün çalışanlara Gençlik Spor Genel Müdürlüğü'ne, Karayolları Genel Müdürlüğ'üne ve paydaş olarak Trabzon halkı adına Trabzon Belediyesi çalışanlarına şükranlarımızı ifade etmeyi bir borç biliyorum.'



-Kompleks, spordan kültür ve sanata birimleri barındıracak-

Trabzon'un spor alanında Türkiye'nin zirve kenti olduğunu söyleyen Gümrükçüoğlu, 'Sporun tüm alanlarında güreş, tekvando, boks, yüzme atletizmde olduğu gibi futbolda en zirve kentlerden biri olduğunu tüm Türkiye ve dünyaya göstermiş olan bu kent, Trabzonspor ile birlikte hiçbir eksiğinin olmadığı hem antrenman sahalarına hem tesislere hem Gençlik ve Spor İl Müdürlüğüne, diğer spor dallarına sahalarına, kültür merkezleri sahalarına söylediğim güzel stadyuma kavuşmuş olacak' diye konuştu.

Gümrükçüoğlu 2009 Mahalli İdareler Seçimleri sırasında vaatlerinden birinin Akyazı Spor Kompleksi'nin yapılabilmesi için bütün imkanları kullanarak hazırlıkları yapmak, sürdürmek olduğunu dile getirerek, 'Söylediğim gibi protokol içinde 4 paydaş var. Gençlik Spor Genel Müdürlüğü, Karayolları Genel Müdürlüğü, Toplu Konut İdaresi Başkanlığı ve Trabzon Belediyesi. 61 proje içindeki bu vaadin gerçekleşiyor olduğunu görmek, birinci mutlu sonucuna ulaşıldığını görmek bizim için büyük sevinç kaynağı. Trabzon halkı aslında tüm Türkiye futbolu tüm Türkiye sporu adına diyebiliriz. Söz verdiğimiz gibi ve çalışınca nelerin olduğunu halkımıza sevinerek ifade ettiğimiz için çok mutluyuz' dedi.

Akyazı Spor Kompleksinde 40 bin kişilik stadyum, Gençlik ve Spor Müdürlüğü binası, kamp eğitim merkezi, açık spor tesisleri, 2 bin 500 seyirci kapasiteli 2 doğal çim saha, 5 sentetik çim saha, 4 tenis kortu, 2 basketbol sahası, 1 voleybol sahası, açık otopark bulunacak, peyzaj ve altyapı çalışmaları yapılacak.