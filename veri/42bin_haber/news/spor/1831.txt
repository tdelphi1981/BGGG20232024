Fuat Çapa: Umarım sadece futbol konuşulur
Gençlerbirliği Teknik Direktörü Fuat Çapa, Fenerbahçe karşısında hakemin her zaman olduğu gibi adaletli olmasını beklediklerini, maç bittiğinde önemli olanın futbol konuşulması olduğunu söyledi.
Fenerbahçe maçı hazırlıklarını sürdüren Gençlerbirliği'nde antrenman sonrası açıklamada bulunan Teknik Direktör Fuat Çapa, önemli olanın maç sonrası futbol konuşulması olduğunu kaydetti. Ligin ilk yarısında son beş haftasına girdiklerini ifade eden Çapa, şunları söyledi:

'Puan durumuna bakıldığında bizim adımıza rekabet edebileceğimiz takımlar arasından görünüyor Fenerbahçe. Bu açıdan onlar kadar bizim içinde önemli bir karşılaşma olacak. Fenerbahçe'nin artılarını eksilerinin biliyoruz. Kendilerini yeteri kadar izleme fırsatımız oldu. Hem Fenerbahçe'nin hem de rakiplerinin etkili olduğu maçlarda rakibimizi analiz etme imkanımız oldu. Bizim için önemli olan 90 dakika boyunca organizasyonumuzu ve koordinasyonumuzu sağlayabilmek. Bu sağladığımız takdirde maçın sonucunu detaylar belirleyecektir. Umarım bu detaylar Gençlerbirliği lehine olur.'

Son haftalarda 11 veya 10'a yakın aynı futbolcuyla oynadıklarını ve bunun da saha içerisinde oyunculardan beklentilerine daha iyi cevap aldıklarını vurgulayan Çapa, kağıt üzerinde Fenerbahçe her ne kadar favori görünse de Gençlerbirliği'nin de takım olarak iyi işler yaptığını alacakları galibiyetin kamuoyu adına sürpriz olsa da kendileri için normal olacağını belirtti. 

Fenerbahçe'nin geçen hafta hakem ile yaşadığı sorunun kendilerini farklı bir düşünceye sokmadığının altını çizen genç teknik adam, sözlerini şöyle tamamladı: 

"Hakemlerin Avrupa kupalarında neler yapabildiğini çok iyi gördük. Bizim ülkemizde baskı çok olduğu için hakemlerin hata yapma oranı artıyor. Geçen haftaki olumsuz hava karşılaşmaya yansır mı? yansımaz mı? bilmiyorum. Ama biz her zaman olduğu gibi hakemin adaletli olmasını bekliyoruz. Umarım Pazar günü maçtan sonra sadece futbol konuşulur." 

Öte yandan Fenerbahçe maçı hazırlıklarına devam eden kırmızı şimşekler günü tek çalışma ile tamamladı. İlhan Cavcav Tesisleri'nde Fuat Çapa nezaretinde yapılan antrenman bir saat sürüdü. 

Koşu ile antrenmana başlayan kırmızı-siyahlı oyuncular 5'e 2 top kapma oyunun ardından Fuat Çapa tarafından serbest bırakıldı. Bazı futbolcular koşu yapmakla yetinirken, diğer bir gurup ise şut çalışması yaptı. Antrenmana sakatlıkları bulunan Petroviç, Serkan Kurtuluş ve Ekingho katılmadı. Kırmızı-Siyahlılar yarın sabah yapacakları antrenmanın ardından havayolu ile İstanbul'a giderek burada maç saatini bekleyecek.