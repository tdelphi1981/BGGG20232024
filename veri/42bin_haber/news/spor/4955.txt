Azarenka ve Williams 3. turda
Avustralya Açık Tenis Turnuvası'nda seribaşı sporculardan Victoria Azarenka ve Serena Williams rakiplerini yenerek bir üst tura çıktı.
Avustralya Açık Tenis Turnuvası'nda, kadınlarda 1 numaralı seri başı Victoria Azarenka, bir üst tura yükseldi.

Rod Laver Arena'da Yunan Eleni Daniilidou ile karşılaşan Azarenka, setleri 6-1 ve 6-0 alarak, maçtan 2-0 galip ayrıldı. İlk sette rakibinin servislerini kırarak seti 5-0'a getiren Azarenka, bir oyun vermesine rağmen seti 6-1 kazandı. İkinci sete rakibinin servisini kırarak başlayan Azarenka, kendi servis sırasını da iyi kullanarak oyunu 2-0 yaptı. Azarenka, ikinci sette rakibine oyun kazanma şansı tanımadı.

Karşılaşmada Azarenka'nın oldukça hırslı olduğu ve oyuna iyi konsantre olduğu gözlendi.

-Serena Williams üçüncü tura çıktı-
Avustralya Açık Tenis Turnuvası'nda, kadınlarda Serena Williams, genç İspanyol rakibini 2-0'la geçti.

Rod Laver Arena'daki maçta Williams, 1993 doğumlu genç İspanyol rakibi Garbine Muguruza'yı 6-2 ve 6-0'lık setlerle 2-0 yendi. İlk seti rakibinin servislerini kırarak 6-2 kazanan Serena Williams, rahat bir oyun ortaya koydu. Çekişmeli geçen ikinci sette ilginç istatistikler yaşandı.

Muguruza'nın setin başında servislerini kırmaya çalışan Williams, genç rakibinin direnişi ile karşılaştı. Sette 6 kez İspanyol raket avantaj kullandı, 10 defa beraberlik yaşandı, Williams dödüncü avantajında servisi kırmayı başaradı. Bu oyundan sonra direnişi kırılan İspanyol raket, Williams karşısında fazla tutunamadı ve seti 6-0 kaybetti.

İkinci sette eteğine kelebek konan Serena Williams'ın şaşkınlığı dikkat çekti. Maçın bitiminde oldukça mutlu gözüken Williams, maçta kullandığı havlusunu tribünlere attı.

Williams, ayak bileğindeki sakatlığın önemli olmadığını belirterek, 'Ayak bileklerime masaj, krem ve her türlü tedaviyi uyguladık sabah kalktığımda çok iyi hissettim, anneme ağrılarımın geçtiğini söyledim. Muguruza, çok genç bir oyuncu, güzel maç oldu eminim gelecekte çok iyi işler yapacak' dedi.