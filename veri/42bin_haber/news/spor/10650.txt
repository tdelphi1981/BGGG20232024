Trabzonspor keskin virajda
Trabzonspor, yarın akşam sahasında Beşiktaş'la sezonun en kritik maçlarından birini oynayacak. Borda mavili takımda maçın kaybedilmesi halinde yönetimin görevi bırakması da gündeme gelebilecek.
BAŞKAN MAÇI TRİBÜNDEN İZLEMEYECEK

Trabzonspor Kulübü Başkanı Sadri Şener, Beşiktaş maçını tribünde izlemeyecek. 26 Kasım 2012'de oynanan Eskişehirspor karşılaşmasında 8 maç aradan sonra takımını izlemek üzere Avni Aker Stadyumu'na gelrdiğinde takımının 3-0 mağlup duruma düşülmesinden sonra yoğun protestolar sonucu 70'inci dakikada tribünü terketmek zorunda kalan Sadri Şener, Fenerbahçe maçında da aynı durumla karşılaştı. 17 Şubat'taki Fenerbahçe maçında hak mahrumiyeti cezasının sona ermesinin ardından uzun bir aradan sonra Avni Aker Stadyumu'na giden Sadri Şener, yine maçın tamamını izleyemedi. Takımı Baroni'nin golüyle 2-0 yenik duruma düştükten sonra kendisi ve yönetim aleyhine tezahüratlarının artması sonucu ikinci yarıyı izlemek üzere şeref tribünündeki yerine dönmeyen Başkan Şener, daha sonra stadyumdan ayrıldı.

AVNİ AKER ORUCUNA DEVAM

Başkan Sadri Şener, çarşamba günü gazetecilerle yaptığı sohbette, "Beşiktaş maçına kalmayı düşünmüyorum. Ben bu kulüp için elimden geleni yapıyorum ama yenilgilerde sergilenen davranış beni çok üzüyor" dedi. Başkan Şener'in yakınlarına da sezon sonuna kadar Avni Aker Stadyumu'nda maç izlemeyi düşünmediğini söylediği de öğrenildi.

TAKIMA YÖNETİMLE MESAJ YOLLADI

Salı gecesi Trabzon'a gelip teknik direktör Tolunay Kafkas ve yönetim kuruluyla görüşmeler yapan Başkan Sadri Şener, futbolcularıyla bir araya gelmediği dikkati çekti. Başkan Şener'in mesajını futbolculara Futbol Şube Sorumlusu Yılmaz Büyükaydın iletti.

Salı ve çarşamba günleri oyuncuların hemen hepsiyle tek tek özel görüşmeler yapan Yılmaz Büyükaydın, Başkan Sadri Şener'in Beşiktaş maçına verdiği önemi anlattı. Başkan Şener, mesajında Beşiktaş maçında olası bir yenilgi halinde yönetim olarak kendi durumlarını da değerlendirebileceklerini belirtirken mağlubiyette istifa sinyali de verdi.

Öte yandan Başkan Şener'in Asbaşkan Nevzat Şakar'a yenilgi halinde kamuoyuyla paylaşması için bir metin bıraktığı da iddia edildi.

KAFKAS DESTEK İSTEDİ

Tolunay Kafkas ise yerel gazeteleri ziyaret ederek basın ve kamuoyundan destek istedi. Kafkas, ziyaretlerde yaptığı açıklamalarda şu ifadeleri kullandı:

"İçinde bulunduğumuz durum tamamen psikolojik. Bunu tedavi etmek hemen olmuyor. Oyuncuların hırslı bir motivasyon içinde oynamaları çok önemli ve bunun için çalışıyoruz. Son 10 maçtaki 30 puanın hepsine talibiz. Nasıl daha fazla puan alabiliriz ve nasıl üst sıralara çıkabiliriz diye hesaplar yapıyoruz. Yukarıdaki takımlar ile aramızda sadece iki maçlık bir kazanım var. Şu anda olumsuz bir durumumuz yok. Oyuncularımız kırılgan bir yapıya sahip. Kasımpaşa maçında yenilgiyi aklımızdan bile geçirmiyorduk. Oyuncularımız çabuk demoralize oluyor. Bu sorunu sadece bugüne bağlamamak gerek. Şampiyonluğu kaçırdığımız dönemden beri gelen psikolojik ciddi bir sorun var. Bunu atmak çok kolay değil ancak bir an önce başarmalıyız."

"BU SEZON BÖYLE GEÇER AMA"

Trabzonspor'un en büyük gücünün taraftarı ve şehrine tutkuyla bağlı insanları olduğunu vurgulayan Tolunay Kafkas, sözlerini şöyle sürdürdü:

"Diğer takımların başka dinamikleri var ama Trabzonspor'un başka gücü yok ki. Biz zamanında takıma tutkuluyduk. Buraya dışarıdan geldik ama Trabzonsporlu olduk. Bizim gibi 3-5 arkadaşım da böyleydi. Şota Gürcistan'dan geldi, iyi bir Trabzonsporlu oldu. Şimdi değişen bir takım değerler var ama Trabzonspor bunları kaçırdı. O değerlerle bir takım insanları yetiştirmek lazım. İş sadece para verip oynatmakla olmuyor. Para en tehlikeli şeydir. Parayla iş yapan adamdan çok üst düzey şeyler beklememek gerekir. O değerleri mevcut takım içinde yaratmalıyız. Oyuncular da sonuçta insan. Duygularına hitap edebilirsin, içine girebilirsin. Takımların inişleri çıkışları olabilir. Şuna emin olun, bu sezon böyle geçer ama gelecek sezon takımı şampiyonluğa oynatırız. Yoksa talip olmazdık. Biz güçlüyüz. Bunu laf olsun diye söylemiyorum. Diğerlerinde istedikleri kadar para olsun. Bir insandaki en büyük silah tutkudur, inançtır. Topla-tüfekle, 30 milyon taraftarla gelsin inançlı insana bir şey yapamazsın. Bunun örneklerini daha önce yaşadık. Hepsinde bizden daha çok para vardı ama eziyorduk hepsini."

BEŞİKTAŞ'I İZLEMEK DAHA UCUZ

Bu arada Trabzonspor yönetimi, taraftarları stada çekmek için Beşiktaş maçı biletlerini 20 gün önceki Fenerbahçe maçına göre ucuz tuttu. Fenerbahçe maçında kale arkasını 20 liradan satan yönetim Beşiktaş maçında bu fiyatı 15'e çekti. Maraton tribünü fiyatları da 35 liradan 25 liraya düşürüldü.

HEDEF İLK DERBİ GALİBİYETİ

Tarihinin en kötü sezonlarından birini geçiren Trabzonspor'da yarınki maç öncesi hedef bu sezonki ilk derbi galibiyetini alarak taraftarlarının biraz olsun gönlünü alabilmek. Trabzonspor, bu sezon ilk yarıda Fenerbahçe ve Galatasaray'la 0-0, Beşiktaş ile 1-1 berabere kalmış, ikinci yarıda ise sahasında Fenerbahçe'ye 3-0 mağlup olmuştu. Trabzonspor bu sezon derbilerde 3 beraberlik ve 1 mağlubiyet alarak galibiyete hasret kaldı.

DESTEK YEMEĞİ

Trabzon Belediye Başkanlığı, düzenlediği yemekte kulüp yönetimi ve Tolunay Kafkas'la bir araya geldi. Birlik ve beraberlik mesajlarının verildiği yemeğe Vali Dr.Recep Kızılcık, Belediye Başkanı Dr.Orhan Fevzi Gümrükçüoğlu, Ticaret Odası Başkanı Suat Hacısalihoğlu, Futbol Federasyonu yönetim kurulu üyesi Mustafa Beyazlı, Emniyet Müdürü Ertan Yavaş, Trabzonpor Asbaşkanı Nevzat Şakar, Genel Sekreteri Hasan Yener, yöneticiler, Tolunay Kafkas, belediye başkan yardımcıları, Trabzon belediye meclisi grup başkanları ve çok sayıda davetli katıldı.

Takıma desteklerinden ötürü Vali Kızılcık ve Belediye Başkanı Gümrükçüoğlu'na teşekkür eden Asbaşkan Şakar, "Hepinizin bildiği gibi Türkiye Kupası'nda yarı finale kaldık. Türkiye Kupası'nı kazanacak güçte olduğumuza inanıyoruz. Ligde biraz sıkıntılı günler yaşıyoruz, bu bir gerçek. Ama Trabzonspor'un güçlerini birleştirerek çok daha iyi yerlere geleceğine inanıyorum. İnşallah bunun devamı gelir diye düşünüyorum. Trabzonspor birlik ve beraberlik içinde olduğu sürece aşamayacağı hiç bir sıkıntı yok" dedi.

TARAFTARA UYARI

Bu sezon bir çok kez ceza alan Trabzonspor'da Beşiktaş maçı öncesi taraftarlar uyarıldı. Kulüp internet sitesinden yayınlanan duyuruda şu ifadeler kullanıldı:

"TFF ve UEFA Talimatları gereği stadyumlarda meşale yakmak, stadyumlara yanıcı, yakıcı maddeler sokmak, sahaya konfeti, su şişesi ve benzeri maddeler atmak, koltuk kırmak, merdiven boşluklarına oturmak ve kötü tezahüratta bulunmak kesinlikle yasaktır. Ayrıca takımımızın daha önce oynadığı müsabakalarda taraftarlarımızın yaktığı meşaleler ve rakip takım veya takımlara yönelik kötü tezahüratları kulübümüzün ciddi oranda ceza ödemesine neden olmuştur. Bu cezalar her tekrarda katlanarak artmakta ve sonuç olarak daha da ağır boyutlar kazanmaktadır. Ayrıca bu cezaların kulübümüze getireceği zararların yanı sıra, sebebiyet verenler de çok ciddi yaptırımlarla karşı karşıya kalacaklardır. Tüm taraftarlarımızdan konuya gereken hassasiyeti göstermelerini ve takımımızı maç boyunca centilmence desteklemelerini bekliyoruz."

ADRİAN SAHADA

Tolunay Kafkas, bir süredir dinlendirdiği Adrian'ı Beşiktaş maçında sahaya sürecek. Kafkas'ın ayrıca büyük bir çıkış beklediği Volkan Şen'i de yarın akşam oynatabileceği bildirildi.