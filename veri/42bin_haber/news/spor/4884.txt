Fikret Orman: "Borcu 500 milyona düşürdük"
Beşiktaş Başkanı Fikret Orman kulübün borcunu 500 milyona düşürdüklerini söyledi. 
Beşiktaş Kulübü Başkanı Fikret Orman, "Göreve geldiğimizde Beşiktaş'ın borcu 585 milyon liraydı. Mali kongrede de açıklayacağız bunu. Bu borcu, 500 milyona ve hatta biraz daha altına düşürdük" dedi.

Orman, Bursa Beşiktaşlılar Derneği'nce Gönlüferah Otel'de düzenlenen yemekte, tüm Beşiktaşlıların yaptıklarını anlatıp övünmeyi sevmediğini belirterek, kendisinin de bugüne kadar yaptıklarına ilişkin çok fazla konuşmak istemediğini söyledi.

Beşiktaş Kulübü'nde başkanlığa gelmesinin ardından, "Futbolcuların bonservis ücretlerini bile ödeyemez, iki ay içinde gider" yönünde yorumlar yapıldığını vurgulayan Orman, şöyle konuştu:

"Ancak göreve geldiğimizde Beşiktaş'ın futbolculara 73 milyon lira borcu vardı ve her geçen gün artıyordu. Bugün itibarıyla futbolcuların Beşiktaş'tan alacağı yok. Bonservis borçlarını da ödedik. Bize, 'şimdi borçları ödediniz, transfer yapın' deniyor. Beşiktaş'ın borcu varken sansasyonel transfer yapıp, kulübü tekrar mı borçlandıralım? Göreve geldiğimizde Beşiktaş'ın borcu 585 milyon liraydı. Mali kongrede de açıklayacağız bunu. Bu borcu, 500 milyona ve hatta biraz daha altına düşürdük. Sezon sonunda bu borcu, 410 milyon liraya kadar indirmek istiyoruz."

Kendilerine yönelik, "Gelecekle ilgili projeleri, programları yok" şeklinde eleştirilerin de bulunduğunu dile getiren Orman, bir program dahilinde adım adım ilerlediklerini, şu ana kadar projelerin sadece yüzde 10'unu hayata geçirdiklerini söyledi.

Orman, projelerinin yüzde 25'lik bölümünde İnönü Stadı'nı yeniden inşa etmenin bulunduğunu, bunu da en kısa sürede gerçekleştireceklerini belirtti.

-Bursaspor ile Beşiktaş taraftarları arasındaki gerginlik-

Bursaspor ile Beşiktaş taraftarı arasındaki gerginliğe de değinen Orman, bu durumun son bulması için çaba sarf ettiğini bildirdi.

"Bu ülkenin kuruluşuna öncülük etmiş bir kulübüz" diyen Orman, şunları kaydetti:

"Ben Bursa'da yaşayan Beşiktaşlıların böyle zor bir süreçte bulunmalarından rahatsızım. Bu gidişat doğru değil. Hiçbir tepkiden çekinmeden bu husumetin son bulması için bir adım attım. İnşallah sonuca ulaşacak. Bursa'da yaşayanlar da bizim niyetimizi, duruşumuzu anladı. Bundan eminim."