Galatasaray Birand'ı alkışlarla andı
 
 Spor Toto Süper Lig'in 19. haftasında Galatasaray, TT Arena'da Beşiktaş'ı ağırladı.
 
 Zorlu derbide dakikalar 32'yi gösterdiğinde sarı kırmızılı taraftarlar, geçtiğimiz günlerde vefat eden Mehmet Ali Birand'ı alkışlarla andılar.
 
 Mehmet Ali Birand’ın koltuğu boş bırakıldı
 
 Geçtiğimiz günlerde vefat eden Galatasaray camiasının önde gelen  isimlerinden gazeteci-yazar Mehmet Ali Birand’ın, Türk Telekom Arena’da maçları  izlediği koltuğu boş bırakıldı.
 
 Karşılaşma öncesi stat skorbordunda, Mehmet Ali Birand’ın çeşitli  görüntülerine yer verilirken, Birand’ın koltuğu ise üzerinde ismi yazılı bir  sarı-kırmızılı forma konularak boş bir şekilde tutuldu.
 
 Pankartlı mesajlar
 
 Galatasaray taraftarları, derbi maçta Türk Telekom Arena’yı pankartlarla  donatarak çeşitli mesajlar verdiler.
 
 Vefat eden ve Galatasaraylılığı ile bilinen gazeteci-yazar Mehmet Ali  Birand ile deprem çalışmalarıyla ön plana çıkan Prof. Dr. Ahmet Mete Işıkara  için, ”Mekanınız cennet olsun Mehmet Ali Birand ve Ahmet Mete Işıkara”  pankartları açıldı.
 
 Çıkan yangınla önemli hasara uğrayan Galatasaray Üniversitesi binasıyla  ilgili, ”Kenetlenerek geçer bu yangının izi. Gururumuzsun Galatasaray  Üniversitesi” pankartı yer aldı.