Filede başarının adı: "Sarı Melekler"
Fenerbahçe Kadın Voleybol Takımı, son 5 yılda hem Türkiye'de, hem Avrupa'da, hem de dünyada yakaladığı başarılarla dikkatleri çekiyor.
Aldığı başarılı sonuçlarla 'Sarı Melekler' lakabı takılan sarı-lacivertli kadın voleybol takımı, Acıbadem'in sponsorluğuyla 2008-2009 yılında adından söz ettirmeye başladı. O sezon Türkiye Ligi'nde tarihinin ilk şampiyonluğunu elde eden 'Sarı Melekler', Avrupa Voleybol Konfederasyonu (CEV) Kupası'nda ise Dörtlü Final'e kaldı. Sarı-lacivertliler, İtalya'da düzenlenen turnuvada Almanya'nın Rote Raben Vilsbibur takımını 3-1 yenerek CEV Kupası'nda üçüncü oldu.

Sarı-lacivertli takım 2009-2010 sezonunda ise, lig şampiyonluğunun yanı sıra Türkiye Kupası'nı da müzesine götürdü. 'Sarı Melekler', asıl başarıyı ise ilk kez yer aldığı CEV Şampiyonlar Ligi'nde gösterdiği performansla yakaladı. Fransa'nın Cannes şehrinde düzenlenen Dörtlü Final'e namağlup gelen o zamanki adıyla Fenerbahçe Acıbadem, yarı finalde ev sahibi Cannes takımını 3-2 yenerek finale kaldı. Şampiyonluk için sahaya çıktığı final mücadelesinde sarı-lacivertliler, İtalya'nın Volley Bergamo takımına çekişmeli geçen bir maç sonunda 3-2 kaybederek Avrupa ikinciliğiyle yetindi.

-Dünya şampiyonluğu geldi-

Sarı-lacivertli takım bir sonraki sezon olan 2010-2011'de yine başarılarına devam etti.

Katar'ın başkenti Doha'da 2010 yılında düzenlenen Dünya Kulüplerarası Voleybol Şampiyonası'nda finalde Brezilya'nın Sollys Osasco takımını 3-0 yenen 'Sarı Melekler', Dünya şampiyonu unvanını da kazandı.

Aynı sezon ligde üst üste 3. kez şampiyon olan sarı-lacivertliler, İstanbul'da düzenlenen CEV Şampiyonlar Ligi Dörtlü Final'ine ev sahipliği yaptı. Burhan Felek Voleybol Salonu'nda yarı finalde bir başka Türk temsilcisi Vakıfbank Güneş Sigorta Türk Telekom'a yenilen Fenerbahçe Acıbadem, İtalya'nın Scavolini Pesaro takımını mağlup ederek Avrupa üçüncüsü oldu.

-Sonunda mutlu sona ulaşıldı-

İki sezon üst üste CEV Şampiyonlar Ligi'nde son dört takım arasına adını yazdırmasına rağmen kupayı kazanamayan sarı-lacivertliler, 2011-2012 sezonunda mutlu sona ulaştı.

Yeni sponsoruyla Fenerbahçe Universal ismiyle mücadele eden sarı-lacivertli kadın voleybol takımı, Azerbaycan'ın başkenti Bakü'de düzenlenen Dörtlü Final'de önce Rusya'nın Dinamo Kazan, sonra da Fransa'nın Cannes takımını yenerek Avrupa şampiyonluğunu elde etti.

Kazandığı Avrupa şampiyonluğunun ardından Fenerbahçe Universal, Türkiye Ligi'nde ise şampiyonluk unvanını Eczacıbaşı VitrA'ya kaptırdı.

-CEV Kupası'nda finalde-

Son Avrupa şampiyonu olmasına rağmen ligde şampiyon olamadığı için bu sezon CEV Şampiyonlar Ligi'nde mücadele edemeyen Fenerbahçe, bu sefer de yer aldığı CEV Kupası'nda adını finale yazdırdı.

Fenerbahçe bu sezon katıldığı FIVB 2012 Dünya Kulüpler Şampiyonası'nda ise Porto Riko'nun Lancheras de Catano takımını yenerek Dünya üçüncüsü oldu.

Sarı-lacivertli takım ayrıca, 2008 yılından bu yana yer aldığı Avrupa kupalarında her sezon Dörtlü Final oynama başarısı gösterdi.

-Dinçay: 'Başarıları Fenerbahçe kazandırdı'-

Fenerbahçe Kulübü Voleybol Şubesinden Sorumlu Yönetim Kurulu Üyesi Hakan Dinçay, 2006 yılından bu yana yapılan yatırımların meyvesinin sürekli alındığını söyledi.

Hakan Dinçay, AA muhabirine yaptığı açıklamada, Fenerbahçe'nin sadece bir futbol kulübü olmadığının altını çizerek, 'Sayın Başkanımız Aziz Yıldırım'ın da söylediği şu; biz spor kulübüyüz, sadece futbol kulübü değiliz. Tabi burada voleybol şubemizin başarılı olmasında sponsorlarımızın da büyük katkısı var. Bugüne kadar kadın voleybolunda Avrupa ve dünyadaki başarıları Fenerbahçe kazandırdı. Diğer takımlara biz örnek olduk. Bu açıkça görülmektedir. En büyük hedefimiz Fenerbahçe'ye ve Türk sporuna hizmet etmektir' ifadelerini kullandı.