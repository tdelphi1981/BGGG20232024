Lualua'yı satmam
Nene'nin 3.5 milyon euro istemesi üzerine Fener'i yıkan golcüye yönelen Beşiktaş yine olumsuz cevap aldı. Bakkal, 'Lua Lua'yı kesinlikle kimseye satmayacağız' dedi
 H.HAKAN EYÜPOĞLU
 Beşiktaş, ara transfer döneminde hücum hattına transfer yapmak için çalışıyor. Sezon başından beri Aybaba'nın takımda çok görmek istediği Nene transferi çıkmaza girdi. PSG kulübünden kesin ayrılacağını açıklayan Brezilyalı yıldız, Siyah-Beyazlılar ile yaptığı görüşmelerde yıllık 3,5 milyon euro istedi. Yönetim, bu talep üzerine oyuncuya yıllık 2,5 milyon euro teklif etti. 
 NENE, bu teklifi kesinlikle kabul edemeyeceğini söyledi. Bunun üzerine Beşiktaş yönetimi, 'Ya bizim şartımızı kabul edersin ya da bu transfer gerçekleşmez' diyerek Brezilyalı'ya rest çekti. Nene'den istediği sonucu alamayan Beşiktaş rotasını Karabük'ün yıldızı Lomana Lua Lua'ya çevirdi. 
 AFRİKA KUPASINA GİDECEK
 KARABÜK ile görüşmelere hemen başlayan yönetim, bu transferden de istediği sonucu alamayacak gibi. Ligde F.Bahçe ve G.Saray maçlarında yıldızlaşan Kongolu yıldız hakkında teknik direktörü Mesut Bakkal, AKŞAM'A çarpıcı açıklamalar yaptı. Lua Lua'yı kesinlikle satmayacaklarını belirten teknik direktör Mesut Bakkal şunları söyledi:
 'BANA ulaşan böyle bir teklif gelmedi. Kulübe geldiyse bilemem. Takımımın iki oyuncusu Lua Lua ile Mabiala, Afrika Kupasına gideceği için onlardan uzun süre yararlanamayacağım. Ben de onlar dönene kadar takıma takviye yapacağım. Lua Lua ile ilgili transfer tekliflerini bilmiyorum. Gelse bile teklifleri kabul etmem. Lua Lua bizim takımımız için çok önemli bir futbolcu. Lua Lua'yla sonuna kadar gideceğiz.'
 Kartal Ahmet İlhan'i istiyor
 BEŞİKTAŞ, sezon başında alamadığı Ahmet İlhan Özek'i yeniden takibe aldı. Karabük'te iyi bir performans gösteren 24 yaşındaki oyuncu için yönetim girişimlere başladı. Kanatlarda görev yapan İlhan'ı teknik direktör Samet Aybaba'da istiyor. Transfer görüşmesiyle ilgili konuşan İlhan, 'Sezon başında da Beşiktaş beni istemişti ama olmamıştı. Her şey nasip kısmet. Beşiktaş yine beni istiyor' diyerek teklifi doğruladı.
 Denizli 2 gencin peşinde
 PTT 1. Lig takımı Çaykur Rizespor'un başına geçen Mustafa Denizli, Beşiktaş'ın iki genç oyuncusu Hasan Türk ile Atınç Nukan'ı kiralık olarak kadrosuna katmak istiyor. Tecrübeli hoca, 2 oyuncuyu da takımda görmek istediğini kulüp yönetimine bildirdi. Beşiktaş yönetimi, tecrübeli teknik direktör Mustafa Denizli'nin Hasan Türk ile Atınç Nukan'ın tecrübesini artıracağı için kiralık vermeye sıcak bakıyor.
 LUALUA
 Tam adı:  LuaLua Tresor Lomana
 D.tarihi:  28 Aralık 1980 (31)
 D.yeri: Kinşasa/D.Kongo
 Mevkii:  Santrfor
 Kariyer:
 1998-00  Colchester
 2000-04  Newcastle
 2004-07  Portsmouth
 2007-08  Olympiakos
 2008-09  Al-Arabi
 2009-10  Olympiakos
 2010-11  Omonia
 2010-11  Blackpool
 2012-  Karabük