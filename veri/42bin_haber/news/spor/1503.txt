Samsunspor 3 puan hasretini bitirmek istiyor
PTT 1. Lig ekiplerinden Samsunspor'da, Kulüp Başkanı Emin Kar, galibiyet hasretine son vermek istediklerini söyledi.Kar yaptığı açıklamada, hafta sonu deplasmanda oynayacakları Ankaragücü maçına futbolcuları motive etmek açısından 2 gün önce Ankara'ya gideceklerini belirtti.

Teknik direktör Besim Durmuş ile Samsunspor'un yeni bir sayfa açacağını belirten Kar, Takımımız ligde bütün maçlarına galibiyet için çıkıyor. Ama bir şanssızlık var, Göztepe maçından sonra kazanamıyoruz. Sahada koşan, mücadele eden ve 90 dakika sonuna kadar oyundan kopmayan bir ekibimiz var. Bu şanssızlığımızı yeni teknik direktörümüzle beraber kırarak, galibiyet hasretine son vermek istiyoruz diye konuştu.

Ankaragücü'nün genç bir ekipten kurulu olduğunu ifade eden Kar, Ligde zayıf takım yok. Her takım, her takımı kolaylıkla yenebiliyor. Bunun için biz de rakibimizi küçümsemiyoruz. Ancak 90 dakika sonunda sahadan galibiyetle ayrılan taraf biz olmak istiyoruz dedi.

Öte yandan, Samsunspor, teknik direktör Besim Durmuş yönetiminde Ankaragücü maçı hazırlıklarını Nuri Asan Tesisleri'nde sürdürdü.

Antrenmanda hırslı oldukları gözlenen futbolcular düz koşu ve kafa topu idmanının ardından taktik çalışma gerçekleştirdi. Yaklaşık 1,5 saat süren idmana sakatlıkları sona eren Musa Sinan Yılmazer ve Nsumbu da katıldı. Sakatlıkları süren Şenol Demirci ve Burak Çalık ise fizyoterapist eşliğinde çalışmayı tamamladı.