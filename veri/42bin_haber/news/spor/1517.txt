"Gereken tüm önlemleri alacağız"
Gençlerbirliği Teknik Direktörü Fuat Çapa, Fenerbahçe'ye gereken önlemleri alacağız ama onların da bize karşı alması gereken önlemler var dedi.Fuat Çapa, hafta sonu deplasmanda oynayacakları Fenerbahçe maçı öncesinde sorularını yanıtladı. Fenerbahçe'nin çok kaliteli futbolcularının bulunduğunu belirten Çapa, futbolun bireysel oyunla değil, takım oyunuyla kazanıldığını gösteren bir Gençlerbirliği olduğunu söyledi.

Takımda Serkan, Petroviç ve Kulusiç gibi 3 önemli eksiklerinin bulunduğunu anlatan Çapa, şöyle konuştu: Kulusiç, 3 hafta oynamadıktan sonra böyle bir maçta oynayabilir mi, bunu antrenmanlardaki performansına bakarak göreceğiz. Kulusiç oynamasa bile onun yerine görev alanlar da çok iyi oynayacaktır. Örneğin Mehmet Sedef, geçen sezon 28-29 kez ilk 11'de maça çıktı. Bu sezon da iki kez ilk 11'de sahaya çıktı ve bunları da gayet iyi oynadı. Curri'nin sakatlanmadan önce etkili bir grafiği vardı. Umarım tekrar çizgisini yakalar ve hem kendisi hem de Gençlerbirliği için kazanç olur. Biz de bu rekabeti artırarak kaliteyi de aynı oranda artırmak istiyoruz. Fenerbahçe'ye gereken önlemleri alacağız ama onların da bize karşı alması gereken önlemler var.

Bu sezon lig karşılaşmalarında hiçbir takımın kendilerine karşı ezici bir oyun sergileyemediğini ifade eden Çapa, şöyle devam etti: Her takımın kendine göre artıları ve eksileri vardır. Bu maçta biz artılarımızı iyi şekilde değerlendirirsek, Fenerbahçe için tehlikeli bir rakip olacağımıza eminim. Eğer taktik anlayışımızı 90 dakikaya yayabilirsek bizim de Fenerbahçe kadar şansımız var. Fenerbahçe son 3 haftada aynı 11 ile oynuyor. Bu artık takım olduklarını gösteriyor. Mesela ben Fenerbahçe'nin Medical Park Antalyaspor ile yaptığı maçı izledim. O maçta Jobo, Mehmet Topal, Meireles, Kuyt yoktu. Bu isimlerin olmadığı bir kadroyu, sonra da bu isimlerin yer aldığı kadroyu düşünün. Bu isimler olduğu zaman Fenerbahçe doğal olarak daha iyi performans sergiliyor. Maçın sonucunu ufak detaylar belirleyecektir. Umarım bu detaylar bizimle olur.

-Hakem hataları-

Fuat Çapa, son haftalardaki hakem hatalarına da değinerek, baskı olan yerde sağlıklı düşüncenin olamayacağını söyledi.

İç sahada oynadıkları son iki maça bakıldığı zaman hakem hataları nedeniyle canlarının diğer takımlardan daha fazla yandığını vurgulayan Çapa, Bazı hatalar, bazı maçlarda daha öne çıkıyor. Bizim gibi takımların maçlarında yapılanlar ikinci planda kalıyor. Geçtiğimiz hafta sadece Eskişehirspor-Fenerbahçe maçı üzerinde duruldu, diğer karşılaşmalar konuşulmadı. Bizim maçımızı yönetecek hakem de bu maçta yaşananları biliyor. Ben yine de maçı kim yönetirse yönetsin karşılaşmayı çok adaletli şekilde yöneteceğine inanıyorum diye konuştu.

Transfer dedikoduları

Gençlerbirliği futbolcularının ortaya koyduğu iyi performanslar sonrasında transfer dedikodularının da arttığına dikkati çeken Çapa, henüz maçlar oynanırken bunların konuşulmasını etik bulmadığını belirtti.

Basında yer alan haberlere bakıldığı zaman, futbolcularını transfer etmek isteyen takımlar ile ilk yarının son 5 haftasında oynayacakları takımların aynı olduğunu belirten Çapa, konuşmasını şöyle tamamladı: Eğer böyle bir şey varsa etik değil. Transfer dönemi başlamadan rakip takımın futbolcularıyla görüşmeler yapmayı doğru bulmuyorum. Bir yandan da gelen transferler oyuncularımızın bir yerlere geldiğini gösteriyor. Bu da bizi mutlu ediyor çünkü onlara bir şey katmış, daha iyi yönlendirmişsiniz anlamına geliyor. Bundan dolayı mutlu oluruz ama beni daha mutlu edecek olay, bu oyuncularla daha uzun süre birlikte olup başarılar yakalamak. (A) Milli Futbol Takımı'na 2 sezonda 2 oyuncu vermişiz. Transferde istenen çok oyuncumuz var. Bunlar da bizim kaliteli bir kadromuz olduğunu ortaya koyuyor. Bu yüzden devre arasında yapabileceğimiz 1-2 transferle Gençlerbirliği camiasının hedeflerini yakalayabiliriz, bunların hesabını yapmalıyız.