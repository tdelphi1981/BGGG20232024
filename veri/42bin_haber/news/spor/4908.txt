Djebbour Beşiktaş'a koşuyor
 
 Beşiktaş’ta golcü transferi konusunda sıcak gelişmeler yaşanıyor... Nene’nin, Katar’ı tercih etmesinin ardından farklı alternatiflere yönelen Siyah-Beyazlılar, Olympiakos formasıyla bu sezon patlama yapan Rafik Djebbour’u gündemine almıştı. Menacerler aracılığıyla önerilen Rafik Djebbour’un durumunu araştıran futbol komitesi ve başkan Fikret Orman bu transferi tamamlama noktasına geldi. Djebbour’un sezon sonunda sözleşmesinin biteceğini göz önünde bulunduran Olympiakos, Cezayirli oyuncunun bonservisi için 700 bin Euro’ya ‘Evet’ dedi. Kariyerinde yeni bir sayfa açmak isteyen Rafik Djebbour da senelik 800 bin Euro’ya ikna oldu. Bu transferin tamamlanması için sadece Samet Aybaba’nın vereceği onay kaldı. Başkan Fikret Orman’la yaptığı görüşmede, “Aklımda soru işaretleri var. Djebbour’u transfer ettiğimizde üzerimizde şampiyonluk baskısını hissedeceğiz. Bu futbolcuyu zaman zaman yedek bırakırsak, eleştiriler yükselecek. Bu konuda kararsızım” dediği öğrenildi.
 
 TOPLANTI BUGÜN
 
 Başkan Orman’ın da, “Baskıyı hissetmemiz doğal, şampiyonluk istiyoruz. Djebbour istediğimiz kriterlere uyuyor. Bir an önce bu konuda son kararımızı verelim” yanıtını verdi. Beşiktaş Başkanı Fikret Orman ile teknik direktör Samet Aybaba’nın bugün yapacakları toplantıyla transferi karara bağlayacaklar.            
 
 Orhan Yıldırım/Fanatik