Nene: Ailemi düşünmek zorundayım
Nene, Al Gharafa tercihinin arkasında maddi sebepler yattığını kabul etti.
Beşiktaş'ın uzun süreli çalışmasına rağmen kadrosuna katamadığı Nene, Katar temsilcisi Al Gharafa ile anlaştığını açıkladı.

Siyah-beyazlı ekip sezon başından bu yana Brezilyalı oyuncuyu kadrosuna katmak için büyük bir çaba sarf etmiş ancak transfer yüksek maliyeti nedeniyle gerçekleşmemişti.

Ülkesinde kariyerine devam etmeyi çok istediğini itiraf eden Nene, TF1'e yaptığı açıklamada, "Benim için kolay bir karar olmadım. Al Gharafa ile anlaştım. Ben ilk baştan bu yana hayalimin Brezilya'ya dönmek olduğunu söylemiştim. Santos ile anlaşmak üzereydim. Ama istediğimi gibi olmadı" dedi.

Katar'a gidişinin maddi nedenlerden dolayı olduğunu ima eden Brezilyalı oyuncu, "32 yaşıma gireceğim. Böyle fırsatlar insanın hayatında bir kez karşısına çıkar. Geleceğini düşünmek zorunda olduğum bir ailem var" diye konuştu.

Nene'nin gün içinde yeni takımıyla resmi sözleşme imzalayacağı iddia ediliyor.