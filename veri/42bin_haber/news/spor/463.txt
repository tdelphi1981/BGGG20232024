Bursaspor - Kasımpaşa maçında bir ilk
Spor Toto Süper Lig'in 10'uncu haftasında Bursaspor kendi sahasında Kasımpaşaspor'a 2-1 mağlup olduğu maçta bir ilk yaşandı.
Yeşil beyazlı ekip bu sezon ligde ilk kez Arjantinli yıldızı Pablo Batalla'nın gol attığı maçtan mağlubiyet almış oldu. 
Tarihinde ilk kez deplasmanda Trabzonspor'u mağlup eden Bursaspor, kendi sahasında lig tarihinde hiç yenilmediği Kasımpaşaspor'a mağlup oldu. Bursaspor'un tek golü ise yetenekli 10 numara Pablo Batalla'dan geldi. Ligde 4 gole imzasını atan Batalla'nın bu sezon ilk kez meşin yuvarlağı ağlara gönderdiği bir maçı yeşil beyazlı ekip mağlubiyetle sonuçlandırdı. 4'üncü haftada Karabükspor galibiyetinde önemli rol oynayan ve 2 gol atan Batalla, 9'uncu haftada deplasmanda oynanan Trabzonspor karşılaşmasında da tarihe geçen golü kaydetmişti. 
2011-12'DE 2 MAÇ 
Pablo Batalla 2011-12 sezonunda oynanan 13 lig ve kupa maçında gol atma başarısı göstermişti. Yeşil beyazlı ekip yetenekli futbolcunun gol attığı 13 maçtan sadece ligdeki Beşiktaş ve Sivasspor mücadelelerinde mağlubiyet aldı. Batalla geçtiğimiz sezon 15 gole imzasını atmıştı. 
PİNTO GOLE HASRET

Bursaspor'un golcü futbolcusu Sebastian Pinto'nun 5 haftadır gol suskunluğu, Kasımpaşa maçında da sürdü. 
Spor Toto Süper Lig'in ilk haftasında oynanan Kayserispor maçında gol atarak sezona başlayan Şilili futbolcu, 26 gün sonra Karabükspor maçında 1 gol, bu karşılaşmanın 8 gün sonrası da Elazığspor maçında yine 1 gol kaydederek skora katkı sağladı. 
Bundan sonra 43 gündür golü bulamayan Pinto, geçtiğimiz sezon ise oynadığı 16 lig maçında 9 gol kaydederek üstün bir performans sergilemişti. Pinto'nun gözle görülür performans düşüklüğü yaşadığı Bursaspor taraftarlarının da dikkatini çekti.