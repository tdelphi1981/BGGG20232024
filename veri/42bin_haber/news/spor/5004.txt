Trabzonspor eksik çalıştı
Trabzonspor, Spor Toto Süper Lig'de hafta sonu sahasında Kardemir Karabükspor ile yapacağı maçın hazırlıklarına bir günlük iznin ardından başladı.
Antalya'da 29 Aralık'ta başlayan kamp çalışmalarının ardından Ziraat Türkiye Kupası'nda Medical Park Antalyaspor ve Mersin İdmanyurdu karşılaşmalarını oynayıp kente dönen bordo-mavililer, 20 günlük bir sürenin ardından kendi tesislerindeki ilk çalışmasını yaptı.

Teknik Direktör Şenol Güneş yönetiminde gerçekleştirilen antrenmana Fildişi Sahili Milli Takım kampında bulunan Zokora ve Bamba'nın yanı sıra kalp rahatsızlığı nedeniyle dinlenen Giray ve sakat olan Tolga Zengin katılmadı.

Mersin İdmanyurdu maçında adalesinden sakatlık geçiren ve dün İstanbul'da MR çektiren Tolga'nın Trabzon'a döndüğü ve oyuncunun durumunun değerlendirileceği belirtildi.

Bordo-mavili futbolcular, ilk 20 dakikası basın mensuplarına açık tutulan antrenmanda ısınma hareketlerinin ardından kondisyona yönelik bir çalışma yaptı.

-Şakar: 'Galibiyetle başlamak istiyoruz'-
Trabzonspor Kulübü Asbaşkanı Nevzat Şakar yaptığı açıklamada, ligin ikinci yarısına galibiyetle başlamak istediklerini söyledi.

Şakar, Ziraat Türkiye Kupası'nda Medical Park Antalyaspor ve Mersin İdmanyurdu deplasmanlarından galibiyetle dönerek gruptan çıkma yolunda büyük avantaj sağladıklarını, bunun da kendilerine ikinci yarı öncesi moral olduğunu belirterek, 'Kupadaki çıkışımızı ligde de göstermek ve ikinci yarıya galibiyetle başlamak istiyoruz' dedi.

-Jaja'dan para gelebilir-
Trabzonspor'un, Metalist Kharkiv ile anlaşma sağlayan Brezilyalı eski futbolcu Avelino Jackson De Coelho'nun (Jaja) transferinden ödeme alabileceği bildirildi.

2010-2011 sezonunda Trabzonspor forması giyen ve sezon sonunda Birleşik Arap Emirlikleri'nin Al Ahli takımına verilen Brezilyalı oyuncunun satışından bordo-mavili kulübün yüzde 25'lik pay alma hakkının bulunduğu öğrenildi.

Al Ahli'den, Trabzonspor'a geldiği eski kulübü Metalist Kharkiv'e dönen Jaja'nın transferinin kiralık olmaması halinde transferinden yüzde 25 pay alınabileceği belirtildi. Bordo-mavili kulübün de bu transferin detaylarının resmi şekilde açıklanmasını beklediği öğrenildi.

-Maç seyircisiz oynanacak-
Trabzonspor'un cezası nedeniyle Pazar günkü karşılaşma seyircisiz oynanacak. Maçı izleyecek kadın ve kız çocuklar ile 12 yaş altı erkek çocuklar için bilet dağıtımına Hüseyin Avni Aker Stadı yanında bulunan biletix gişesinden başlandığı bildirildi.

Ayrıca bu yıl önceki sezondan farklı olarak pembe renkli kadın ve çocuk kombine kartlarının da geçerli sayılacağı, bu kartlara sahip kadın ve çocuk taraftarların müsabakayı izleyebilecekleri, diğer kombine kartların geçerli sayılmayacağı da açıklandı.