Çaykur Rizespor'un gözü Afrika Kupası'nda
PTT 1'inci Lig ekibi Çaykur Rizespor, Afrika kupası maçlarına katılan kulüpler arasında etkili bir forvet oyuncusu arayışına girdi.
Çaykur Rizespor Başkan Vekili Halil Mete, devre arasında yeniden yapılanmaya gittiklerini belirterek, teknik direktör Mustafa Denizli'nin göreve gelmesiyle süper lig için umutlarının arttığını söyledi. Devre arası transferde Cernat, Smakov ve Oğuzhan'ı renklerine bağladıklarını ifade eden Mete, şöyle konuştu:

"Çaykur Rizespor için çeşitli futbolcuların isimleri gündeme getiriliyor. Bazı isimler hayal ürünü olmaktan öteye geçmiyor. Galatasaray, Fenerbahçe ve diğer süper lig kulüplerinden bazı isimlerle temas halinde olduğumuza yer veriliyor. Bunlar doğru değil. Şu anda forvet oyuncusu arayışımız var. Afrika ülkelerindeki kulüplerde bu arayışımız sürüyor. Afrika kupası maçlarını takip ediyoruz. Buradan belirleyeceğimiz bir forvet oyuncusu alabiliriz."

TAKIM GAZİANTEP'E GİTTİ
Bu arada Teknik Direktör Mustafa Denizli yönetiminde Mehmet Cengiz Tesisleri'nde ikinci yarı hazırlıklarını tamamlayan yeşil mavililer, PTT 1'inc ligin ikinci yarısının ilk maçında karşılaşacağı Gaziantep Büyükşehir Belediyespor maçı için bu kente gitti. Dün akşam Trabzon'dan hava yolu ile Adana'ya, oradan da kara yolu ile Gaziantep'e geçen yeşil mavili kafile hazırlıklarını Gaziantepspor tesislerinde sürdürecek.

Öte yandan 19 kişilik kadroda yeni transferler Florin Cernat, Samat Smakov ve Oğuzhan Berber'de yer aldı.