Alonso'dan takım arkadaşı Massa'ya destek
Fernando Alonso, takım arkadaşı Felipe Massa'nın şampiyonluk mücadelesinde ihtiyaç duyması halinde, kendisine destek vereceğini ifade etti.
Alonso, İtalyan ekibiyle geçirdiği üç sezonda Massa'yı gölgede bırakmasına rağmen, Brezilyalı pilot sezonun ikinci yarısındaki bazı yarışlarda takım arkadaşından daha hızlı olmuştu.

Massa, Perşembe günü yaptığı bir açıklamada, eski formuna kavuşmasının, 2013'de şampiyon olma konusunda kendini iyimserliğe sevkettiğini dile getirmişti.

Alonso, insanların, Formula 1'deki en iyi pilotlardan biri olduğunu kanıtlayan Massa'nın gücünü doğru değerlendiremediğini belirtti.

İhtiyaç duyulması halinde Massa'nın şampiyonluk mücadelesini destekleyip desteklemeyeceği sorulan Alonso, "Elbette, ona yardım etmem ilk değil, bu son da olmayacak" cevabını verdi.

"Biz birbirimize sürekli yardım ediyoruz, bu Ferrari'nin yararına" diyen İspanyol pilot, "Felipe, dünyadaki en iyi pilotlardan biri. Bunu üç yıldır tekrar ediyorum. Basın toplantılarında bunu söylediğimde bazı insanlar şaşırmış görünüyorlar" ifadelerini kullandı.

Son üç sezon içerisinde Massa ile arasındaki puan farkının, takım arkadaşının gerçek hızını yansıtmadığını söyleyen Alonso, "2012 sezonu sonunda insanlar, onun dünyanın en iyilerinden biri olduğunu yeniden anladı" dedi.