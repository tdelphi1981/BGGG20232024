Ertekin: "Tek hedefimiz şampiyonluk"
Balıkesirspor, ligin ikinci yarısının hazırlıklarını Antalya'nın Kemer İlçesi'nde sürdürüyor.Balıkesirspor Teknik Direktörü İsmail Ertekin, ikinci yarı hazırlıklarına 2 Ocak'ta Balıkesir'de başladıklarını söyledi. Balıkesir'de 4 günlük çalışma programının ardından 6 Ocak'ta Antalya Kemer'e geldiklerini belirten Ertekin, Ayın 18'ine kadar da burada olacağız. Şu ana kadar her şey çok güzel geçiyor. İnşallah ligin ikinci yarısına hazır olarak gireceğiz dedi.

Ertekin, ligin ilk yarısını lider olarak tamamladıklarını hatırlatarak, bunun sorumluluğunu da çok iyi bildiklerini ifade etti. Balıkesirspor'un bir şehir takımı olduğunu ve kenti şampiyonluğa hazır gördüğünü vurgulayan Ertekin, şunları söyledi:

Tek hedefimiz şampiyonluk. Çalışmalarımızı da o doğrultuda gerçekleştiriyoruz. Ligin ikinci yarısında 16 final maçına çıkacağız. Bunların sonucunda da şampiyonluk ipini göğüslemek istiyoruz. Her hafta 8-10 bin taraftara oynuyoruz. Taraftarımızın desteğini hissediyoruz. Balıkesir'e PTT 1. Lig bile yeterli gelmez. Bu kentin Spor Toto Süper Lig'de olması gerekli.

Ertekin, ara transfer döneminde Sanica Boru Elazığspor'un deneyimli kalecisi Ahmet Şahin ile Çaykur Rizespor'dan forvet oyuncu İlyas Çakmak'ı kadrolarına dahil ettiklerini anlatarak, bir aksilik olmaması halinde başka transfer düşünmediklerini bildirdi. Balıkesirspor ikinci yarı hazırlıkları çerçevesinde yarın otelin sahasında Siirtspor ile hazırlık maçı yapacak.