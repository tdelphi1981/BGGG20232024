Ergün Penbe'den iddialı başlangıç
Spor Toto 2. Lig Kırmızı Grup'ta mücadele eden Giresunspor'da, eski Galatasaraylı futbolcu Ergün Penbe teknik direktörlüğe getirildi.Giresunspor Kulübü Başkanı Mustafa Bozbağ, takımının yeni teknik direktörü Penbe ile kulüp binasında düzenlediği basın toplantısında, yaklaşık 9 gündür süren hoca arayışlarını sonlandırdıklarını söyledi.

Yönetim kurulu kararıyla Ergün Penbe'yi 1,5 yıllığına takımın başına getirdiklerini bildiren Bozbağ, Hocamız Giresunspor'un şartlarını kabul ederek, bizi zorlamadan geldi. Beraber güzel çalışmalara imza atarak Giresunspor'un geleceğini hazırlayacağız. Tüm beklentim Giresunspor taraftarı ve halkının bizleri yalnız bırakmaması. Giresunspor artık kötü şeylerle anılmayacak. Ciddi yapılanma ve başarılar kazanmak için adımlar attık dedi.

-Sezon sonunda gülen taraf biz olacağız-

Giresunspor Teknik Direktörü Ergün Penbe de 2B'de ilk defa çalışacağını söyledi.

Kulüp başkanı Bozbağ'ın Giresunspor ile ilgili düşüncelerini ve yapabileceklerini öğrendikten sonra takımın başına gelmeyi kabul ettiğini belirten Penbe, Hedefleri olan bir insanım. Bir takımı bir yerden alıp zirveye taşımak hedefindeyim, Giresunspor'un bu doğrultuda doğru bir takım olduğu inancındayım. Hep beraber hedefe yürüyeceğiz. Her şey futbolcu kardeşlerimizde bitiyor diye konuştu.

Penbe, Giresunspor için ellerinden gelen gayreti ortaya koyacaklarını vurgulayarak, Giresun halkı futbolu çok seven bir halk. Bu beklentileri karşılamaya çalışacağız. Şartları hep zorlayacağız. İstiyoruz ki onlar her zaman yanımızda olsun. 12'nci adam desteğini bizden esirgemesinler. Umut ediyorum ki sezon sonunda gülen taraf biz olacağız ifadelerini kullandı.

Giresunspor'un geçen hafta deplasmanda Bandırmaspor'u yendiğini hatırlatan Penbe, futbolcuların aynı azimle oynadıkları takdirde Hatayspor karşısında da iyi sonuçlar alabileceklerini kaydetti.