Simeone'ye büyük övgü
Emre Belözoğlu, Atletico Madrid'i çalıştıran Diego Simeone'yi yere göğe sığdıramadı.
Milli yıldızımız İspanyol ekibinin UEFA Avrupa Ligi'nde oynayacağı Academica karşılaşması öncesinde uefa.com'a açıklamalarda bulundu. 
Konuşmasında Atletico Madrid Teknik Direktörü Diego Simeone'ye övgüler yağdıran milli futbolcumuz; "Harika bir antrenör önderliğinde çok sıkı çalışıyoruz. Simeone çok iyi bir teknik direktör ve bizlerle arkadaş gibi. Bu bir takım için çok önemli bir durum." şeklinde konuştu. 
Atletico Madrid'in geçtiğimiz sezon UEFA Avrupa Ligi'nde mutlu sona ulaştığına dikkat çeken başarılı orta saha oyuncusu; "Geçtiğimiz sezon UEFA Avrupa Ligi'ni kazanmıştık. Bu başarıyı tekrarlamak istiyoruz. Harika bir takımız ve iyi gidiyoruz. Bu form durumumuzu sürekli hale getirirsek, İspanya'da harika bir sezon geçireceğimizi düşünüyorum." ifadelerini kullandı. 
Sezon başında Fenerbahçe ile olan sözleşmesini uzatmayan ve serbest kalan Emre, Arda Turan'ın da formasını giydiği Atletico Madrid ile sözleşme imzalamıştı. Milli yıldız, geçtiğimiz hafta takımının Academica ile oynadığı karşılaşmada muhteşem bir frikik golüne imza atmıştı.