Galatasaray'a yıldız oyuncusundan kötü haber
Çapraz bağ ve kıkırdak sakatlığı nedeniyle 5 aydır formasından uzak olan Tomas Ujfalusi, bir kez daha sakatlandı.
Antalya'daki devre arası kampında rehabilitasyon antrenmanlarına başlayan tecrübeli defansın bu kez de sol diz iç menisküsünde yırtık tespit edildi. Ujfalusi yarın ülkesi Çek Cumhuriyeti'ne gidecek. Talihsiz defans oyuncusunun yaklaşık 1,5 ay daha sahalardan uzak kalması bekleniyor. 
Galatasaray'dan yapılan resmi açıklama ise şu şekilde; 
"Beş ay önce sol diz ön çapraz bağ ve kıkırdak yaralanması nedeniyle Prag'da ameliyat olan oyuncumuz Tomas Ujfalusi'nin ameliyat sonrası rehabilitasyon ve sahalara dönüş çalışmaları, ameliyatı gerçekleştiren doktor tarafından verilen program doğrultusunda yapılırken perşembe günü düz koşu sonrası aynı dizinde ağrı ve batma şikayetinin başlaması üzerine yapılan muayene ve tetkikler sonucu sol diz iç menisküs yırtığı tespit edilmiş olup kulübümüz sağlık heyeti tarafından artroskopik ameliyat olmasına karar verilmiştir. Oyuncumuz yarın ülkesine gidecek, ilk ameliyatı yapan doktor ve ekibi tarafından operasyonu planlanacaktır. 
Bu cerrahi işlem sonucu Tomas Ujfalusi'nin sahalara dönüşünün 4-6 haftayı bulacağı bildirildi." 
 