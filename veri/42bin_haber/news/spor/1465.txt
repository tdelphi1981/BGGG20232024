Fenerbahçe, Sopron'un fişini çekti
Fenerbahçe, FIBA Kadınlar Avrupa Ligi (B) Grubu'ndaki üçüncü maçında Macaristan'ın Uniqa Euroleasing Sopron takımını 77-71 yendi ve 3. maçında 2. galibiyetini elde etti. 
Maça iyi başlayan Fenerbahçe karşısında ilk çeyreğin ortalarından itibaren üstünlüğü eline geçiren Macar ekibi, pota altında ve dışarıdan isabetli oynayıp birinci periyodu 18-14 önde tamamladı.

Karşılaşmanın ikinci çeyreğine de iyi başlayan konuk ekip, iyi savunma yapamayan, hücumlarda da isabet kaydedemeyen Fenerbahçe karşısında giderek farkı açtı ve 17. dakikada Pal'in basketiyle maçta 16 sayı farklı (20-36) üstünlük yakaladı. Fenerbahçe son dakikalarda Esmeral'in sayılarıyla farkı kapatmaya çalıştıysa da Macar ekibi maçın ilk yarısını 42-29 önde tamamladı.

Maçın ikinci yarısına Fenerbahçe iyi başladı. Savunmada baskılı oynayan, hücumda da daha organize olan sarı-lacivertliler, Verameyenka, Birsel, McCoughtry ve Matovic ile bulduğu sayılarla 25. dakikada farkı 6'ya kadar (40-46) düşürdü. 

Fenerbahçe bu periyotta rakibine 20-14'lük üstünlük kurarken, mücadeleden kopmayan konuk ekip 3. periyodu da 56-49 önde geçti.

Maçın son çeyreği büyük bir çekişmeye sahne oldu. Aradaki farkı kapatıp Bibrzycka'nın 37. dakikadaki 3 sayılık basketiyle 67-65 öne geçen sarı-lacivertliler, rakibi durumu eşitlediyse de (67-67) McCoughtry'nin sayılarıyla skoru 72-67'ye taşıdı. Matovic'in basket faulden kazandırdığı 3 sayıyla rakibine 75-67'lik üstünlük kuran Fenerbahçe, zorlu mücadeleyi de 77-71 kazandı.

Gruptaki ilk maçında İstanbul'da Romanya'nın Municipal Targoviste takımını 73-48 yenen, ikinci maçında deplasmanda Rusya'nın Nadezhda Orenburg takımına 65-64 yenilen sarı-lacivertli ekip, 3. maçında 2. galibiyetini aldı. 

Bu arada, Fenerbahçe Kulübü Başkanı Aziz Yıldırım, yönetim kurulu üyesi basketbol şube sorumlusu Semih Özsoy ve yönetim kurulu üyesi Yalçın Haker ile birlikte karşılaşmayı izledi.