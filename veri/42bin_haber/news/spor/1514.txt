Cimbom karşısında 7. galibiyetini arayacak
Spor Toto Süper Lig'de, Galatasaray'a karşı 17 farklı takımın başında 30 maça çıkan Sanica Boru Elazığspor Teknik Direktörü Yılmaz Vural, bu maçlardan 21'inde sahadan yenik ayrıldı.AA muhabirinin derlediği bilgilere göre, Yılmaz Vural, Galatasaray'a karşı ilk galibiyetini 1987-1988 sezonunda Malatyaspor'u çalıştırırken aldı. Vural'ın, teknik direktörlük kariyerine başladığı Malatyaspor, Galatasaray'ı ligde 3-1 yendi.

Vural, Galatasaray'a karşı, 1989-1990 sezonunda Samsunspor ile 1-0, 1989-1990 ve 1991-1992 sezonlarında Bursaspor ile iki kez aynı skorla (2-1), 2000-2001 sezonunda Denizlispor ile 2-1 ve 2003-2004 sezonunda Çaykur Rizespor ile 2-1 üstünlük sağladı.

Kariyerinde sarı-kırmızılı ekibe karşı 17 farklı takımın başında 30 maça çıkan Vural, bu maçlarda 21 kez sahadan yenik ayrıldı. Sadece 6 kez galibiyet sevinci yaşayan Vural'ın çalıştırdığı ekipler, 3 kez de sahadan beraberlikle ayrıldı.

1999-2000 sezonunda Bursaspor'un başında deplasmanda Galatasaray'a 6-0 kaybeden Vural, sarı-kırmızılı ekibe karşı en farklı yenilgisini aldı.

Bugüne kadar Galatasaray'a karşı Malatyaspor, Samsunspor, Karşıyaka, Adanaspor, Bursaspor, Gaziantepspor, Eskişehir, Sarıyer, Gençlerbirliği, Dardanelspor, Denizlispor, Diyarbakırspor, Çaykur Rizespor, Medical Park Antalyaspor, Manisaspor, Kasımpaşa ve Torku Konyaspor'un başında maçlara çıkan Yılmaz Vural, Mustafa Denizli, Siegfried Held, Karl-Heinz Feldkamp, Reiner Hollmann, Graeme Souness, Fatih Terim, Mircea Lucescu, Eric Gerets, Frank Rijkaard, Gheorghe Hagi ve Bülent Ünder olmak üzere 11 farklı teknik adama karşı mücadele etti.

Vural, Spor Toto Süper Lig'in 13. haftasında Cumartesi günü saat 19.00'da Galatasaray'a karşı 31. randevusuna çıkacak.

Sanica Boru Elazığspor'un başında Galatasaray'a karşı ilk karşılaşmasına çıkacak Vural, sarı-kırmızılı ekibe karşı 7. galibiyetini almayı hedefliyor.