Derbide gözler kalecilerde
Spor Toto Süper Lig'de Beşiktaş ile Fenerbahçe arasında 3 Mart Pazar günü yapılacak derbide gözler her iki takımın kalecilerinde olacak.
Fenerbahçe'nin milli file bekçisi Volkan Demirel ile Beşiktaş'ın kalesini koruyacak İskoç Allan James McGregor, performanslarıyla derbinin sonucuna doğrudan etki edebilecek.

-Volkan Demirel-

Fenerbahçe'de 11. sezonunu geçiren 27 Ekim 1981 doğumlu Volkan Demirel, bu sezon ligde geride kalan 23 haftanın 20'sinde sarı-lacivertli takımın kalesini korudu, 24 gol yedi.

Volkan, sezon başında TFF Süper Kupa maçında Galatasaray karşısında omzundan geçirdiği sakatlık nedeniyle ligin ilk 3 maçında görev yapamadı.

Fenerbahçe'de, Volkan Demirel'in oynamadığı 3 maçta görev yapan genç Fehmi Mert Günok ise 1 gol yedi.

Deneyimli kaleci, eldiven giydiği 20 maçtan sadece 4'ünde kalesini gole kapatabildi.

-Beşiktaş'a karşı 18 derbide oynadı-

Süper Lig'de toplam 236 maça çıkan 1.91 metre boyundaki deneyimli kaleci Volkan Demirel, Fenerbahçe formasıyla Beşiktaş'a karşı 18 derbide kaleyi korudu.

Siyah-beyazlı takıma karşı 16 Süper Lig, 1 Türkiye Kupası, 1 de TFF Süper Kupa maçında Fenerbahçe'nin kalesine geçen Volkan, bu maçlarda toplam 19 gol yedi.

Milli kalecinin forma giydiği Beşiktaş derbilerinde Fenerbahçe 12 galibiyet, 3 yenilgi, 3 de beraberlik aldı.

-McGregor 12 maç sonra gol yemedi-

Beşiktaş'ta ilk sezonunu geçiren 31 Ocak 1982 doğumlu Allan James McGregor ise Süper Lig'de geride kalan 23 haftada 21 kez kaleyi korudu, 29 gol yedi.

Siyah-beyazlıların diğer kalecisi Cenk Gönen ise 2 maçta 4 kez meşin yuvarlağı ağlardan çıkardı.

Sezonun ilk yarısındaki Galatasaray maçında sakatlığı nedeniyle yedek kalan McGregor, Kadıköy'deki Fenerbahçe derbisinde 3, Türk Telekom Arena'daki Galatasaray derbisinde ise 2 gol yedi.

Süper Lig'de 12 maç üst üste kalesini gole kapatamayan İskoç file bekçisi, siyah-beyazlı takımın 1-0 kazandığı son Sivasspor maçında gol yemezken, performansıyla da uzun süre sonra beğeni topladı.

Mcgregor da tıpkı Volkan Demirel gibi forma giydiği maçların sadece 4'ünü gol yemeden tamamladı.