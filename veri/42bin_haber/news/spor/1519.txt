"3 puanı taraftarımızla alacağız"
Sivassporlu Uğur Kavuk, Spor Toto Süper Lig'in 13. haftasında hafta sonu oynayacakları Kayserispor maçını kazanmak istediklerini belirterek, Taraftarımızın desteğiyle 3 puan almak istiyoruz dedi.Kırmızı-beyazlılar, maçın hazırlıklarını Teknik Direktör Rıza Çalımbay yönetiminde kulüp tesislerinde yaptığı antrenmanla sürdürdü. Teknik ve taktik ağırlıklı antrenmana sakatlıkları devam eden kaleciler Korcan Çelikay ile Nihat Şahin katılmadı.
Futbolculardan Uğur Kavuk, antrenman öncesinde AA muhabirine yaptığı açıklamada, son iki haftada iyi futbol oynayarak 4 puan aldıklarını belirtti. Takımdaki gidişatın iyi olduğunu ifade eden Kavuk, hafta sonu sahalarında oynayacakları Kayserispor maçından, taraftarlarının da desteği ile 3 puan almak istediklerini söyledi. Maçın zor geçeceğini belirten Kavuk, şöyle konuştu:
Taraftarlarımızın desteğiyle iyi mücadele edip istediğimizi sahaya yansıtıp galip gelmek istiyoruz. Sonrasında 4 hafta var. Bu 4 haftalık periyotta alabildiğimiz kadar puanlar alacağız. Hedefimiz üst sıralar. Bu maçı kazanırsak 19 puan yapacağız ve sıralamada üste çıkacağız. Bu maçla birlikte 5 haftada alabileceğimiz, bizim hesaplarımıza göre 10-12 puan ligde ilk yarı itibariyle bizi iyi bir konuma getirir. İnşallah bunu başarırız.
Forvet oyuncusu Micheal Eneramo ise, Kayserispor maçını kazanmak istediklerini vurgulayarak, Ligin ilk yarısını iyi bir sonuçla bitirmek için bu 5 karşılaşma bizim için çok önemli. Kayseri maçı da bunlardan bir tanesi. Bizim için çok önemli bir maç olacak. Kazanmak için yeterli kadromuz, yeterli oyuncularımız var. İnşallah kendi evimizde 3 puan alacağız diye konuştu.
Kaleci Milan Borjan da, maçın zor olacağını belirterek, İyi bir karşılaşma olacak. Tabi ki yenmemiz gerekiyor, çünkü kendi evimizde oynuyoruz ifadelerini kullandı.

Rajnoch AA'ya kameramanlık, Borjan muhabirlik yaptı

Neşeli geçen antrenman öncesinde Jan Rajnoch antrenmanı takip eden AA ekibinden kamerayı, kaleci Borjan ise mikrofonu aldı. Borjan, takımın yardımcı antrenörü Cengiz Birgen ve kulüp doktoru Fahrettin Dağıstanlı ile röportaj yaparken, Jan Rajnoch ise bu anları AA için görüntüledi.