Fenerbahçe galibiyet serisi peşinde
Ziraat Türkiye Kupası'nda yoluna kayıpsız devam eden Fenerbahçe, A Grubu'ndaki 3. maçında deplasmanda Bursaspor ile karşılaşacak.Kupada elemeli turlarda Pendikspor'u 1-0, Göztepe'yi 4-0 yenip grup aşamasına kalan, (A) Grubu'ndaki ilk maçında Sivasspor'u, ikinci maçında da 1461 Trabzon'u 2-0'lık skorlarla geçen sarı-lacivertliler, yeşil-beyazlı ekip karşısında da kazanarak galibiyet serisini sürdürmek istiyor.

Meireles'in cezalı olduğu, Sezer Öztürk ve Caner Erkin'in sakatlığının bulunduğu Fenerbahçe'de, teknik direktör Aykut Kocaman'ın diğer kupa maçlarında olduğu gibi sahaya yedek ağırlıklı bir kadro sürmesi bekleniyor.

Hazırlıklarını bugün yapacağı antrenmanla tamamlayacak Fenerbahçe, yarın sabah Bursa'ya hareket edecek. Sarı-lacivertli ekip, Bursaspor ile sezonun ilk yarısında deplasmanda yaptığı lig maçında 1-1 berabere kalmıştı.
 
Fenerbahçe, Bursaspor maçı hazırlıklarını tamamladı 
 
Fenerbahçe Futbol Takımı, Ziraat Türkiye Kupası (A) Grubu'nda yarın deplasmanda Bursaspor ile yapacağı maçın hazırlıklarını tamamladı. Teknik direktör Aykut Kocaman yönetiminde Fenerbahçe Can Bartu Tesisleri'nde basına kapalı çalışan sarı-lacivertlilerin taktiksel bir antrenman yaptıkları bildirildi. 
Sakatlığı bulunan Caner Erkin'in tedavi olduğu, Sezer Öztürk'ün ise takımdan ayrı çalışmalar yaptığı ifade edildi. Yarın sabah tesislerde bir araya gelecek sarı-lacivertli ekip, feribotla Pendik'ten Yalova'ya geçip buradan Bursa'ya gidecek.