İngilizler, Arena'nın çimini aldı ve gitti!
İngiliz firma, Türk Telekom Arena'nın zemininden örnekler alarak araştırmalara başladı. Yapılan ilk tespitlere göre; TT Arena'daki su alma-boşaltma profilinin UEFA normlarının üstünde olduğu belirlendi.
 Türk Telekom Arena'da oynanan Cluj maçında yaşanan zemin skandalının yankıları sürüyor.
 Zemin skandalının ardından araştırma çalışmalarına başlayan ve İstanbul Teknik Üniversitesi'nden değerlendirme raporu isteyen sarı-kırmızılı yönetim, diğer bir yandan da İngiliz firmasının stadın zeminini inceletti.
 Galatasaray'ın başvurusu üzerine, İstanbul'a gelerek stadın drenaj sistemini inceleyen İngiliz firma, stat zeminin değişik bölgelerinden de örnekler alarak araştırmalara başladı.
 Galatasaray'a Kasım ayının sonlarına doğru bir rapor hazırlayarak gönderecek olan İngiliz firmanın Arena'da yaptığı ilk değerlendirmelerde su alma-boşaltma profilinin 150 cm'ye kadar çıkabildiğini tespit etmesi ve bu değerlerin 100 cm olan UEFA normlarının üstünde olmasını dile getirmesi dikkatlerden kaçmadı.
 23 Ekim'de İstanbul'a yağan yağışın kaldırabilecek su alma-boşaltma profilinin 200-250 cm arasında olması gerektiğini de belirten İngiliz firmanın yetkilileri, saha zeminin yeniden verimli bir hale gelebilmesi için de bazı çalışmaların altına imza atacak.
 Galatasaray Spor Kulübü'nde, 14 Kasım'da Türk Telekom Arena'da oynanacak olan Türkiye - Danimarka maçının başka bir stada alınmasını isteğinin TFF tarafından geri çevrilmesi endişe yaratırken; yetkililerin hazırlanan ön raporlar ile TFF'nin kapısını bir kez daha çalacağı öğrenildi.
 Öte yandan bakanlık, 2013 yılı için belirlediği bütçede Türk Telekom Arena'nın yan yol bağlantıları için de bir plan belirledi. Türk Telekom Arena'ya giden alt yol bağlantılarının büyük bir bölümünün tamamlanmasının ardından sarı-kırmızılı yönetim, önümüzdeki günlerde Ulaştırma Bakanlığı ile bir görüşme daha yapacak ve stadın bağlantı noktaları hakkında yaşanan sorunları dile getirecek.