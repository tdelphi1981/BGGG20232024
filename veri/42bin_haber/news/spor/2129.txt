Karşılığını istiyorlar
Avrupa ve dünya şampiyonalarında son 2 yıldır takım birinciliklerini kimseye kaptırmayan İşitme Engeliller Güreş Milli Takımı sporcuları, ödül yönetmeliği kapsamı dışında tutulmaları ve başarılarının karşılıksız kalması nedeniyle sıkıntı yaşıyor.İşitme Engelliler Güreş Milli Takımı, Bulgaristan'da, 26 Temmuz-4 Ağustos 2013 tarihleri arasında düzenlenecek Deafolimpik Oyunları için kamp çalışmalarına Ankara'nın Elmadağ ilçesinde başladı. Milli Takım sporcuları kampı ziyaret eden İşitme Engelliler Spor Federasyonu Başkanı Osman Arslan ve güreş branşından sorumlu koordinatör Şeref Eroğlu'dan, ödül yönetmeliğinden kaynaklanan mağduriyetlerinin giderilmesi konusunda yardım istedi.

Arslan ve Eroğlu ile bir süre sohbet eden Milli Takım sporcuları, paralimpik sporculara yönetmelik gereği tam ödül verildiği halde, deafolimpik sporcuların kapsam dışı tutulduğunu ve sadece özel ödül verilebildiğini dile getirdiler. İşitme engelli güreşçiler, son 2 yılda takım halinde Avrupa ve dünya şampiyonluklarına ulaşmalarına rağmen kendilerine özel ödül de verilmediğini, bu konuda büyük bir mağduriyet yaşadıklarını dile getirdiler.

İşitme Engelliler Spor Federasyonu'nun yeni başkanı Osman Arslan ise sporcuların taleplerinde son derece haklı olduklarını ve bu konuda gerekli girişimlerde bulunacaklarını söyledi.

Milli Takım güreşçilerinden çalışmalarını her zamanki ciddiyetleriyle ve özveriyle sürdürmelerini isteyen Osman Arslan, Sizler Türkiye'nin gururusunuz. Öyle olmaya da devam edeceksiniz. Sadece kendiniz için değil, ülkeniz, milletiniz ve bayrağınız için de mücadele edeceksiniz. Bizler de her zaman sizin arkanızda olacağız diye konuştu.

İşitme Engelliler Güreş Milli Takımı'nın kampında antrenörler Ali Rıza Keser, Nuri Zengin, Hasan Ergin, İlhan Kurtul, Şahin Hopur ve Mehmet Eroğlu (serbest stil), Ömer Suzan, Erdoğan Karaali, Bayram Özdemir, Mehmet Çam, Ahmet Kara ve Yusuf Gümüş'ün (grekoromen) yanı sına toplam 51 sporcu yer alıyor.