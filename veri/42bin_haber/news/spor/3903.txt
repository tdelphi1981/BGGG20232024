"Savunma en önemli silahımız olacak"
BBL'de Erdemir'e konuk olmaya hazırlanan Pınar Karşıyaka'da Başantrenör Ufuk Sarıca, savunmanın bu maçta da yine en önemli silahları olacağını söyledi.
Sarıca, Erdemir maçı için şu görüşlere yer verdi: "Beko Basketbol Ligi'nin ilk devresini iki zorlu maçla tamamlayacağız. Rakiplerimizin her ikisi de Play-Off için oynuyorlar ve yarın karşılaşacağımız Erdemir özellikle çıkış arayan bir takım. Ligde hiç bir dış saha maçı kolay değil, ancak biz de kazanma alışkanlığını elde etmiş durumdayız. Tempomuzu ve oyun karekterimizi rakibimize kabul ettirerek kazanmak istiyoruz.
 
Ligde ilerledikçe rakiplerimiz artık bize karşı daha iyi önlemler alabiliyorlar; bizim de silahlarımızı çeşitlendirmemiz gerekiyor. Rotasyonu yalnızca kaç kişiyle değil, hangi pozisyonlara yönelik olarak yapabildiğimiz de çok önemli. Savunma bu maçta da yine en önemli silahımız olacak. Bugüne kadar olduğu gibi yarın da rakip fark etmeksizin kazanmak tek düşüncemiz. Pınar Karşıyaka mücadeleci ruhuyla başarılar etrafında kenetlenmiş bir takım olarak yeni senede de yoluna devam edecektir."