RH Gaziantep'ten taraftarlarına çağrı
Royal Halı Gaziantep Büyükşehir Belediyesi, BBL'de Anadolu Efes ile yapacağı karşılaşmada taraftarından destek bekliyor.
Bu yıl ilk kez mücadele ettiği Beko Basketbol Ligi'nde alt sıralardan kurtulma mücadelesi veren Gaziantep temsilcisi, yarın sahasında ligin güçlü ekiplerinden Anadolu Efes'le mücadele edecek.  
Sakatlıkları süren Isaiah Swann, Charles Rhodes ve Yunus Çankaya'nın yokluğu nedeniyle sıkıntı yaşayan Royal Halı Gaziantep Büyükşehir Belediyesi'nde, ''gıda zehirlenmesi'' şüphesiyle tedavisi süren Lorenzo Gordon'un durumu maç saatinde netlik kazanacak.  
Kulüp menajeri Boray Dai, yaptığı açıklamada, ilk yarının son maçında sahalarında ligin güçlü ekiplerinden Anadolu Efes'i ağırlayacaklarını söyledi.  
Sakat oyuncuların çokluğu nedeniyle sıkıntılı bir süreç yaşadıklarını belirten Dai, buna rağmen rakipleri karşısında saha avantajını da kullanarak, en iyi sonucu almaya çalışacaklarını ifade etti.  
Swann, Rhodes ve Yunus'un sakatlıkları nedeniyle bu maçta takımdaki yerlerini alamayacağını hatırlatan Dai, yeni transferleri Gordon'un da ''gıda zehirlenmesi'' şüphesiyle kaldırıldığı hastanede tedavisinin sürdüğünü, durumunun maç öncesinde belli olacağını kaydetti.  
Yapacakları zorlu mücadelede en büyük kozlarının taraftarın desteği olacağına işaret eden Dai, yarınki mücadelede tüm sporseverleri yanlarında olmaya çağırdı.