Tavşanlı Linyitspor, Adana Demir'e bileniyor
TKİ Tavşanlı Linyitspor Teknik Direktörü Arif Peçenek, alt sıralardan kurtulup ligdeki yerlerini sağlamlaştırmak için Adana Demirspor ile yapacakları maçı kazanmaya odaklandıklarını söyledi.Kırmızı-siyahlı ekip, Adana Demirspor ile Kütahya'da oynayacakları karşılaşmanın hazırlıklarını, Tavşanlı ilçesine bağlı Tunçbilek beldesindeki kulüp tesislerinde yaptığı antrenmanla sürdürdü.

Peçenek, antrenmanın ardından AA muhabirine yaptığı açıklamada, ligde son 7 haftada 5 galibiyet ve 2 yenilgi alan Adana temsilcisiyle Kütahya'daki Dumlupınar Stadı'nda karşılaşacaklarını bildirdi.

Adana Demirspor'un zirve, TKİ Tavşanlı Linyitspor'un da tehlike bölgesinden kurtulma mücadelesi verdiğini belirten Peçenek, Son haftalarda aldığı galibiyetlerle zirveye koşan, iyi oyunculardan kurulu bir ekibe karşı oynayacağız. Alt sıralardan kurtulup ligdeki yerimizi sağlamlaştırmak için Adana Demirspor ile yapacağımız maçı kazanmaya odaklandık dedi.

Peçenek, geçen hafta sonu Gaziantep Büyükşehir Belediyespor ile yaptıkları maçta sakatlanan Mehmet Besler'in, Adana Demirspor'a karşı oynayamayacağını ifade etti.

TKİ Tavşanlı Linyitspor'un, bir ilçe takımı kimliğiyle örnek oluşturabilmesi için başarılı olması gerektiğine işaret eden Peçenek, maçlara bu bilinçle hazırlandıklarını anlattı.

Geçen hafta Gaziantep Büyükşehir Belediyespor'u yenerek elde ettikleri moralle daha iyi maçlar çıkarmayı hedeflediklerine dikkati çeken Peçenek, taraftarlardan, stada gelerek Adana Demirspor karşısına çıkacak takımını desteklemelerini istedi.

Ligde 14 hafta sonunda 14 puan elde eden TKİ Tavşanlı Linyitspor, aynı puana sahip Samsunspor ve Kartalspor'un ardından averajla 16'ncı sırada bulunuyor.