Beşiktaş'a evinde Karşıyaka darbesi
Beko Basketbol Ligi'nde Pınar Karşıyaka, deplasmanda Beşiktaş'ı 70-59 yendi.
Beşiktaş bu sonuçla geride kalan 17 haftada 6'ncı yenilgisini aldı. İzmir temsilcisi ise 14'üncü galibiyetini elde etti. 

Karşılaşmanın en skorer ismi, Beşiktaş'tan 20 sayı üreten Serhat Çetin oldu. Pınar Karşıyaka'da ise Thomas 16, Can Maxim Mutaf 15 sayı kaydetti. Can Maxim Mutaf 15 sayısının 12'sini son çeyrekte atarak takımının galibiyetinde büyük rol oynadı.
Bu arada, maç başlamadan önce, eski Türkiye Basketbol Federasyonu'nun merhum başkanı Osman Solakoğlu anısına, federasyon ve Solakoğlu ailesi tarafından bu yıl yedincisi düzenlenen Osman Solakoğlu Basketbolla Topluma Hizmet ödülü Hakkari'den Mahmut Şimşek'e törenle verildi.

Salon: Abdi İpekçi
Hakemler: Murat Biricik, Mehmet Serdar Ünal, Uğur Özen
Beşiktaş: Jerrells 9, Serhat Çetin 20, Christopher 9, Markota 1, Cemal Nalga 4, Cevher Özer, Vidmar 2, Can Akın 3, Ewing 9, Barış Hersek 2
Pınar Karşıyaka: Dixon 12, Evren Büker, Diebler 14, Thomas 16, Bora Hun Paçun, Aminu 13, Can Maxim Mutaf 15, Soner Şentürk, Ümit Sonkol
1. Periyot: 16-16
Devre: 32-28
3. Periyot: 45-49

MAÇIN AYRINTILARI

İlk 2,5 dakika iki takımın da skor üretemediği maçın ilk basketini Pınar Karşıyaka Thomas'ın ellerinden buldu. Hücumda 3 sayı çizgisinin gerisinden isabetli şutlar bulmaya başlayan Beşiktaş, 6. dakikayı 11-4 önde geçti. Çeyreğin sonunda hücumdaki etkisini artıran Pınar Karşıyaka, rakibini yakaladı ve ilk çeyrek 16-16 berabere bitti.

İlk çeyreğin sonundaki etkili oyununu ikinci periyota da yansıtan İzmir temsilcisi, skor serisini 13-0'a çıkardı ve 12. dakika içinde 21-16'lık üstünlük sağladı. Oyunda dengeyi sağlayan Beşiktaş, bulduğu 7-0'lık seriyle 15. dakikayı 23-21 önde tamamladı. Yakaladığı üstünlüğü devrenin sonuna kadar koruyan Beşiktaş, soyunma odasına 32-28 üstün gitti.

Üçüncü çeyreğe iki takım da savunmada sert ve karşılıklı basketlerle başlayınca maçın 25. dakikası Beşiktaş'ın 40-38'lik üstünlüğüyle geçildi. Çeyreğin kalanında pota altını etkili kullanarak sayılar üreten konuk ekip, final periyotuna 4 sayılık skor avantajıyla girdi: 45-49

Son çeyreğe Can Maxim Mutaf'ın skorer oyunuyla başlayan Pınar Karşıyaka, Thomas'ın sayılarıyla farkı 36. dakika içinde çift hanelere (49-60) taşıdı. Aldığı moladan sonra oyuna iyi dönen siyah-beyazlılar farkı 2,5 dakika kala 4'e (57-61) indirdi. Rakibini oyuna ortak olmasına izin vermeyen Pınar Karşıyaka maçtan 70-59 galip ayrıldı.