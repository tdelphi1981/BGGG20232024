Jose'ye 8.5'luk kapak
Real'in evinde Dortmund'a 2 puan kaybettiği maçtaki kararları eleştirilen Çakır, gözlemciden 'pekiyi' aldı. 3 kritik kararın doğruluğu ispatlandı
 Devler Ligi'nde Real Madrid'in evinde Borussia Dortmund'la 2-2 berabere kalması Teknik Direktör Mourinho'ya ağır bir darbe oldu. Ancak o da bu başarısızlığın faturasını dev maçı yöneten Türk hakem Cüneyt Çakır'a kesmeye çalıştı. Karşılaşma sonrası yaptığı basın toplantısında Mourinho, 'Üç nizami gol attık 3-2 kazanmalıydık. Bunları söylüyorum çünkü televizyondan baktım' diyerek ofsayt golünün geçerli sayılması gerektiğini öne sürdü.
 TÜRKİYE'NİN GURURU 
 ANCAK Cüneyt Çakır'ın verdiği 3 kritik kararın 3'ünün de yerli yerinde olduğunu tespit eden UEFA gözlemcisi başarılı hakemimize, 'Mükemmel yönetim' anlamına gelen 8.5 not verdi. Bu yüksek not, sadece kritik kararlarda doğru düdük çalan hakemlere veriliyor. Çakır bu yüksek notla bir kez daha hem UEFA'nın hem de Türkiye'nin gururu oldu. Çakır bu yönetimiyle Webb, Rizzoli, Pranja ve Kassai gibi Avrupa'nın ilk 5 hakeminden biri oldu. 11'inci Şampiyonlar Ligi maçını yöneten Çakır'ın uluslararası yönettiği maç sayısı da 70 oldu.
 UEFA'NIN notu kadar Cüneyt Çakır'ın verdiği kararları İspanyol medyasının da 'doğru bulması' bir başka gurur vesilesiydi. 
 JOSE CALLEJON OFSAYT
 ÖZELLİKLE R.Madrid yanlısı bir yayın politikası izleyen Marca gazetesinin, 'Hakem doğru karar verdi. Callejon'un pozisyonu ofsayt' başlığı atması dikkat çekti. Yorumda, ofsayt verilen golde Real Madrid'li oyuncunun az farkla Schmelzer'den önde bulunduğu vurgulandı. 
 DİĞER gazeteler de kritik kararla ilgili şu değerlendirmeleri yaptı:
 Mundo Deportivo: Cüneyt Çakır çok isabetli bir karar vererek Callejon'un golünü iptal etti. 
 Canal+: Türk hakem Cüneyt Çakır ve ekibinin verdiği kararlar isabetliydi. 
 As Gazetesİ: Türk hakem Cüneyt Çakır, isabetli bir karar vererek maçın 47. dakikasında Callejon'un golünü iptal etti.
 Bırak CR7! Mesut olalım
 Borussia Dortmund maçında Mesut Özil'in attığı frikik golü R.Madrid taraftarlarını mest etti. Marca gazetesi, 'Frikikleri kim kullansın?' anketi düzenledi. Mesut oyların %93.3'ünü (5721 oy) aldı. Ronaldo'ya ise sadece %6.7 (413) oy çıktı. Taraftarlar gibi gazeteciler de Mesut'un frikikleri atması konusunda yorum yaptı. 
 ÇÜNKÜ 147 frikik kullanan Ronaldo sadece 9 gol atarken, Mesut 15 frikikte 2 gol buldu. Yani Mesut Özil her 7.5 denemede 1, Ronaldo ise 16'da 1 gol atabildi.
 İSPANYOLLAR, Mesut'u kahraman ilan etti, Almanlar ise 'Dortmund'un 3 puanını Mesut çaldı' başlıkları attı. Mesut golünü facebooktan taraftarlarına hediye etti.
 Şahin gözü Ongun
 CALLEJON'un ağlara giden golünü ofsayt gerekçesiyle iptal eden Cüneyt Çakır, karşılaşma sonrası Mourinho'nun sert tepkisiyle karşılaştı. Maçın sona ermesiyle soluğu Tarık Ongun'un yanında alıp el-kol hareketleriyle bir şeyler anlatan Portekizli teknik adam, ardından Cüneyt Çakır'ın peşinden koştu. 
 Real'İn hocası, maçı canlı veren İspanyol televizyonu TVE'de kendisine yöneltilen, 'Hakeme ne söylediniz?' sorusuna, '3 nizami gol attık. 3-2 kazanmalıydık' yanıtını vererek ofsayt gerekçesiyle iptal edilen gole göndermede bulundu.
 İşte o kararlar
 1-Callejon'un attığı gol çok kritik bir ofsayt. Yardımcı hakem Tarık Ongun saliselik bir kararla, büyük bir hatayı önledi. Başarıda ekibinin de payı var.
 2- PENALTI beklentisi doğuran pozisyonların birinde top ele çarptı, kesin penaltı değil.
 3- DİĞER penaltı tartışması yaratan pozisyonda da Kaka'nın kendini yere attığı net şekilde ortaya çıktı.
  