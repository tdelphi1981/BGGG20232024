Altın madalyanın sahibi Tina
Dünya Alp Disiplini Kayak Şampiyonası'nda kadınlar süper büyük slalomda Sloven Tina Maze, 1:35.39'luk derecesiyle altın madalyanın sahibi oldu.Avusturya'nın Schladming kentinde yapılan Dünya Alp Disiplini Kayak Şampiyonası'nda kadınlarda 2010 olimpiyat ikincisi Sloven Tina Maze, 2218 metrelik parkuru 1:35.39 dakikalık derecesiyle lider tamamlayarak, süper büyük slalom disiplininde kürsünün zirvesine çıktı.

Yoğun sis yüzünden 3,5 saat gecikmeli başlayan yarışta ikinciliği, Maze'in 0.38 saniye arkasındaki İsviçreli Lara Gut alırken, üçüncülüğü de liderden 0.52 saniye daha yavaş olan ABD'li Julia Mancuso elde etti.

Vonn hastaneye kaldırıldı
2008, 2009, 2010 ve 2012'de toplamda (slalom, büyük slalom, süper büyük slalom, iniş ve kombine disiplinlerinin toplamı alınarak yapılan değerlendirmede) Dünya Kupası'nı kazanan ABD'li Lindsey Vonn ise talihsiz bir olay yaşadı.

2009'da süper büyük slalomda altın madalyaya uzanan Vonn, etabın yarısını geride bırakmış ve liderden 0.12 saniye daha yavaş yarışa devam ederken, bir atlayış sırasında yere inme esnasında sağ dizindeki dengeyi yitirdi ve düştü. Vonn, düşer düşmez sol ayağındaki kayak havaya fırladı ve bir süre sürüklendi.

Yaklaşık 15 dakika pistte tedavi gören Vonn, helikopterle hastaneye götürüldü. ABD Kayak Takımı'ından, Vonn'un sağlık durumuyla ilgili bir açıklama yapılmadı.

Bağırsaklarından geçirdiği rahatsızlıktan dolayı 2012'nin kasım ayında iki gün hastanede yatan ve iyileşmesi neredeyse 1 ay süren Vonn, geçen ay pistlere dönmüştü.

Öte yandan, bugün yapılması gereken erkekler süper büyük slalom yarışı, yoğun sisin görüş mesafesini etkilemesi nedeniyle yarına ertelendi.