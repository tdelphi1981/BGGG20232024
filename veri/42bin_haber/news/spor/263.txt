G.Saray'a git Santos
Van Persie'den forma alan Santos, Arsenal'den aforoz edildi. Taraftar Sambacı'yı Ada'dan kovdu. Acilen sol bek arayan G.Saray'a gün doğdu
 H. HAKAN EYÜPOĞLU
 F.Bahçe'den 2011'de 7 milyon Euro'ya Arsenal'e transfer olan Andre Santos ile taraftarın arası açıldı. M.United maçında Van Persie'nin formasını alan Brezilyalı oyuncu taraftarları çileden çıkardı. Santos'un eski takımına bir gol atan Hollandalı yıldızdan ilk yarı biter bitmez, forma istemesi tribünleri çılgına çevirdi. 
 SEZON başında ManU'ya geçen Van Persie'nin formalarını yakan taraftarlar bu davranışıyla Santos'u da sildi. Maç sonrasında sosyal medyada, 'Bizim takımda artık işin yok.', 'Tribüne geldiğimde ilk işim seni ıslamak olacak', 'Hemen G.Saray'a transfer ol' diyerek Santos'u gönüllerinden sildiler.
 ASLAN PUSUYA YATTI
 BU tepkilerden sonra, Santos'un Wenger'e ayrılmak istediğini söylediği Ada basını tarafından iddia edildi. Bu gelişmelere ise G.Saray cephesi oldukça sevindi. Ciddi bir sol bek sıkıntısı yaşayan G.Saray'ın Andre Santos'la yakından ilgilendiği bilinmekte. Hakan Balta'nın sakatlığı nedeniyle Riera'yı zorunlu bek oynatan Fatih Terim'in bu gelişmeler sonrası yönetimi hemen harekete geçirmesi bekleniyor.
  