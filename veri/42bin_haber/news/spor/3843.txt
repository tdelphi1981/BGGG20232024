Hamit Altıntop: İstikrarı yakalayamadık
Galatasaray'ın milli oyuncusu Hamit Altıntop, ilk yarı futbolda istikrarı yakalayamadıklarını ve bunun da kişisel performansını etkilediğini söyledi.
Galatasaray'ın sezon başında Real Madrid'den transfer ettiği Hamit Altıntop, Lig TV'ye açıklamalarda bulundu. İlk yarıda inişli çıkışlı bir grafik yaşadıklarını belirten Hamit, ikinci devrede her şeyin farklı olacağını ifade etti ve Schalke eşleşmesiyle ilgili açıklamalarda bulundu.

Alanya'daki kamp çalışmalarından bahseden Hamit Altıntop, "Çalışmalarımız yoğun gidiyor, eksiklerimiz var. Bazı arkadaşlarımız Afrika Kupası'na gidecek, kampa yeni katılanlar olacak. Burada en iyisini yapmak için çalışıyoruz." dedi.

Galatasaray'ın ilk yarıdaki performansını değerlendiren Hamit Altıntop sözlerini şöyle sürdürdü: "Ligin ilk yarısını lider bitirdik, Şampiyonlar Ligi'nde tur atlamamız çok önemliydi. Bazı maçlarda çok iyi oynadık, bazılarında çok kötü oynadık. Bize yakışmayan puanlar kaybettik. Hedefimiz ikinci yarıda daha fazla puan toplamak ve şampiyon olmak."

"Süper Lig'de kaybedilen sürpriz puan kayıplarını neye bağlıyorsun" şeklindeki soruya Hamit, "İlk faktör Şampiyonlar Ligi'nde maçlar daha yoğun geçiyor, şampiyon olan takımı diğer sene daha zor maçlar bekliyor. Rakipler sizi çözüyor, ancak ikinci yarıda daha iyisini yapmak istiyoruz. Eksiklerimiz olduğunuzu biliyoruz ve bunu burada tamamlamak istiyoruz." diye cevap verdi.

Sarı kırmızılıların Şampiyonlar Ligi'ndeki rakibi Schalke ile ilgili konuşan yıldız oyuncu, "Schalke benim ilk takımı benim oynadığım dönemde kimse kalmadı hocaları değişti. Biz kendi kalitemizle turu atlama imkanımız olduğunu düşünüyorum. Schalke takımı o kadar tecrübeli değil, Schalke'ye elenirsek neler olacağını da biliyoruz. Bu maçtaki kritik pozisyonlar neler yaşatacağını biliyoruz, hocamız da bizi hazırlayacaktır." diye konuştu.

Ligin ilk yarısında futbolda istikrarı yakalayamadıklarını ve bunun da kişisel performansını etkilediğinin de altını çizen Hamit, "Artık her şey daha farklı taraftarlarımızı biliyoruz. Daha da pozitifim. İkinci yarı maçları bekliyoruz." dedi.