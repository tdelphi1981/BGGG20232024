Lig tarihinde 27. kez karşılaşacaklar
Bursaspor, Spor Toto Süper Lig'in 15'inci haftasında yarın kendi sahasında Orduspor'u konuk edecek. Ligde inişli çıkışlı performans sergileyen ve en son Akhisar Belediyespor ile berabere kalan yeşil beyazlı ekip, bu maçtan galip gelerek çıkışa geçmenin ve yeni bir seri yakalamanın hesaplarını yapıyor.Bursaspor Orduspor ile 27'inci resmi müsabakada karşı karşıya gelecek. Bu karşılaşmalarda her iki takım da 8'er galibiyet elde ederken 10 maçta beraberlikle sahadan ayrıldılar. Bursa'da oynanan maçlarda ise yeşil beyazlı ekip, üstünlük kurdu. 

Bursa'da toplamda oynanan 13 maçın 6'sını Bursaspor kazanırken, Orduspor sadece 1 galibiyet aldı. Bursa'da geçen sezon ligin 25'inci haftasında oynanan Orduspor müsabakasında gol çıkmadı ve takımlar sahadan 1 puanla ayrıldı. 

HAKEM ARSLANBOĞA 

Saat 19.00'da Bursa Atatürk Stadı'nda oynanacak karşılaşmayı Suat Arslanboğa yönetecek. Arslanboğa'nın yardımcılığını  Serhan Malkoç ve Mustafa Sönmez yapacak. Mücadelenin  4'üncü hakemi ise Mustafa İlker Coşkun olacak. Bursaspor'un karşılaşmaya şu muhtemel 11'le çıkması bekleniyor:  "Carson- Basser, Serdar, İbrahim, Vederson, Tuncay, Belluschi, N'Diaye, Ferhat, Batalla, Pinto"