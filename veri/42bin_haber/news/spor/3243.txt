"İlk yarı bizim için adaptasyon süreciydi"
Bayanlar Hentbol Süper Ligi'nde mücadele eden Araç Belediyespor antrenörü Nedzad Masic, Ligde kalacağımıza eminim dedi.Bayanlar Hentbol Süper Ligi'nde, sezonun ilk yarısını oynadığı 9 karşılaşmadan galibiyet alamadan kapatan Araç Belediyespor, ikinci yarı hazırlıklarını Atatürk Spor Salonu'nda günde tek antrenmanla sürdürüyor.

Takımın başına getirilen Milli Piyango ve Bosna Hersek Hentbol Milli Takımı'nın eski antrenörü Nedzad Masic yönetimindeki takım, sezonun ikinci yarısında ligde tutunabilmek için çaba gösterecek.

Masic, AA muhabirine yaptığı açıklamada, takımın ligdeki durumunun herkes tarafından bilindiğini belirterek, lige yeni çıkan takımın ilk yarıda daha çok adaptasyon süreci yaşadığını söyledi.

Takımda çok genç ve aynı zamanda çok fazla sakat oyuncu olduğunun altını çizen Masic, Takıma yeni oyuncuları getirmeye çalışıyoruz. Onlarla daha güzel bir şekilde çalışma yapacağız. O yüzden çok iyi oyuncular bulmaya çalışıyoruz. Ligde kalacağımıza eminim. İkinci yarıda çok büyük adımlar atacağız dedi.
Masic, ligin ikinci yarısının 13 Ocak'ta başlayacak olmasından ötürü, transferleri bu hafta sonuna kadar bitirmek istediklerini kaydetti.