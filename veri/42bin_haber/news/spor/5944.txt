Derbilere penaltı damgası
Spor Toto Süper Lig'de Galatasaray ile Beşiktaş arasında 27 Ocak Pazar günü yapılacak 2013'ün ilk derbisi öncesinde iki takım arasında son yıllarda yapılan lig derbilerine penaltılar damgasını vuruyor.

İki takım arasında ligde yapılan son 20 maçta hakemler toplam 11 kez penaltı kararı verdi, 7 maçta penaltı golleri derbinin sonucu üzerinde belirleyici etki yaptı.

Sezonun ilk yarısında BJK İnönü Stadı'nda yapılan lig derbisi, Galatasaraylı Selçuk İnan'ın 86. dakikada penaltı golüyle 3-3 bitti.

-Galatasaray 7, Beşiktaş 4 penaltı attı-
Rekabetteki son 20 lig maçında hakemler Galatasaray için 7, Beşiktaş için de 4 kez beyaz noktayı gösterdi.

Beşiktaş 4 vuruşu da gole çevirdi, Galatasaray 2 kez penaltı kaçırdı.

-Kaçan penaltılar-
Söz konusu dönemde Galatasaray, 2 penaltıyı gole dönüştüremedi.

19 Eylül 2004 tarihinde BJK İnönü Stadı'ndaki lig maçında Hakan Şükür, 7 Mayıs 2006 tarihinde yine Dolmabahçe'deki lig maçında Necati Ateş, penaltı vuruşlarını gole çeviremedi.

-Penaltı golcüleri-
Galatasaray-Beşiktaş rekabetinde sarı-kırmızılı takımdan Baros (2), Ümit Karan, Nonda ve Selçuk İnan penaltıdan gol attı.

Beşiktaş adına ise Pancu, Ilie, Ricardinho ve Guti penaltıları gole çevirdi.

-Penaltı golleri-
Galatasaray ile Beşiktaş arasındaki son 20 lig maçından, penaltı gollerine sahne olan 7'si şöyle: Tarih Stat Sonuç (GS-BJK) 04.04.2004 Atatürk Olimpiyat 1 - 2 Pancu (1), Ilie (1) - Beşiktaş 17.09.2006 Ali Sami Yen 1 - 0 Ümit Karan (1) - Galatasaray 03.03.2007 BJK İnönü 1 - 2 Ricardinho (1) - Beşiktaş 29.09.2007 Ali Sami Yen 2 - 1 Nonda (1) - Galatasaray 21.12.2008 Ali Sami Yen 4 - 2 Baros (2) - Galatasaray 28.11.2010 Ali Sami Yen 1 - 2 Guti (1) - Beşiktaş 26.08.2012 BJK İnönü 3 - 3 Selçuk İnan (1) - Galatasaray 

-Bu sezonki penaltılar-
Spor Toto Süper Lig'de hakemler bu sezon Beşiktaş'ın lehine 2, aleyhine 3, Galatasaray'ın ise lehine ve aleyhine birer penaltı kararı verdi.

Siyah-beyazlılar adına 2 penaltıyı da Almeida, Mersin İdmanyurdu (3-0) ve Bursaspor (3-3) maçlarında gole çevirdi. Beşiktaş aleyhine verilen penaltıları ise Galatasaraylı Selçuk İnan (3-3), Gaziantepsporlu Cenk Tosun (3-2 Gaziantepspor galip) ile Eskişehirsporlu Necati Ateş (2-2) golle sonuçlandırdı.

Galatasaray ise lehine verilen tek penaltısını ilk yarıdaki derbide Beşiktaş'a karşı Selçuk İnan ile gole çevirdi. Sarı-kırmızılı takım aleyhine verilen tek penaltıda ise Sanica Boru Elazığsporlu Göksu Türkdoğan'ın atışında, kırmızı kart gören Muslera'nın yerine kaleye geçen Brezilyalı orta saha oyuncusu Melo gole izin vermedi.