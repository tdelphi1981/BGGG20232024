Beşiktaş'ta Toraman sevinci
Beşiktaş, Spor Toto Süper Lig'in 18. haftasında, 19 Ocak Cumartesi günü sahasında konuk edeceği İstanbul Büyükşehir Belediyespor maçının hazırlıklarına devam etti.
BJK Nevzat Demir Tesisleri'nde, teknik direktör Samet Aybaba yönetiminde basına kapalı gerçekleştirilen idmana ısınma koşularıyla başlayan siyah-beyazlı futbolcuların, 5'e 2 pas, kanat ve şut çalışması gerçekleştirdikleri bildirildi. Beşiktaşlı futbolcuların tam sahada yapılan taktik çalışmayla antrenmanı tamamladığı belirtildi.

Antrenmana, tedavilerine devam edilen İsmail Köybaşı, Ersan Adem Gülüm, Batuhan Karadeniz ve dinlendirilen Almeida'nın katılmadığı, Mustafa Pektemek'in özel çalışma programını sürdürdüğü, İbrahim Toraman, Sinan Kurumuş ve Veli Kavlak'ın ise takımla birlikte çalıştığı ifade edildi.

Siyah-beyazlı futbolcular, İstanbul Büyükşehir Belediyespor maçının hazırlıklarını yarın akşam BJK Nevzat Demir Tesisleri'nde yapacağı antrenmanla tamamlayacak ve kampa girecek.