"6-7 transfer yapacağız"
PTT 1. Lig ekiplerinden Şanlıurfaspor'da, teknik direktör Bahri Kaya, Yönetimsel boşluktan dolayı yeni transferlerimizi kampa dahil edemedik. En kısa sürede yeni bir yönetimin oluşmasını bekliyoruz dedi.Bahri Kaya, AA muhabirine yaptığı açıklamada, ikinci yarı hazırlıklarını Antalya'nın Belek beldesinde sürdürdüklerini hatırlattı.

Takımda eksik futbolcuların bulunduğunu, oyuncu sayısını transfer edilecek futbolcular ve altyapıdan A takımına dahil edileceklerle artırmak istediklerini anlatan Kaya, Yeni transfer dönemi 5 Ocak'ta başlıyor ve ay sonuna kadar da sürecek. Ancak önemli olan transferlerin kampa katılabilmesidir. 19 Ocak'ta ikinci devrenin ilk maçını oynayacağız. Yeni transferlerin bir an önce gerçekleştirilerek kampa katılmasını bekliyoruz diye konuştu.

Transferler kampa yetişsin

Takımda yönetim alanında boşluklar olduğunu dile getiren Kaya, şunları kaydetti:

Yönetimsel boşluktan dolayı yeni transferlerimizi kampa dahil edemedik. En kısa sürede yeni bir yönetimin oluşmasını diliyoruz. Önceliğimiz mevcut kadrodaki oyuncuların alacaklarının ödenmesidir. Sonra fazla vakit kaybı olmadan yeni transferlerin kampa katılması gerekiyor. Mevcut oyunculara ilave yapacağımız 6-7 transferle beraber ikinci yarı daha iyi bir Şanlıurfaspor takımı oluşacağını temenni ediyoruz.

Kaya, Çalışma ve Sosyal Güvenlik Bakanı ve Ak Parti Şanlıurfa Milletvekili Faruk Çelik'in yanı sıra Vali Celalettin Güvenç ile takımın yeni sürecine ilişkin görüştüğünü de söyledi.

Şanlıurfaspor kulübü ikinci başkanı Reşit Akıl ise mevcut yönetimin sıkıntıları gidermeye çalıştığını bildirdi.