Belediye başkanından büyük destek
Erzurum Büyükşehir Belediye Başkanı Küçükler, Erzurum Büyükşehir Belediyespor'a 100 bin TL para desteğinde bulundu.Erzurum Büyükşehir Belediye Başkanı Ahmet Küçükler, Spor Toto 3. Lig 3. Grup'ta mücadele eden Erzurum Büyükşehir Belediyespor'a 100 bin TL para desteğinde bulundu.

Küçükler, Erzurum Büyükşehir Belediyespor Kulüp Başkanı Saim Özakalın'ı spor tesislerinde ziyaret ederek, kulübün hazırlık çalışmaları hakkında bilgi aldı.
Takımın ligin ikinci yarısına iyi hazırlandığını ifade eden Küçükler, ikinci yarıya Maltepespor maçıyla başlayacak Büyükşehir Belediyespor'a 100 bin TL para yardımında bulundu.

Küçükler, ligin ikinci yarısının öncesinde takıma yeni transferlerin katıldığını vurgulayarak şunları kaydetti:

Eksiklikler giderildi. Güçlendirilen bu ekiple birlikte takımımız güzel sonuçlar alacak. Biz belediye olarak başkanın ve yönetiminin arkasındayız. Bugün Büyükşehir Belediyespor'a 100 bin liralık bir yardımımız oldu. Daha önce de oldu. Bundan sonra da inşallah devam edecek. Takımın yeni sezonda çok daha güzel sonuçlar elde edebilmesi için çaba göstereceğiz. Erzurum'un bize göre 3. Lig'de olmaması gerekir. Güzel bir stadyumumuz var. Bu şehir spor şehriyse daha güzel noktalara gelebilmesi gerekiyor. Bunun için herkesin desteğine ihtiyaç var. Biz takımımıza ve yönetimimize güveniyoruz. İkinci yarıda daha güzel sonuçlar alarak bir üst lige çıkmayı arzu ediyoruz.

Erzurum Büyükşehir Belediyespor Kulübü Başkanı Saim Özakalın da aldıkları desteklerle hedefe ulaşmaya çalıştıklarını belirterek, Paydamız ortak, hedefimiz ortak. Şehrimizin tüm eşrafı, esnafı, seyircisi, sporseverleri hepsi ortak paydada buluşarak inşallah hedeflerimize ulaşmayı düşünüyoruz ifadelerini kullandı.
Belediye Başkanı Küçükler, 100 bin TL tutarındaki nakit parayı, Kulüp Başkanı Saim Özakalın'a teslim etti.