Mersin Fatih Terim'e çok kızdı
Mersin İdmanyurdu Basın Sözcüsü Celal Ata, Galatasaray Teknik Direktörü Fatih Terim'in pazar günkü 1-1'lik beraberlikle sonuçlanan maçın ardından yaptığı açıklamalara ilişkin, "Eğer maçın sonucu galibiyet olsaydı, Fatih hoca güle oynaya, şen şakrak çimlerden, portakaldan, limondan bahsedip buradan ayrılacaktı. Maç sonucu Fatih hocayı rahatsız etmiş, ruh halini bozmuştur" dedi. 
Ata, Tevfik Sırrı Gür Stadı'nda düzenlediği basın toplantısında, Mersin'deki maçın ardından Terim'in, basın toplantısında Mersin'in ve Mersinlilerin hiç de hak etmediği bazı suçlamalarda ve değerlendirmelerde bulunduğunu ifade etti.

"4 büyükler"in Türkiye'nin her yerinde ayrı bir yerinin bulunduğunu, Mersinlilerin kalbinde de Galatasaray'ın ayrı bir yerinin olduğunu dile getiren Ata, Mersin İdmanyurdu'nun da kurulduğu günden bugüne kadar daima centilmen, fair-play ruhuna sahip bir takım olduğunu kaydetti.

Terim'in, Anadolu takımlarıyla berabere kaldığında veya mağlup olduğu maçları "hep bıraktığı puanlar" olarak gördüğünü öne süren ve bu durumu protesto eden Ata, şöyle devam etti:

"Eğer bu karşılaşmalar, gerçekten sonucu belli olan karşılaşmalarsa, sayın Terim kendisine eşdeğer veya Galatasaray takımına eşdeğer olarak gördüğü takımları tespit etsinler, federasyona müracaat etsinler ve Türkiye'de kendi ayarlarında görecekleri basın toplantılarına girdiğinde, basın mensuplarına saygısızlık değil saygı göstereceği ayrı bir lig için müracaat etsinler. Futbolcularını rahatça basın toplantısına götürebilecekleri bir atmosfer istiyorlarsa, orada kendilerini huzurlu hissedeceklerse, Anadolu takımlarının bu toplantılarında bu deplasmanlarında kendilerini rahatsız hissediyorlarsa, o zaman müracaat etsinler Türkiye Futbol Federasyonu'ndan sadece kendilerinin uygun görecekleri takımlarla ayrı bir lig taleplerini değerlendirsinler. Mersin İdmanyurdu takımı ve Anadolu takımları eğer gereksiz kulüplerse, lütfen bu karşılaşmaları gerçekleştirmesinler. Gelmesinler. Müracaat etsinler, yasa çıkarsınlar Anadolu takımlarıyla oynadıkları tüm maçları hükmen 3-0 onlar galip olarak tescil etsinler. Neden bizi böyle aşağılarcasına tavırlar içerisine giriyor bunu gerçekten anlamış değiliz."

Ata, Mersin İdmanyurdu'nun köklü bir kulüp olduğunu, bugünlere tırnaklarıyla kazıyarak geldiğini dile getirerek, "Büyük takımların gerek teknik direktörlerinin gerekse kulüp yöneticileri ve hakem camiasınca Anadolu takımlarını bu şekilde hor görmesini kınıyoruz" dedi.

-Basın toplantısına gazeteci olmayan kişinin girmesi- 

Galatasaraylı futbolcuların maç sonrasında basın toplantısına gelmediklerine dikkati çeken Ata, şöyle devam etti:

"Eğer Galatasaray, Mersin İdmanyurdu karşılaşmasının sonucu 1-0, 2-0 veya 3-0 Galatasaray lehine sonuçlansaydı, Fatih hocamın ruh hali, basın toplantısındaki 'Onu çekmeyin bunu çekin' yönündeki ifadesi farklı olurdu. Bu örtülü ifadenin değerlendirmesini, ben Anadolu'ya bırakıyorum. Biz hiçbir desteği olmayan Anadolu takımlarıyız. Bizler daha filizlenmeden filizlerimizin dibine asit dökmeye hiç kimsenin hakkı yoktur. Mersin, Galatasaray'ı evinde, salonunda ağırlamıştır. Hiç kimsenin bu şekilde Mersin basınını, yönetimini, camiasını dalga geçer gibi değerlendirip oyuncularını basın toplantısına getirmeyip, basın mensuplarını hor görüp, onlara agresif davranışlarda bulunmaya hakkı yoktur. Sayın Terim'in 'Mersin'e bıraktığımız 2 puan' sözü çok aşağılayıcı bir değerlendirmedir. Öyle bir mantıkla gelinmiş. Bakıldı ki Mersin İdmanyurdu öyle kolay bir lokma değil. Çünkü biz sahada yüreğimizi ortaya koyduk. 1-1 beraberlik bile onlara o kadar çok ağır geldi ki, o ruh haliyle sayın Terim, ne yapacağını şaşırdı. Bir köşede duran ve kendisini 'Fatih hocanın koruması ve GS Dergisi'nin çalışanı' gibi ifade eden bir genci de malzeme yaparak, Mersin İdmanyurdu'na ve Mersin'e bu hakareti layık görmesini doğru bulmuyorum."

Söz konusu gencin kimliğini ve basın toplantısına nereden girdiğini belirlemek için stadın güvenlik kamerası kayıtlarının incelendiğini, Emniyet Müdürlüğü'ne de gerekli başvuruların yapıldığını belirten Ata, "Bununla ilgili bir ihmal varsa gereken yapılacak. Görevlilerimiz söz konusu şahsı Fatih hocanın bir misafiri olarak görüp hürmet etmişlerdir. Ancak Mersin sınırlarında hiçbir provokasyona müsaade etmeyiz. Fatih hocama herhangi bir sataşma, darp söz konusu değil. Eğer maçın sonucu galibiyet olsaydı, Fatih hoca güle oynaya, şen şakrak çimlerden, portakaldan, limondan bahsedip buradan ayrılacaktı. Maç sonucu Fatih hocayı rahatsız etmiş, ruh halini bozmuştur" diye konuştu.

Hakemlere de tepki gösteren Ata, "Mersin İdmanyurdu, son 4 maçta maalesef büyük takımlarla yaptığı karşılaşmalarda hakemlerin çok büyük presleri altında var olmaya çalışıyor. Lütfen üzerimizdeki o baskıyı kaldırsınlar. Adil davransınlar" dedi.