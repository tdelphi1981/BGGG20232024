"Bu kez Avrupa'da kazanmak istiyoruz"
Kayseri KASKİ Kadın Basketbol Takımı, FIBA Avrupa Ligi (E) Grubu üçüncü maçında yarın Belarus'tan Horizont Minsk takımını konuk edecek.Kadir Has Spor Salonu'nda oynanacak karşılaşma saat 19.00'da başlayacak. Kayseri temsilcisi gruptaki ilk maçında Horizont Minsk'e deplasmanda 78-73 yenilmiş, ikinci maçta ise İsveç temsilcisi Telge Basket Södertalje'yi 81-51 mağlup etmişti.

Kulüp Başkanı Ender Batukan AA muhabirine yaptığı açıklamada, Horizont Minsk maçını kazanarak, grupta liderliklerini sürdürmek istediklerini belirtti. Yarınki maça Avrupa Ligi, Türkiye Kupası ve ligde aldıkları başarılı sonuçların moraliyle çıkacaklarını ifade eden Batukan, Horizont Minsk'e ilk karşılaşmada deplasmanda şanssız bir şekilde yenilmiştik. Bu karşılaşmaya ciddi bir şekilde hazırlandık. Galip geleceğimize inanıyoruz. Biz büyük hedefleri olan büyük bir takımız. Avrupa'da hedefimiz final oynamak. O yüzden bütün karşılaşmalara büyük önem veriyoruz. Takımın moralleri yerinde. Asjha Jones dışında eksiğimiz yok. İnşallah yarınki karşılaşmadan umduğumuz galibiyeti alırız diye konuştu.

Kayserili basketbolseverlerin takıma her zaman büyük destek verdiğini söyleyen Batukan, taraftarlardan yarınki karşılaşmada da salonu doldurmalarını istedi.