Bursaspor'u eski yıldızıyla vuracak
Bursaspor ile deplasmanda yarın akşam zorlu bir maça çıkacak olan Trabzonspor'da Teknik Direktör Tolunay Kafkas, yeşil - beyazlı rakibini eski yıldızı Volkan Şen ile vurmanın planlarını yapıyor.Trabzonspor'a 2011 - 2012 sezonu başında Bursaspor'dan transfer edilen Volkan Şen, bordo - mavili takımda bir türlü bekleneni veremedi. Sık sık sakatlanması nedeniyle 'Cam adam' olarak adlandırılan Volkan'ın yıldızı Şenol Güneş'le de bir türlü barışmadı. Bu sezon ligin ilk haftasındaki Karabükspor maçında 90 dakika sahada kalabilen Volkan tek golünü de o maçta kaydetti. Volkan Şen geride kalan 25 maçta sadece iki kez ilk 11'de sahaya çıktı, 7 maçta forma giyebildi. Toplam 236 dakika sahada kalan Volkan, bir gol atabildi.

KAFKAS'IN EN FAZLA İLGİLENDİĞİ OYUNCU
Ligin ikinci yarısında takımın başına gelen Tolunay Kafkas'ın en fazla ilgilendiği futbolcuların başında gelen Volkan Şen, yine sakatlıkla boğuştu. Kafkas döneminde sadece geçen haftaki Beşiktaş maçının son 17 dakikasında forma şansı bulabilen Volkan, buna rağmen tecrübeli hocanın çok şey beklediği futbolcuların başında geliyor. Volkan'la hemen her antrenman öncesinde uzun konuşmalar yapan, özel görüşmelerle bu futbolcuyu motive etmeye çalışan Teknik Direktör Tolunay Kafkas, Bursaspor maçında bu silahını sahaya sürmeyi amaçlıyor.

İLK KEZ ESKİ TAKIMINA KARŞI OYNAYACAK
Son anda bir problem çıkmadığı takdirde yarın akşam ilk 11'de mücadele edecek olan Volkan, böylece ilk kez eski takımına karşı forma giyecek. Trabzonspor'a transfer olmasının ardından 22 Ekim 2011'de Bursa'da 1 - 1 sonuçlanan maçta forma giyemeyen Volkan, Trabzon'da 1 Şubat 2012'te Trabzonspor'un 2 - 1 kazandığı maçta da yedek kulübesinde yer aldı. Volkan bu sezonun ilk yarısında 28 Ekim 2012'te Trabzon'da oynanan ve Bursaspor'un 1 - 0 kazandığı maçta da kadroda yer almadı.

ZOKORA'NIN YERİNE SONER
Beşiktaş maçında gördüğü sarı kartla cezalı duruma düşen Zokora'nın yerine Bursaspor karşısında Soner forma giyecek. Beşiktaş maçında Zokora ile iyi bir performans ortaya koyan genç oyuncu, sahanın en fazla koşun futbolcusu olmuştu. Soner'i yetersiz bulduğu için fazla forma şansı vermeyen Tolunay Kafkas'ın oyuncusundaki bu çıkıştan memnun olduğu ve genç oyuncuya Bursaspor karşısında da ilk 11'de forma vereceği belirtildi.

SINIRDAKİLER DÜŞÜNDÜRÜYOR
Trabzonspor'da Bursaspor maçı öncesi sarı kart sırında bulunan Olcan, Celustka, Soner, Volkan, Serkan ve Colman'a teknik ekipten uyarı geldi. Takımdan ayrı çalışan Yasin ve Janko'nun da dahil edilmesiyle tam 8 oyuncunun kart sırında bulunduğu bordo - mavililerde ilerideki maçlarda sorun yaşanmaması için bu futbolcular dikkatli olmaları konusunda uyarıldı.

TRABZONSPOR'UN EZİCİ ÜSTÜNLÜĞÜ VAR
Trabzonspor, Bursaspor'la yarın ligde 74'üncü kez karşı karşıya gelecek. Bugüne kadar iki takım arasında yapılan 73 lig maçında Trabzonspor'un galibiyetlerde 38 - 9 üstünlüğü bulunuyor. 26 maçta ise taraflar sahadan beraberlikle ayrıldı. Trabzonspor, söz konusu karşılaşmalarda 107 gol atarken kalesinde 49 gol gördü.

KAFKAS 9 OYUNCUYU GÖTÜRMEDİ
Trabzonspor, bu sabah saat 11.00'de Mehmet Ali Yılmaz Tesisleri'nde yaptığı çalışmanın ardından Bursa'ya gitti. THY'ye ait özel uçakla saat 14.30'da Bursa'ya hareket eden bordo - mavililerde Teknik Direktör Tolunay Kafkas 19 futbolcuyu Bursa kafilesine dahil etti. Trabzonspor'da sarı kart cezalısı Zokora, kadro dışı bırakılan Emerson, takımdan ayrı çalışmalarına karar verilen Yasin ve Janko ile Emre Güral, Aykut, Abdullah Karmil, Alim ve Uğur Bursa'ya götürülmedi. Havalimanında taraftarlar futbolculara büyük ilgi gösterdi, fotoğraf çektirdi.

BELEDİYE BAŞKANI'NDAN MORAL ZİYARETİ
Trabzon Belediye Başkanı Dr. Orhan Fevzi Gümrükçüoğlu Trabzonspor'u ziyaret etti. Gümrükçüoğlu Futbol Şube Sorumlusu Yılmaz Büyükaydın, Teknik Direktör Tolunay Kafkas, 1461 Trabzon Başkanı Suat Şen ve Teknik Direktörü Mustafa Akçay ile görüşerek bu haftaki maçlarda kendilerine başarılar diledi. 1461 Trabzon kulüp binasını da gezen Gümrükçüoğlu ayrıca Kafkas ve Akçay'la birlikte Trabzonspor Kaptanı Tolga Zengin'e çiçek verdi.

TRABZONSPOR'UN BURSASPOR MAÇI MUHTEMEL 11'İ:
Onur - Serkan, Mustafa, Bamba, Cech - Soner, Colman, Adrian, Volkan, Olcan - Henrique
SAKAT: Yok
CEZALI: Zokora

 