"Plzen tur atlarsa büyük başarı"
Viktoria Plzen teknik direktörü Pavel Vrba son 8'e kalmalarının kendileri için büyük bir başarı olacağını söyledi. 
UEFA Avrupa Ligi 3. tur ilk maçında yarın Fenerbahçe ile sahasında karşılaşacak Viktoria Plzen'in teknik direktörü Pavel Vrba, turu geçip son 8 takım arasına kalmalarının kendileri için büyük bir başarı olacağını söyledi.

Vrba, Plzen'de maçın yapılacağı Doosan Arena'da düzenlenen basın toplantısında, Fenerbahçe'nin, UEFA Avrupa Ligi'nde bu sezon daha önce karşılaştıkları Atletico Madrid ve Napoli seviyesinde bir takım olduğunu belirterek, "Fenerbahçe maçına, bu iki maça hazırlandığımız gibi hazırlandık" dedi.

Pavel Vrba, rakiplerinin ofansif olarak çok güçlü olduğuna işaret ederek, "İleride çok iyi oyuncuları var. Fenerbahçe'den yarın ofansif bir oyun bekliyoruz. Bizim hedefimiz ilk maçtan iyi bir sonuç almak. Bu turu geçersek büyük başarı olur" diye konuştu.

-Muhtemel 11-

Viktoria Plzen'in yarınki maça şu 11'le çıkması bekleniyor: Kozacik, Rajtoral, Cisovsky, Prochazka, Reznik, Duris, Darida, Horvath, Kovarik, Kolar, Bakos.