Trabzonspor mağlubiyetten ders çıkartacak
Erkekler Hentbol Süper Ligi'nde mücadele eden Trabzonspor'un Antrenörü Ahmet Kaynak, deplasmanda Akdeniz Üniversitesi karşısında aldıkları mağlubiyetten ders çıkaracaklarını söyledi.

Kaynak, ilk yarısını 18-15 önde kapattıkları maçtan 31-29 mağlup ayrıldıklarını anımsatarak, Bir maç kaybettik diye de hedeflerimizden uzaklaştık demek doğru değil. Sadece bu hafta seri galibiyetlerimize ara verdik. Henüz her şey bitmiş değil dedi.
 
Hedeflerinin ligde üst sıralarda yer almak olduğunu ifade eden Kaynak, şöyle devam etti: Bu karşılaşmaya galibiyet için gitmiştik fakat başaramadık. Her iki takım da kazanmak için iyi mücadele verdiler. Özellikle ikinci yarı istediğimiz oyunu sergileyemedik. Akdeniz Üniversitesi yapmış olduğumuz hataları iyi değerlendirdi. Bulmuş oldukları pozisyonları da sayıya çevirmeyi başarınca salondan mağlup ayrıldık.