Edu, Bursaspor'a imzayı attı
Bursaspor'un İngiliz ekibi Stoke City'den sezon sonuna kadar kiraladığı ABD'li orta saha oyuncusu Maurice Edu, kendisini yeşil-beyazlı kulübe bağlayan resmi sözleşmeyi imzaladı. Özlüce Tesisleri'nde düzenlenen imza törenine, Bursaspor Yönetim Kurulu Üyesi İlhan Uslu, Basın Sözcüsü Selçuk Eren ve Futbol Şube Sorumlusu Erkan Kamat katıldı.
 USLU: N'DİAYE'NİN YERİNİ DOLDURACAK
  Törende konuşan İlhan Uslu, Edu'nun çok önemli bir oyuncu olduğunu söyledi. Uslu, şunları kaydetti: "Sezon başında almayı istedik ama nasip olmadı. Bugüne nasipmiş. Oyun sitili ve mücadele gücü bizi çok etkiliyor. N'Diaye'nin yerini dolduracağına güvenim tam. N'Diaye'den aşağı değil. Sonuçta ABD milli takımının oyuncusu. Çok doğru ve nokta bir transfer oldu."
  "BİR İKİ OYUNCU DAHA ALACAĞIZ"
  Kulübün transfer çalışmalarının sorulması üzerine İlhan Uslu, şu bilgileri verdi: 
  "Nokta transferler yapmak istiyoruz. Bunu yapabilmek ayrı bir maharet istiyor. N'Diaye'yi biz yollamak istemiyorduk. Futbolcunun kendi durumu nedeniyle mecbur kaldık. Eldeki hesap çarşıya uymadı. Bu transferin Fenerbahçe maçına denk gelmesi de tesadüf. Tabii ekonomik şartları da düşünmek gerekiyor. Hedefiniz varsa bunları değerlendirmek gerekiyor. Anlayış bekliyoruz, anlayış olduğu sürece bizler moralle çalışmaya devam ederiz. Bu olursa da dünya yıldızlarını bugün olduğu gibi getiririz. Özellikle İngiltere'den oyuncu getiriyoruz. Bu futbolcuların adları duyuluyordu, şimdi ise Bursaspor'a geliyor. Büyük takım iseniz transfer hiçbir zaman bitmiyor. Çağlar Birinci görüştüğümüz oyunculardan da ama şuan yok. Bir iki oyuncu ile görüşüyoruz. Onları da bitirmek için elimizden geleni yapıyoruz. Birkaç gün içinde inşallah netleşir."
 KAMAT: KARİYERİ VE MEZİYETLERİ TARTIŞILMAZ
  Futbol Şube Sorumlusu Erkan Kamat ise şu değerlendirmeyi yaptı: "Kulübümüz adına son derece önemli bir oyuncu kazandırmanın mutluluğunu yaşıyoruz. Edu'nun kariyeri ve meziyetleri tartışılmaz. Biz Bursaspor forması altında çok şey bekliyoruz. Hayırlı uğurlu olmasını diliyorum. Orta sahanın yükünü alacağını, başarılı olacağını düşünüyorum."
 EDU: ÇOK MUTLUYUM
  27 yaşındaki Edu da yaptığı açıklamada şunları dile getirdi: "Burada olduğum için çok mutluyum. Bana bu fırsatı verenlere çok teşekkür ediyorum. Daha önce burada oynayan Altidore'den çok güzel çok önemli şeyler duydum. Bursaspor için çok olumlu şeyler söyledi. Ayrıca ne kadar büyük ve harika taraftarı olduğundan bahsetti. Ayrıca Şampiyonlar Ligi'nde Rengers ile Bursaspor'a karşı oynamıştım. Umarım bu kez de Bursaspor forması ile Avrupa'da oynarım. Burada başarılı olmak ve şampiyon olmak istiyorum. Takımla tanıştım, çok iyi karşılandım. Şimdiye kadar herşey çok güzeldi. Umarım bundan sonra da böyle gider."
 "BURSASPOR'LA TEKRAR ŞAMPİYONLAR LİGİNDE OLMAK İSTİYORUM"
  Tecrübeli futbolcu, N'Diaye'nin yerini doldurup dolduramayacağının sorulması üzerine, şunları kaydetti: "Giden oyuncu hakkında konuşamam ama ben son derce atak bir futbolu seviyorum. Bursaspor'un başarısı için ne gerekirse yapacağım. Şampiyonlar Ligi'nde oynayan kalitenin tekrar orada oynayabilmesi için şampiyon olabilmesi için var gücümle çalışacağımdan hiç kimsenin kuşkusu olmasın. En kısa sürede bütün taraftarların beğeneceği bir oyuncu olacağımı düşünüyorum."
 (CİHAN)