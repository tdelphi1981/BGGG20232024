Gladbach'tan son dakika puanı!
UEFA Avrupa Ligi C Grubu'ndaki 4. maçında Borussia Mönchengladbach'ı konuk eden Marsilya; geriye düştüğü mücadeleyi "kazandım" derken, 90+3'te 1 puana razı oldu 
 Marsilya [2 - 2] Mönchengladbach
 20' [0 - 1] M. Hanke
 54' [1 - 1] J. Barton
 67' [2 - 1] J. Ayew
 90+3' [2 - 2] J. Arango
 
 Fenerbahçe'nin de yer aldığı UEFA Avrupa Ligi C Grubu'nda, 4 puana sahip iki takım; Marsilya ile Borussia Mönchengladbach, kozlarını Vélodrome Stadı'nda paylaştı.
 
 İki takım arasında Almanya'da oynanan mücadeleyi Borussia Mönchengladbach kazanmış ve gruptaki ilk galibiyetini almıştı. Marsilya da yenilgiyle tanışmıştı.
 
 Mücadeleye Marsilya; Mandanda, Fanni, Diawara, Mendes, Morel, Cheyrou, Barton, Amalfitano, Dede Ayew, Jordan Ayew, Remy 11'i ile başladı.
 
 Mönchengladbach ise sahada; ter Stegen, Jantschke, Brouwers, Dominguez, Wendt, Rupp, Nordtveit, Marx, Arango, Herrmann, Hanke 11'i ile yer aldı.
 
 Mücadelede sessizliği bozan ekip konuk Almanya temsilcisi oldu. Cheyrou'nun uzaklaştıramadığı topu kapan Arango'nun pasında topu ağlara yollayan Hanke, Mönchengladbach'ı 1-0 öne geçirdi ve ilk yarı bu skorla sona erdi.
 
 İkinci yarıya istekli başlayan Marsilya, 54. dakikada skora denge getirdi. Sol kanattan köşe atışını kullanan Barton'ın vuruşunda, kaleci Marc-André ter Stegen'in üzerinden geçen top uzak köşeden ağlarla buluştu ve Marsilya 1-1'i buldu.
 
 67. dakikada Marsilya öne geçmesini bildi. Bireysel yeteneklerini konuşturan Jordan Ayew, skoru 2-1'e getirdi. Kalan bölümde skoru korumaya çalışan Fransa temsilcisi, 90+3'te Arango'ya engel olamadı ve mücadele 2-2'lik eşitlikle sona erdi.
 
 Marsilya, 4 maç sonunda puanını 5'e çıkarırken önemli bir galibiyetin kapısından döndü, haftayı ikili averajla 3. sırada kapattı. Kritik bir beraberlik alan ve puanını 5'e taşıyan Mönchengladbach ise gruptan çıkma umutlarını korudu.
 
 Ajansspor