Beşiktaşlı futbolculara bıçaklı saldırı!
Beşiktaş ile Ankaragücü U-17 takımları arasında oynanan maç sonrası Başkentli bazı taraftarlar ellerinde bıçaklarla sahaya daldı. Takım otobüsünün camları kırıldı, kafile statta mahsur kaldı!
Beşiktaş ile Ankaragücünün altyapı takımları arasında dün oynanan maçlar sonrası yine holigan dehşeti yaşandı! İlk mücadele U-15 takımları arasında oynandı. Karşılaşma Ankaragücünün 3-0lık üstünlüğüyle sona erdi. İkinci karşılaşma ise U-17 takımları arasındaydı. Elit Akademi Liginin 23. hafta mücadelesi golsüz beraberlikle sona erdi. Beşiktaş aldığı 1 puanla puanını 59a yükseltti. Ancak ne olduysa son düdüğün ardından oldu.

Etimesgut Belediyesi Kemal Atatürk Stadında oynanan maç sonrası ellerinde bıçak olan bazı Ankaragücü taraftarları sahaya daldı. Genç futbolcular, teknik adamlarının da uyarılarıyla apar topar soyunma odasına götürüldü.

Otobüsün camları kırıldı

Sahaya giren şahıslar herhangi bir futbolcu ya da teknik adama saldırmadı. Ancak stat dışında park halindeki Beşiktaş otobüsü, saldırıdan nasibini aldı. Otobüsün camları atılan taş ve yabancı maddelerle kırıldı. Yaşananlar sonrası Beşiktaş kafilesi bir süre statta mahsur kaldı. Takviye çevik kuvvet ekiplerinin gelmesiyle birlikte Siyah-Beyazlılar stadı terk edebildi.