2013'ün ilk 'El Clasico'su
 
 Beklenen gün geldi çattı... Dünyanın en iyi iki takımı Real Madrid ile Barcelona, El Clasico olarak adlandırılan mücadelede kozlarını bu kez İspanya Kral Kupası yarı final ilk maçında Santiago Bernabeu’da karşılaşacak. Bir tarafta 600 milyon Euro’luk değeriyle Los Galacticos, diğer tarafta 635 milyon Euro’luk Barça olacak. Bir bakıma dünyanın tescilli en iyi yıldızlarının bulunduğu iki ekibin kapışması, nefesleri kesecek. Real’de Casillas, Ramos, Alonso, Ronaldo, Katalan devinde Alves, Pique, İniesta, Xavi ve Messi, 2012’nin en iyi 11’ine seçilmişti. Saat 22.00’de başlayacak tarihin 223. El Clasico’su, TRT Spor’dan canlı olarak ekranlara gelecek.
 
 EV SAHİBİ SIKINTILI
 
 Ancak ev sahibinde bu maç öncesi eksikler dikkat çekiyor. Real’de kaleci Casillas ve stoper Pepe, sakatlıkları nedeniyle, Fabio Coentrao, Sergio Ramos ve Angel Di Maria ise kart cezalısı oldukları sebebiyle forma giyemeyecek. Barça’da ise rahatsızlığı sebebiyle ABD’ye tedavi olmaya giden teknik direktör Tito Villanova dışında önemli bir sorun bulunmuyor.
 
 'MAÇA HAZIRIZ'
 
 Real Madrid’in hocası Jose Mourinho, eksiklerin kendileri için bahane olmayacağını söyledi. Mourinho, “Taraftarımız önünde oynayacağız. Sakatların yerine oynayacak futbolcularımız, yerlerini dolduracaktır. 27 Şubat’taki rövanş öncesi ilk maçtan avantajlı bir skorla ayrılmalıyız” dedi. 
 
 'HEDEF KAZANMAK'
 
 Barcelona’da Tito Villanova’nın yardımcılığını yapan Jordi Roura, kazanmak için sahada olacakların söyledi. Roura, “Casillas’ın yerine oynayacak Adan ya da Diego Lopez, kaliteli isimler. Sonuçta onlar Real Madrid formasıyla sahaya çıkacaklar. Onları asla hafife alamayız” dedi.
 
 MUHTEMEL İLK 11'LER
 
 Real Madrid: Adan, Arbeloa, Albiol, Varane, Marcelo, Khedira, Alonso, Mesut, Modric, Ronaldo, Benzema
 
 Barcelona: Pinto, Alves, Pique, Mascherano, Alba, Xavi, Busquets, Fabregas, Pedro, Iniesta, Messi
 
 Saat: 22.00
 
 Yayın: TRT Spor
  