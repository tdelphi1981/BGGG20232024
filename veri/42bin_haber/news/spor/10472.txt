"Bu noktadan sonra hedef sadece şampiyonluk"
Voleybolda CEV Kadınlar Şampiyonlar Ligi Dörtlü Finali'ne ev sahipliği yapacak olan Galatasaray Daikin'in İtalyan başantrenörü Massimo Barbolini, gelinen noktada hedefin şampiyonluk olarak konulması gerektiğini söyledi.Massimo Barbolini, takım olarak sezonun kendileri için iyi devam ettiğini belirterek, Türkiye Kupası'nda Dörtlü Final oynadıklarını, ligde 3. sırada bulunduklarını ve CEV şampiyonlar ligi'nde iyi bir performans ortaya koyduklarını vurguladı.

CEV Şampiyonlar Ligi Dörtlü Finali öncesi takım olarak kendilerini iyi bir noktada gördüklerini aktaran İtalyan teknik adam, Dörtlü Final'de eğer 3. olursak, buna iyi bir sonuç denebilir ama başarı denemez. Hedefimiz olan şey asla bu değil. Şampiyonlar Ligi Dörtlü Finali'nde oynuyorsanız, hedefiniz zaten kupayı kazanmak olmalı. Çünkü hedefin kendisi şampiyon olmak. Bu kadar oyuncu transfer etmiş, organizasyonu düzenlemek için taşın altına elini koymuş, yatırım yapmış bir takım için hedef tabii ki kupayı almaktır. Bu hedefi, kazanmanın ne kadar zor olacağını bilerek koymak da önemli diye konuştu.

Vakıfbank, Avrupa'nın en formda takımı

Dörtlü Final'in ilk gününde karşılaşacakları bir diğer Türk temsilcisi Vakıfbank'ın gücüne değinen Barbolini, Avrupa'nın en formda takımı durumundalar. Çok başarılılar. 5-6 senedir bu noktaya gelebilmek için çalışıyorlar. Türkiye Kupası'nı kazanarak çok daha yüksek başarılara göz diktiklerini gösterdiler. Yaptıkları yatırımın karşılığını almak istiyorlar. Form durumları da bunun göstergesi ifadelerini kullandı.

Voleybolda şans faktörünün fark yarattığına inanmadığına değinen Barbolini, Şans hepimize lazım ama büyük fark yaratan bir şey değildir. Farkı yaratan şeyin, topun karşı tarafta yere değmesi olduğunu hatırlamamız lazım. En uzun süre aynı ritmi yakalayarak yüksek seviyede az hatayla oynayan takım kazanacaktır. Doğru zamanda doğru tercihleri yapan ekip istediğini elde edecektir şeklinde görüş belirtti.

Geçmişte favorilere neler olduğunu gördüm

Massimo Barbolini, Vakıfbank'ın Dörtlü Final'deki en önemli favori olarak gösterilmesiyle ilgili olarak ise, şunları söyledi:
Kimin favori olup olmadığıyla ilgilenmiyorum. Daha önce favori gösterilen birçok takıma neler olduğunu gördüm. O yüzden, kim iyi oynarsa o kazanacak. Şu ana kadar olan sonuçlara bakmak tabii ki önemli ama sadece bunlarla değerlendirme yapamazsınız. Vakıfbank şu ana kadar çok iyi bir tempo ortaya koymuş olabilir fakat bir maçta her şey değişebilir. Şampiyonlar Ligi formasyonu da kendi içinde başka dengeler getiriyor.

Selime: Vakıfbank'ı geçebilirsek, engelimiz kalmaz

Galatasaray Daikin'in başarılı smaçörü Selime İlyasoğlu, Vakıfbank ile yapacakları ilk maçın önemine değinerek, bu mücadeleyi galip tamamlamaları durumunda şampiyonluğa ulaşacaklarına inancının tam olduğunu dile getirdi.

Dörtlü Final'deki en güçlü rakip Vakıfbank gibi gözüküyor diye Selime İlyasoğlu, Namağlup durumdalar. Türkiye'nin ve Avrupa'nın en güçlü takımlarından biri konumunda bulunuyorlar. Diğer takımlar Unendo Yamamay'a göre kendimizi daha iyi görüyorum. Rabita Bakü'de önemli isimler var ve takım oyunları iyi ama yine de bize rakip olarak görmüyorum. Bizim en önemli rakibimiz Vakıfbank ve ilk gün onlarla oynayacağız. Onları geçersek önümüzde engel kalacağını düşünmüyorum şeklinde konuştu.

Vakıfbank'ın favori gösterilmesinin normal olduğunu ancak kendilerinin de avantajları bulunduğunu anlatan sarı-kırmızılı oyuncu, şöyle konuştu:
Bu sezon hiç maç kaybetmemiş bir takımın favori gösterilmesi normal. Turnuvanın güzel tarafı, bir kez oynuyorsunuz. Tek gün, tek şans. Top yuvarlaktır derler, ne olacağı belli olmaz. Tüm yabancı oyuncularımızın oynama fırsatı oluyor. Rotasyonumuz değişecek ve bu bizim için önemli bir avantaj. Bugüne kadar 5 yabancıyla Vakıfbank'a karşı hiç oynamadık. Sürpriz yapabiliriz. Ayrıca şu anda geldiğimiz nokta bile önemli bir başarı. Dörtlü Final'de finale çıkarsak çok büyük başarı olur. Çünkü geçeceğimiz takım Vakıfbank olacak. Onları geçersek, şampiyonluğu da alırız.