"Gençler" Cavcav geleneğiyle harcıyor
Gençlerbirliği Kulübü Saymanı Arif Ölmez, kırmızı-siyahlı kulüpte Başkan İlhan Cavcav'ın yerleştirdiği gelenek doğrultusunda harcama yapıldığını belirtti.
Gençlerbirliği Kulübü Saymanı Arif ölmez, kırmızı-siyahlı kulüpte Başkan İlhan Cavcav'ın yerleştirdiği gelenek doğrultusunda harcama yapıldığını belirterek, Futbolcu, tanıtım harcaması veya makarna diyelim... Her zaman pazarlığımızı yapar, maliyeti mümkün olduğunca azaltmaya çalışırız dedi.

Başkent temsilcisi yönetim kurulu, geçen yıl Mayısta yapılan genel kuruldan sonra geçen 6 aylık zamanda gerçekleştirilen çalışmaları değerlendirmek ve kulübün 90. yılı nedeniyle planlanan etkinlikleri belirlemek üzere bir toplantı yaptı.

Kırmızı-siyahlı kulübün yönetim kurulu üyesi ve saymanı Arif Ölmez, söz konusu toplantıda yönetim kurulu üyelerine 6 aylık faaliyetleri içeren rapor sundu.

Yönetime sunulan raporu ve 6 aylık faaliyetleri değerlendiren başkent kulübü saymanı Ölmez, Son derece faydalı bir süreç geçirdik. Kulüp olarak transfere ciddi meblağlar harcadık, ancak bu sürede kulübe 4 milyonluk da bir kaynak sağladık diye konuştu.

Harcamalar konusunda yapılan değişikliklerle kısa sürede kulübün giderlerini azaltmayı başardıklarını belirten Ölmez, Gençlerbirliği'nin bir geleneği var. Geçirdiğimiz kötü günlerden sonra başkanımız Cavcav'ın kulübe yerleştirdiği bir gelenek... Kulüple ilgili ne olursa olsun, futbolcu, tanıtım harcaması veya makarna diyelim, her zaman pazarlığımızı yapar, maliyeti mümkün olduğunca azaltmaya çalışırız ifadelerini kullandı.

Başkan İlhan Cavcav'ın amacı

Yönetim olarak şu anda en önemli gündem maddelerinden birisinin Gençlerbirliği'ne sürekliliği olan ekonomik kaynaklar yaratmak olduğunu belirten Arif Ölmez, şöyle devam etti:

Başkanımız İlhan Cavcav'ın bir amacı var. Bu kulübe başkan olduğunda karşılaştığı manzara bir daha yaşansın istemiyor. Kurumsal ve geleceğini sürekli kaynaklarla garantiye almış bir kulüp haline gelelim, istiyor. Bizlerin de daha önce yönetim kurullarında görev yapan arkadaşlarımız gibi bütün arzumuz Gençlerbirliği'ni daha iyi noktalara taşımak. Geçen 6 ayda iyi çalıştık. Ancak yapacak daha çok işimiz var. Öyle şeyler yapmalıyız ki Gençlerbirliği'nin sağlam ekonomik yapısı devam etsin ve kulüp, borçlanmaya dayanan bir ekonomik yapıya yaslanmasın. 

Belki İstanbul takımlarının ihtiyacı yok...

Arif Ölmez, kulüp olarak bu sezon farklı bir tanıtım çalışması yaptıklarını ve bunun da faydasını gördüklerini belirterek, Bugün insanlara ne türlü bir hizmet sunarsanız sunun, onların ayağına gitmelisiniz. Belki İstanbul takımlarının buna ihtiyacı yok ama bizim var. Biz Gençlerbirliği olarak bu sezon bazı alışveriş merkezlerinde kombinelerimizi Ankaralılara ulaştırmaya çalıştık. Gelecek sezon bu uygulamaya çok daha ciddi bir şekilde devam edeceğiz ifadelerini kullandı.

Satılan kombine bilet sayısıyla, stadyuma gelen seyirci sayısı arasında paralellik olduğunu kaydeden Ölmez, Ancak bu sayıları çok iyi analiz etmemiz gerekiyor. Yeni taraftar kazanmak istiyorsak, örneğin maraton tribününün tamamını kombine bilete çeviremezsiniz. Stada maç günü gelen insanlar hangi tribünde karşılaşmayı izlemek istiyorsa, bu olanağı kendilerine sunmalıyız. Bu nedenle kombine kart her tribün için uygun sayıda satışa sunulmalı değerlendirmesini yaptı.

Gençlerbirliği bir dernek

Gelecek sezon için planlama yaparken, bu yıl satılan kombine kadar, maç günü satılan bilet sayısını da hesaba katacaklarını dile getiren Arif Ölmez, Gençlerbirliği'nin kamuya yararlı bir dernek statüsünde olduğunu hatırlattı.
Derneğin en önemli biriminin de Futbol Okulu olduğunu vurgulayan Arif Ölmez, okula ilginin daha da artması için gerekli çalışmaların yapıldığını, dönem ortalamasının 1200-1300 çocuk olduğunu kaydetti. 
  
  
  
  
  
 