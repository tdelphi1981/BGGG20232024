Aslan payı Fenerbahçe'nin oldu
Spor Toto Teşkilat Başkanlığı, 2012 yılı içinde isim hakkında 'aslan payını' Fenerbahçe'ye ödedi.
Spor Toto Süper Lig takımları içinde iddaa oyunu kuponlarında ismi en fazla yer alan Fenerbahçe, en yüksek isim hakkı bedelini alan kulüp oldu. Sarı-lacivertlilere 6 milyon 203 bin 12 TL isim hakkı bedeli ödendi. Galatasaray, Bursaspor, Beşiktaş ve Trabzonspor ise Fenerbahçe'nin ardından sıralandı.

Galatasaray Kulübü'ne 5 milyon 565 bin 812 TL, Bursaspor Kulübü'ne 5 milyon 353 bin 412 TL, Beşiktaş Kulübü'ne 4 milyon 971 bin 851 TL, Trabzonspor Kulübü'ne de 4 milyon 964 bin 12 TL isim hakkı bedeli ödemesi yapıldı.

Son dönemlerde isim hakkı konusunda futbol liderlikteki yerini sağlamlaştırırken, Spor Toto Süper Lig, PTT 1. Lig, Spor Toto 2. ve 3. Liglerde yer alan takımlara 192 milyon 306 bin 229 TL ödeme yapıldı.

Ligler içinde Spor Toto Süper Lig yine liderliği bırakmadı. Süper Lig takımlarına 2012 yılı içinde 79 milyon 576 bin 22 bin TL isim hakkı ödendi.

Spor Toto 2. Lig'e 42 milyon 131 bin 901 TL, Spor Toto 3. Lig'e 35 milyon 437 bin 412 TL, PTT 1. Lig'e ise 35 milyon 160 bin 893 TL isim hakkı ödemesi gerçekleştirildi.

PTT 1. Lig'de Samsunspor isim hakkı konusunda en yüksek rakam verilen kulüp oldu. Karadeniz ekibine 2 milyon 749 bin 303 TL ödendi. Şanlıurfaspor ise 1 milyon 545 bin 800 TL ile en az isim hakkı bedeli ödenen ekip oldu.

Spor Toto 2. Lig'de ise Polatlı Bugsaş Spor, 1 milyon 663 bin 800 TL ile ilk sırada yer aldı. İnegölspor ise 873 bin 200 TL ile son sırada kaldı.

Spor Toto 3. Lig'de de Altınordu ve Dardanelspor 944 bin TL ile bu ligdeki en yüksek isim hakkı bedellerine ulaştı. Mardinspor ise 247 bin 800 TL ile ligin en az isim hakkı kazanan ekibi oldu.