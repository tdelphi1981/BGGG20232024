"Basit hatalardan dolayı geriye düştük"
Homend Antakya Belediyesi Başantrenörü Levent Deringöl Fenerbahçe'ye karşı kaybetmenin kendisini ve oyuncuları üzdüğünü söyledi.
Fenerbahçe gibi bir takımla başa baş mücadele etmelerinin kaliteli bir takım olduklarını gösterdiğini belirten Deringöl, şöyle devam etti: 
Maçın kırılma anlarında basit hatalardan dolayı geriye düştük. Bu maçta gereksiz top kayıplarımız oldu. Diğer maçlara oranla gerek iki sayılık, gerekse üç sayılık atışlardaki isabet oranımız çok düşük. Bu maçta şans faktörünün yanımızda olmadığını düşünüyorum. Galip gelebilirdik ama olmadı. Rakip takımın iki ABD'li oyuncusunu da olağanüstü mücadelelerinden dolayı kutluyorum. Onları durduramadık, güzel ve çekişmeli bir maç oldu. 
Deringöl, Avrupa Kupası maçları dolayısıyla maça yorgun çıktıklarını ifade etti.