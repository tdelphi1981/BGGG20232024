BATE'den kızdıracak açıklama: F.Bahçe balansını kaybetmiş
"Çok koşan ve ileride basan bir ekiple karşılaşacağız. Kötü değil ama balansını kaybetmiş bir takım. İyi ki taraftarları olmayacak."
F.Bahçe'nin UEFA Avrupa Ligi'ndeki rakibi BATE Borisov'un teknik direktörü Viktor Goncharenko, canlı olarak izlediği rakibinin analizini football.by'ye yaptı. Belaruslu hoca, sarı-lacivertli ekibin yenildiği Sivas maçını kimseye tanınmadan izlediğini ve notlar tuttuğunu söyledi, "Tur için avantaj bizde" diye konuştu.

Goncharenko şunları söyledi:

"Muhteşem bir taraftar önünde, seyirciler arasında F.Bahçe'yi izledim. İyi ki rövanşı boş tribünlere oynayacağız. Beni kimse tanımadı. Anladığım kadarıyla bizi fazla ciddiye de almıyorlar. F.Bahçe kötü bir takım değil ama balansını kaybetmiş. Takım üzerinde ilginç bir elektrik var. Ben de ne olduğunu çözemedim. Umarım bizim maçta da böyle olurlar. Kura çekildiği günden daha umutluyum. Çok koşuyorlar, ileride basıyorlar ama sonrasını getiremiyorlar. Elbette kazandıkları maçları da izledim. Bu tur bize daha yakın, bunu biliyorum."