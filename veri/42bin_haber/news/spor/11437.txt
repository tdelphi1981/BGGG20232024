Mersin İdmanyurdu'nda kriz sona erdi
Spor Toto Süper Lig ekiplerinden Mersin İdmanyurdu'nda futbolcular, para krizinin aşılması sonucu antrenmana çıktı.
Deplasmanda yarın İstanbul Büyükşehir Belediyespor ile karşılaşacak olan kırmızı lacivertliler, teknik direktör Hakan Kutlu nezaretinde Macit Özcan Spor Kompleksi'nde ter idmanı yaptı. Geçen hafta karşılaştıkları Kasımpaşa maçında takımının iyi bir performans ortaya koyduğunu belirten Hakan Kutlu, şunları söyledi:

"Saha içinde güzel bir birliktelik vardı. Şehrin inanmışlığını da gördük o maçta. Özellikle karşılaşmanın ikinci yarısında maçı hak eden taraftık, ama maalesef ikinci golü bulup 3 puana dönüştüremedik bunu. Kaybettiğimiz 2 puanın her zaman telafisi olduğunu söylüyoruz. O da en yakın, İstanbul İstanbul Büyükşehir Belediyespor'un maçı. Onların da sıkıntılı bir süreci var ligde. İki takımın da kazanması gereken bir maç. Ben oyuncu arkadaşlarıma güveniyorum. Oturduk, konuştuk, çalıştık, her şeyi yapıyoruz. Yarın inşallah 3 puanla ayrılıp ligde tutunma savaşını sürdüreceğiz."

Mersin İdmanyurdu'nun ligdeki durumunun sıkıntılı olduğunu, ancak fikstüre ve kadro yapısına bakıldığında, ligin ilk 10 takımı arasına girmesi gerektiğini ifade eden Hakan Kutlu, "Bu takım kalan 9 maçın en az 6-7'sini kazabilecek güçte. Bende bunu başarabileceklerine inanıyorum" diye konuştu.

Mersin İdmanyurdu, akşam saatlerinde İstanbul'a hareket edecek.