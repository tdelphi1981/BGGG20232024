Ali Dürüst iddialı konuştu
Galatasaray Kulübü İkinci Başkanı Ali Dürüst, UEFA Şampiyonlar Ligi'nde bugüne kadar ortaya koydukları performansla kalan maçlarını da kazanabileceklerini gösterdiklerini söyledi.
Ali Dürüst, UEFA Şampiyonlar Ligi (H) Grubu 4. hafta maçında Romanya'nın Cluj ekibi karşısında önemli bir galibiyet elde ettiklerini belirterek, 'Geçtiğimiz 3 maçta da bizim oyunumuz, aldığımız sonucu açıklamıyordu. Ama bu maçta hem oyunumuz diğer maçlardaki gibi iyiydi, hem de 3-1 gibi net bir skorla galip geldik. Şu anda bu yarışın içindeyiz. Kalan maçlarda da aynı performansı gösterdiğimiz zaman bir üst tura geçeriz inşallah' dedi.

Sarı-kırmızılı yönetici, Manchester United'in bir üst tura çıkmayı garantilediği grupta kendileri ile Cluj ve Braga'nın şanslarının birbirine yakın olduğunu anlatarak, 'Şu anda Şampiyonlar Ligi 3 takım için yeniden başladı. Biri sahamızda olmak üzere oynayacağımız iki maç var. Şu ana kadar ortaya koyduğumuz performansımızla kalan maçlarımızı da alabileceğimizi gösterdik. İnşallah bunu başarırız' diye konuştu.

-'Manchester United maçı kolay olmayacak'-
Ali Dürüst, grupta 20 Kasım Salı günü İstanbul'da İngiliz ekibi Manchester United ile oynayacakları karşılaşmanın kolay olmayacağını dile getirerek, 'Rakibimizin bu maçta rahat davranması ya da yedek takımla oynaması gibi bir şey söz konusu değil. Manchester United gibi bir takım için böyle şeyler olmaz zaten. O maç da çok zor olacak. Biz kendi sahamızda oynamanın avantajını kullanmaya çalışacağız. O maçı aldıktan sonra işimiz daha rahat olur' ifadelerini kullandı.

Galatasaray'ın UEFA Şampiyonlar Ligi'nde yarışın içinde olmasının çok önemli olduğuna işaret eden Dürüst, 'Bizim için önemli olan bu yarışta olmak. Galatasaray bundan sonra bu yarışta hep olacak. Tabi mağlubiyetler de olur ama önemli olan her sene bu yarışta olabilmek' dedi.

Cluj karşısında dün 'hat-trick' yapan Burak Yılmaz'ın performansı hakkında, 'Burak, Türkiye'nin kıymetli bir milli oyuncusu. Geldiği takımda da başarılıydı. O başarıyı Galatasaray'da da devam ettiriyor. Ama bu bir takım oyunu, takım iyi olduğu vakit golcülerimiz de üzerine düşeni yapıyor' değerlendirmesinde bulunan Dürüst, teknik direktör Fatih Terim ile ilgili de şunları söyledi:

'Fatih hoca bu konuda çok tecrübeli ve geçmişte önemli zaferler yaşamış bir isim. Tecrübesini en zor zamanda takıma yansıtıyor. Bu maç da öyle bir maçtı. Taktikten ziyade hocanın bu tecrübesi maçı kazanmamız için önemli faktör oldu.'

Galatasaray Kulübü İkinci Başkanı Dürüst, UEFA Avrupa Ligi'nde bu akşam Kıbrıs Rum Kesimi'nin AEL Limassol ekibi ile karşılaşacak olan Fenerbahçe'ye de başarılar diledi.