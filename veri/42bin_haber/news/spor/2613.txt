Cemre ve Haluk yenilgisiz zirvede
TED Kulübü Kortları'nda yapılan En İyi Sekiz turnuvasında şampiyonluğu kazanan tenisçiler belli oldu.
İki sette biten final maçlarında Haluk Akkoyun ve Cemre Anıl zafere ulaştı. İki ay önce TED'den ayrılan Cemre, eski kulübünün kortlarında Naz Karagöz'ü sekiz set puanı çevirerek yendi. 
tenisdünyası.net'in haberine göre, Türkiye Tenis Federasyonu'nun ATP ve WTA Şampiyonaları'nı örnek olarak düzenlediği yüksek para ödüllü En İyi Sekiz Şampiyonası, TED Kulübü kapalı kortlarında yapılan final maçlarıyla tamamlandı. Turnuvada Haluk Akkoyun ve Cemre Anıl, yenilgisiz olarak şampiyonluğa ulaştılar. İki tenisçi de, birincilik ödülü olarak 4000 lira kazandı. 
TED Kulübü'nün kariyerli kaptanı Haluk Akkoyun, en yaşlı oyuncu olarak raket salladığı erkekler turnuvasında set bile vermeden şampiyon oldu. Haluk, final maçında takım arkadaşı ve Türkiye şampiyonu Anıl Yüksel'i 6-3, 6-4'lük skorla mağlup etti. Maçta iki kez servis kıran Haluk, servis kullandığı 10 oyunu da almayı başardı.  
Kadınlar finalinde ise Cemre Anıl, Naz Karagöz ile karşı karşıya geldi. Ekim başında TED Kulübü'nde ayrılmasına rağmen, federasyonda kontrat kayıtları sezon sonu itibariyle yenilendiği için resmiyette TED sporcusu olarak görünen Cemre Anıl, finalde Naz Karagöz ile karşılaştı. Altı kez servis kırılan ilk seti 6-3 kazanan 19 yaşındaki Anıl, ikinci sette 4-1 geriye düştü. Bir gün önce yarı final maçını tam yedi maç puanı çevirerek galip tamamlayan genç raket, bir kez daha geri dönüş sergiledi. Dokuzuncu oyunda dört, 6/2 geriye düştüğü tie-break'te de dört olmak üzere toplam sekiz set puanı karşılayan Cemre, mücadeleyi 9/7'lik tie-break oyunuyla bitirmeyi bildi. Anıl, 16 yaşındaki Karagöz'ü grup maçında da mağlup etmişti. 
Şampiyon ve finalistlere ödüllerini, TTF Yönetim Kurulu üyeleri Cem Tınaz, Gökhan Dönmez ve Turhan Topbaş verdi. TTF'nin sezon kapanış turnuvası olan mücadelede toplam 13 bin lira ödül dağıtıldı.