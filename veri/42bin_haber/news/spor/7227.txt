Halil Mutlu 'göreve hazır'
Avrupa, dünya ve olimpiyat şampiyonu milli halterci Halil Mutlu, Türkiye Halter Federasyonu'nun 9 Mart'ta yapılacak olağanüstü genel kurulunda başkanlığa aday olduğunu bildirdi.
Mutlu AA muhabirine yaptığı açıklamada, Avrupa 23 Yaş Altı Şampiyonası'nda 5 Türk sporcunun dopingli çıkması nedeniyle federasyon başkanı Hasan Akkuş ve yönetim kurulunun istifa kararı aldığını hatırlatarak, bu konuda camianın bir ferdi olarak üzgün olduğunu söyledi.

Türk halterine elinden geldiğince yardımcı olmaya çalıştığını ve yardımcı olmaya devam edeceğini dile getiren Mutlu, mevcut yönetim kurulunun istifasına neden olan olayın bir an önce atlatılması gerektiğini, yaşanan bu sürecin de birlik ve beraberlik içinde en az zararla atlatılacağına inandığını ifade etti.

Mutlu, yaşanan olayların camiaya zarar vermesinden endişe duyduğunu dile getirerek, 'Doping, sporda hassas bir konu. Kişiler çok önemli değil, önemli olan yaşananların camiaya vereceği zarar. En çok bundan korkuyorum. Camia içinde kenetlenerek bunları unutmamız gerekli. Böyle olursa kısa zamanda toparlanabiliriz' dedi.

Federasyon olağan genel kurulunda mevcut başkan Hasan Akkuş ile seçimde yarıştığını anımsatan Mutlu, sözlerine şöyle devam etti:

'Geçen seçimlerde hizmetten kaçmayan bir kişi olarak başkanlık görevine talip olmuştum. O dönemde kısa sürede camiaya çok fazla şey anlatamadım. Şimdi o süreçte kendime göre bazı dersler çıkarttım. Neler yapmam gerektiğini, neler yapmamam gerektiğini öğrendim. Bu süre benim açımdan biraz rahat geçiyor. Dolayısıyla şimdi anlatmak istediklerimi daha rahat ifade edebiliyorum. Camiamız samimiyetime inanıyor. Adaylığımın geçici bir heves olmadığına inanıyor. O da benim için çok önemli. Samimiyetin olmadığı yerde insanların yan yana gelmesi çok zordur. Camiada benim samimiyetime, geçici bir heves olmadığına inandı.

Federasyonumuzun 9 Mart'ta yapılacak genel kurulunda başkanlığa adayım. Ben hedefleri olan bir insanım. İnanmadığım hiçbir işte kimseye söz vermem. Bu yolda camiaya en iyi şekilde hizmet edeceğime inandım. Bu gücü camiadan aldım. Bu camianın bana sahip çıkacağına da inanıyorum. Ben değil, biz olarak bu yola çıktık. Biz bugün halter sayesinde var olduk. Bundan sonra biz halter için var olacağız. Ailemize, büyüklerimize güveniyoruz. Ailemizi, arkadaşlarımızı, camiamızı utandırmayız. Göreve hazırım.'

-'Süleymanoğlu ile sık sık görüşüyoruz'-
Mutlu, olağanüstü genel kurul için önlerinde uzun bir süre bulunduğunu, bu dönemde ekibiyle gerçekleştirebileceği projeler üzerinde çalışmalar yapacağını anlattı.

Olağanüstü genel kurul öncesi kendisi gibi Avrupa, dünya ve olimpiyat şampiyonu milli halterci Naim Süleymanoğlu ile fikir alışverişinde bulunduğunu dile getiren Mutlu, şunları söyledi:

'Naim Süleymanoğlu ile sık sık görüşüyoruz. Böyle bir ismin bizimle birlikte olmasından çok mutlu olur, gurur duyarım. Biz büyük bir camiayız. Bu büyük camiada halter sporuna yıllarca hizmet veren bizlerin mutlaka yan yana olması lazım. Biz yan yana olmadığımız sürece camiayı da yan yana getirmek zor olur. Naim ağabeyle genellikle telefonda sık sık görüşüyoruz. Planlarımızı, projelerimizi konuşuyoruz. Camia ile ilgili her konuda birbirimize danışıyoruz.'

Halil Mutlu, halterde gençlerin iyi ortamda spor yaptıklarına inanmadığını vurgulayarak, dolayısıyla gençlerin daha iyi spor yapabilecekleri yerlerle ilgili teknik projeler üzerinde çalıştığını sözlerine ekledi.