Yılın fotoğrafı
Şike soruşturmasını yapan Mutlu Ekizoğlu ile Yıldırım'ın Siirt'teki buluşmasını AKŞAM görüntüledi
 Siirt Emniyet Müdürü Mutlu Ekizoğlu ile Aziz Yıldırım, öğlen Ethem Sancak'ın köyü Çatılı'daki yemekte akşam da Atatürk Spor Salonu'nda buluştu ama hiç konuşmadı
 Fotoğraf: Suat BİLİM
 Yılın buluşması Siirt'te gerçekleşti... F.Bahçe Ülker'in Siirt çıkarması ilginç bir tesadüfe ev sahipliği yaptı. İstanbul Emniyet Müdür yardımcısı iken şike soruşturmasını yürüten Siirt İl Emniyet Müdürü Mutlu Ekizoğlu ile F.Bahçe Başkanı Aziz Yıldırım, Siirt'te iki kez aynı ortamda bir araya geldi. O anı, AKŞAM görüntüledi.
 YILDIRIM'DAN SİİRT ÇIKARMASI
 BAŞKAN Aziz Yıldırım, Siirt'e takımdan ayrı özel uçakla asbaşkan Deniz Tolga Aytöre, eski yöneticiler Nihat Özdemir, Murat Özaydınlı, işadamı Ethem Sancak ve Prof. Dr. Yasin Aktay ile birlikte gitti. Siirt Havaalanı'nda AK Parti Siirt Milletvekili Osman Ören, iş adamları ve Siirt Fenerbahçe Spor Okulu öğrencileri tarafından karşılanan Yıldırım ve beraberindekiler, daha sonra Vali Ahmet Aydın'ı makamında ziyaret etti. Vali Aydın, iş adamlarından Siirt'e yatırım yapmalarını istedi.
 İLK SICAK TEMAS ÇATILI KÖYÜ'NDE
 F.BAHÇE Başkanı Aziz Yıldırım ardından aralarında Başbakan Yardımcısı Bekir Bozdağ ile işadamlarının da olduğu bir grupla işadamı Ethem Sancak'ın Siirt'teki köyü Çatılı'da yemeğe katıldı. İşadamı Ethem Sancak'ın yazlık evinin bahçesindeki yemekte gözler iki önemli ismin üzerindeydi.
 3 Temmuz soruşturmasının ardından bir ay önce İstanbul'dan Siirt İl Emniyet Müdürlüğü görevine atanan Mutlu Ekizoğlu da oradaydı. 
 EKİZOĞLU yemek sırasında güvenlik önlemi alan ekipleri koordine etti. Ekizoğlu, 3 Temmuz'da gözaltına aldığı Aziz Yıldırım ile yan yana gelmedi. Başbakan Yardımcısı Bekir Bozdağ, Aziz Yıldırım ile selamlaştı ayrı ayrı yerde yemek yedi.
 O AN ÖLÜMSÜZLEŞTİ!..
 ÇATILI Köyü'nü ve Nihat Özdemir'in inşaasını üstlendiği barajları gezen Yıldırım, Siirt Üniversitesi'nin Eğitim Yılı açılış törenine de katıldı. F.BAHÇE kafilesi ardından Atatürk Spor Salonu'ndaki gösteri maçına geçti. Salonun protokol tribününde Aziz Yıldırım ile Siirt İl Emniyet Müdürü Mutlu Ekizoğlu bir anlığına da olsa aynı fotoğraf karesine girdi. 
 AKŞAM muhabiri Suat Bilim'in deklanşöre bastığı anda Ekizoğlu'nun Yıldırım'a bakışı dikkat çekti. Yıldırım ve Ekizoğlu yemekteki gibi maç sırasında da yan yana gelmedi ve hiç konuşmadı.
 Kuş uçurtulmadı
 F.Bahçe'nin Siirt ziyareti sırasında emniyet geniş güvenlik önlemleri aldı. Sarı-Lacivertli kafile, Akrep ve Kirpiler'le korundu. Özel Harekat polisleri, F.Bahçe kafilesini adım adım takip edip güvenliğini sağladı.
 Bize güç verdiniz
 Başantrenör Simone Pianigiani, Siirt'te Ömer ve Batiste ile birlikte panele katıldı. Pianigiani, 'F.Bahçe Türkiye'nin her tarafında seviliyor. Spor sadece basket atıp kaçırmak değil. Buradaki çok değerli oyuncularımızın, genç sporculara örnek olması çok önemli. Bize gösterdiğiniz yoğun ilgi için teşekkür ediyorum. Bize çok güç verdiniz' diye konuştu.