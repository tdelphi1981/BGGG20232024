Beşiktaş, Sezer Öztürk'ü yeniden gündemine aldı
 
 Devre arası transfer döneminde kadrosuna hücum hattına yönelik bir oyuncu daha katmaya çalışan Beşiktaş, bugüne kadar yaptığı girişimlerden bir sonuç elde edememişti. Bu bölgeye yabancı bir oyuncu düşünen siyah beyazlı yönetim, rotasını Türk futbolcu alternatifine çevirdi. 
 Futbol komitesinin, Fenerbahçe forması giyen Sezer Öztürk için önümüzdeki günlerde sarı lacivertli kulüple temasa geçeceği kaydedildi. Beşiktaş Yönetimi, teknik direktör Samet Aybaba'nın isteği doğrultusunda sezon başında da Sezer için girişimlerde bulunmuş, ancak 27 yaşındaki oyuncu Fenerbahçe'de kalmıştı. 
 Futbol komitesinin, konuyla ilgili olarak ilk Fenerbahçe yönetimi ile görüşeceği ve 2015 yılı mayıs ayına kadar sarı lacivertli kulüple sözleşmesi bulunan Sezer Öztürk için bonservis bedeli konusunda anlaşma zemini arayacağı ifade edildi. 
 DHA