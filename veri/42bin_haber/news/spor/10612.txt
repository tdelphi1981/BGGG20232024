Akhisar Belediyespor Tahkim'e gidiyor
Spor Toto Süper Lig ekiplerinden Akhisar Belediyespor, geçen hafta Sanica Boru Elazığspor maçında yaşanan olaylarla ilgili verilen ceza için Türkiye Futbol Federasyonu (TFF) Tahkim Kurulu'na itiraz edecek.
Akhisar Belediyespor Basın Sözcüsü İbrahim Evren Acar, Elazığspor maçından sonra TFF Profesyonel Disiplin Kurulu (PFDK) tarafından verilen bir maç seyircisiz oynama, 15 bin lira para ve teknik direktör Hamza Hamzaoğlu'nun bir maç soyunma odası ve yedek kulübesine giriş yasağı cezalarına itiraz edeceklerini bildirdi. Acar, "Fair-playe en yakın takımlardan Akhisarspor'a verilen bu cezalar çok ağır. Sahamızda oynanan Galatasaray maçında bütün stat doldu ve taraftarlar yan yana maç izledi. Kimsenin burnu bile kanamadı. Türkiye'de birçok olaylar olurken Elazığspor maçında sahaya atılan birkaç su şişesi ve koltuk yüzünden bize bu cezaların verilmesi çok ağır geldi. Bu nedenle itiraz edeceğiz." dedi.