Mesut Özil sahada olmayacak
Almanya Milli Futbol Takımı'nda forma giyen Real Madrid takımının Türk kökenli yıldız oyuncusu Mesut Özil, kas sorunları nedeniyle Almanya'nın çarşamba günü deplasmanda Hollanda ile oynayacağı maçta forma giyemeyecek. 
Almanya Futbol Federasyonu'ndan (DFB) yapılan açıklamada, Mesut'un kas sorunları nedeniyle Amsterdam'a gitmediği ifade edildi.

Forvet oyuncu Klose'nin de grip nedeniyle karşılaşmada forma giyemeyeceği belirtilen açıklamada, Almanya Milli Takım Teknik Direktörü Joachim Löw'ün iki oyuncunun yerine Schalke 04'ten Lewis Holtby ve Eintracht Frankfurt'tan Sebastian Jung'u aday kadroya dahil ettiği bildirildi.

Daha önce de grip olan Bastian Schweinsteiger ile Toni Kroos ve sakat olan Jerome Boateng ile Marcel Schmelzer'in Hollanda maçında forma giyemeyecekleri belirtilmişti. Real Madrid'de forma giyen Sami Khedira ve Bayern Münih'te oynayan Holger Badstuber'in de Hollanda maçında forma giyemeyecekleri geçen hafta belli olmuştu.