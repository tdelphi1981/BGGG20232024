"Spora 3,5 milyar yatırım"
Gençlik ve Spor Bakanı Suat Kılıç, yapımı planlanan 24 yeni stat ve 405 spor tesisini tanıttı.
Lütfi Kırdar Uluslararası Kongre ve Sergi Sarayı'nda gerçekleştirilen basın toplantısına, Gençlik ve Spor Bakanı Suat Kılıç, Spor Genel Müdürü Mehmet Baykan, diğer yetkililer ve çok sayıda basın mensubu katıldı.

Yeni yatırımları paylaşmak amacıyla spor medyasıyla bir araya geldiklerini belirten Suat Kılıç, Büyük spor hamlemiz kapsamında 24 yeni stat ve 405 tesis yatırımımız var. Statlarımız, ev sahibi takımın 15 günde bir maçlarını yaptığı değil, çeşitli amatör sporlara da sürekli hizmet verecek tesisler olacak. İçlerinde alışveriş merkezleri, dinlenme alanları, sosyal tesisler bulunacak. Sadece 15 günde bir maça gidilen beton bloklar değil, 365 gün çalışacak yaşam merkezleri oluşturmaya gayret ediyoruz diye konuştu.

İnşasına başlanan ya da planlanan Adana, Afyonkarahisar, Ankara, Antalya, Diyarbakır, Edirne, Eskişehir, Gaziantep, Hatay, İzmir-1, İzmir-2, Kocaeli, Malatya, Mersin, Sakarya, Samsun, Sivas, Trabzon, Bursa, Çorum, Konya, Manisa/Akhisar ve Manisa/Turgutlu statlarıyla ilgili bilgi veren Bakan Kılıç, hiçbir ildeki stadın diğer ildeki statla mimari benzerliğinin bulunmadığını vurguladı.

Elazığ ve Van'da birer stat yapımını gündemlerine alabileceklerini belirtip, bu illerde de ihtiyacın doğduğunu anlatan Suat Kılıç, İzmir'deki statlar için, Bu konu polemik de yapıldı. İzmir'de, iki farklı yakaya iki ayrı stat yapmayı hedefliyoruz. Örnekköy'de ilk stat için gerekli tüm yasal değerlendirmeleri yaptık. 25 bin kişi kapasiteli tesisin, öncelikle Karşıyaka olmak üzere İzmir futboluna hizmet vermesini planlıyoruz. Diğer yakaya bir stadın daha yapılması için girişimlerimizi hızlandıracağız ifadelerini kullandı.

405 spor tesisi

Gençlik ve Spor Bakanı Suat Kılıç, 24 stat projesine ilave 405 ayrı spor tesisinin de Türk sporuna kazandırılacağını bildirdi.

Suat Kılıç, 30 kapalı yüzme havuzu, 124 sentetik futbol sahası, 78 gençlik merkezi, 129 spor salonu, 13 atletizm pisti ve farklı branşlar için de 31 ayrı tesis yapılacağını anlatarak, şunları söyledi:

Bu tesislerin tamamının ihalesi yapılmadı. İhalesi yapılanlar üzerinden ortalama hesap yaparsak, 24 stat için 2,5 milyar lira, tesisler için de 1 milyar lira olmak üzere toplam 3,5 milyar liralık bir spor yatırımı söz konusu. Bu çok önemli bir rakam. 2002 yılı yatırım programında toplam yatırım bütçesi 60 milyon liraydı. En büyük destekçimiz, başta Başbakanımız Recep Tayyip Erdoğan'dır. Tesisleşme hamlesinin bitirilmesi konusunda hemfikir olduk. 
Gençlik ve Spor Bakanı Suat Kılıç, yapımı planlanan 24 yeni stat ve 405 spor tesisinin tanıtımını yaparken, kendisine yöneltilen soruları yanıtladı. 
Lütfi Kırdar Uluslararası Kongre Merkezi'nde gerçekleştirilen basın toplantısında, Atatürk Olimpiyat Stadı için planlanan yenileme çalışmalarına değinen Bakan Kılıç, yeni projeler hazırlattıklarını belirtti. 
Atatürk Olimpiyat Stadı'nın yıllar önce tamamlanan ve borcunun da hala İstanbul Olimpiyat Oyunları Hazırlık ve Düzenleme Kurulu (İOOHDK) tarafından ödenmesine devam edilen bir tesis olduğuna vurgu yapan Suat Kılıç, Maalesef projenin iyi olmaması, meteorolojik koşullar düşünülmemesinden dolayı, verimli kullanılamayan bir proje. İki ayrı yenileme projesi çizdirdik. İkisinden de yeterince tatmin olmadık. Birkaç mimarlık ofisi yeni projeler hazırlıyor. Tribünlerin kar, yağmur, rüzgar ve aşırı soğuklar için korunaklı şekilde kapanması amacıyla proje çalışmalarını hızlandırdık diye konuştu. 
Türkiye Milli Olimpiyat Komitesi (TMOK) ve Türkiye Futbol Federasyonu'nun (TFF) bu stada taşınmasının istendiği şeklindeki bir soru üzerine Bakan Kılıç, TMOK'u taşımayla ilgili bir inisiyatifimiz yok. Ancak Olimpiyatevi'nde hizmetine devam eden İOOHDK sekreteryası ve personeli var. Bu birimi Atatürk Olimpiyat Stadı'na nakletmeyi düşünüyoruz. Ayrıca, TFF'nin de oraya taşınması yönünde planımız vardı. Riva Projesi hızlanıyor ve büyük bir ihtimalle merkezlerini orada konumlandıracaklar. Bizim davetimiz geçerli. Belki kira bile söz konusu olmaksızın orada TFF faaliyetlerini sürdürebilir. Statta çok fazla kullanım alanı mevcut yanıtını verdi. 
Atatürk Olimpiyat Stadı'nı atıl durumdan kurtarmak için Esenler ve Başakşehir Kaymakamlıklarıyla görüşeceklerini aktaran Suat Kılıç, Maalesef yakın ilçeler burayı kullanmıyor. Bu atıl tesislerin yüzde 100 kapasiteyle kullanılması lazım. İstanbul'un tüm ilçelerine de açık. Malzemelerimiz eskitilsin, yeter ki çocuklarımız kullansın. Yensini alıp koyacak imkana çok şükür sahibiz ifadelerini kullandı. 
 
BJK İnönü Stadı'nın yeniden inşası için engelleri kaldırdık 
 
Gençlik ve Spor Bakanı Suat Kılıç, İstanbul'un 2020 Olimpiyat Oyunları adaylığı sürecinde önem verdikleri tesisler arasında saydığı yeni BJK İnönü Stadı için engelleri kaldırdıklarını kaydetti. 
Kültür ve Turizm Bakanlığı ile Anıtlar Yüksek Kurulu'nun BJK İnönü Stadı'nın yenilenmesi konusundaki çekincelerini kaldırarak, projeye onay verdiklerini anlatan Bakan Kılıç, Biz de İstinye'de bize ait bir araziyi İstanbul Büyükşehir Belediyesi'ne vererek, karşılığında BJK İnönü Stadı'nın arkasındaki İETT garaj alanını BJK İnönü Stadı'nın arsasına ekleme kararı aldık. BJK İnönü Stadı'nın yeniden inşası için engelleri kaldırdık. Bizim artık bu projeyle ilgili yapacağımız başka bir şey yok. Konu, Beşiktaş Kulübü'nün finansman çalışmalarıyla devam edecek şeklinde konuştu. 
 
Kayak Federasyonu Başkanı Ayık'a sert tepki 
 
Gençlik ve Spor Bakanı Suat Kılıç, Erzurum'da düzenlenecek Kayaklı Atlama Kıta Şampiyonası organizasyonunun ödenek yetersizliği nedeniyle iptal edildiğini açıklayan Kayak Federasyonu Başkanı Özer Ayık'a sert tepki gösterdi. 
Organizasyonun iptal edildiğini kendisinin de televizyonlardan öğrendiğini vurulayan Bakan Kılıç, şunları söyledi: 
Konuyu öğrenince Spor Genel Müdürümüzü aradım ve onun da yine aynı şekilde haberdar olduğu bilgisini aldım. Kayak Federasyonu Başkanı'nın bizimle irtibat kurmaması, organizasyonu alırken müsaade isteyen, ancak iptal ederken bize danışmadan karar alma yaklaşımı garip bir durum. Türkiye, 1 milyon lira için organizasyon iptal ettirecek bir ülke değildir. Uluslararası organizasyonlar, ülke adına verilen taahhütlerdir. Yeri geliyor yatırım bütçeleri kısılarak, ülke imajı kullanıyor. Federasyonun yaptığı son derece hatalı bir davranıştır. Bu kaynağa şimdi değil, organizasyon yapılırken ihtiyaç duyulacaktır. Kayak Federasyonu'nun henüz harcama aşamasına gelinmeyen bir kaynak için organizasyonu iptal etmesi, haddini aşan, ülke için sorumsuzluk içeren bir davranış. Biz yetkili kurumları harekete geçirdik. Arkasında yatan amaç nedir, bilemiyorum. Aslı Nemutlu kızımızın ölümüyle ilgili yürütülen bir çalışma var. Bakanlığımız ve bilirkişiler çalışmalarını yapıyorlar. Orada bir can söz konusu. Ayrıca Erzurum'da mart ayında Dünya Snowboard Şampiyonası ve Tekerlekli Kayak Balkan Şampiyonası gibi iki uluslararası organizasyon yapılacak. Bu organizasyonların ekonomik değeri de iptal edilen organizasyondan daha az değil. Türkiye bu paralardan kaçmaz. Verdiğimiz taahhütleri reddedecek değiliz. Kaldı ki, Erzurum'u yeni dönem Olimpiyat Eğitim Merkezi planlamasında, kış sporları eğitim merkezi haline dönüştürüyoruz. Bu kadar üzerine titrediğimiz bir kente böyle bir olumsuzluğun yaşatılmasından dolayı ben de üzgünüm. O yatırımları başka bir ilde tekrar yapmak mümkün değil çünkü. 
 
Hacettepe Üniversitesi'nin yeniden WADA'pa akreditasyonu 
 
Dünya Anti Doping Ajansı'nın (WADA) Hacettepe Üniversitesi'ni yeniden akredite etme çalışmalarına da değinen Suat Kılıç, bunu çok önemsediklerini aktardı. 
Hacettepe Üniversitesi ile birlikte Türkiye Anti Doping Ajansı'nı (TADA) kurma çabaları olduğunu dile getiren Kılıç, Buranın yüzde 50 finansmanını biz, yüzde 50 finansmanını da Hacettepe Üniversitesi üstlenecek. WADA nezdinde de Uluslararası Olimpiyat Komitesi camiasından dostlarımız destekçi oldular. Türkiye'nin bölgesinde başka doping merkezi yok. Ya Yunanistan'a ya da Romanya'ya göndermek durumunda kalıyorduk. Projemiz tamamlanmak üzere. Bu ajansı kurup, dünyanın en iyi işletilen yerlerinden biri yapacağız. Önümüzde Akdeniz Oyunları var ve tüm numunelerin Hacettepe Üniversitesi tarafından incelenmesini istiyoruz. Oyunları yapamayan Yunanistan'a, oyunları düzenleyen Türkiye'nin numune göndermesini istemiyorum. Bu işi birlikte bitireceğiz şeklinde görüş belirtti. 
 
Ronaldo'nun Filistin'e yardımı 
 
Bakan Suat Kılıç, Real Madrid'de forma giyen Portekizli yıldız futbolcu Cristiano Ronaldo'nun, Altın Ayakkabı ödülünü açık artırmada satarak, elde edilen 1,5 milyon avroluk geliri Filistinli çocuklara okul yapımı için bağışlamasının hatırlatılması üzerine, sözlerini şöyle tamamladı: 
Bilgi ilk geldiğinde, 'Teyit edin' dedim. Normalde çok sıra dışı bir şey. Gazze'de derin bir insanlık dramı yaşanıyor. Masum, savunmasız sivil insanlar üzerinde İsrail'in ölçü tanımayan saldırıları var. Böyle bir dönemde, uluslararası kamuoyu büyük ölçüde İsrail'e destek verirken, Ronaldo'nun, efsane futbolcu kişiliğiyle böyle bir tercihte bulunması çok önemli. Bu inisiyatifi kullanırken, ırk, din, dil faktörlerini göz önünde bulundurduğunu zannetmiyorum. İnsani, vicdani ve ahlaki kaygıları vardır. Dünyada bu kadar insani, vicdani ve ahlaki kaygılarla hareket edecek birikim hala varsa, manevi değeri de olan bir armağanı paraya çevirip Gazze halkına gönderecek bir harekette bulunuyorsa, onu kutlamak, 'Allah razı olsun' demek lazım. Türkiye Cumhuriyeti olarak biz de kendisini bir teşekkür göndermek istiyoruz.