Eskrimde hedef zirveye çıkmak
Türkiye Eskrim Milli Takımı Antrenörü Mehmet Ali Dayanç, Avrupa Yıldızlar Eskrim Circuit Turnuvası ile ilgili iddialı açıklamalar yaptı.Türkiye Eskrim Milli Takımı Antrenörü Mehmet Ali Dayanç, Avrupa Yıldızlar Eskrim Circuit Turnuvası'nda sporcularımız, ülkemizi başarıyla temsil edecektir dedi.

Dayanç, yaptığı açıklamada, 12-13 Ocak tarihleri arasında Slovakya'da düzenlenecek olan turnuvaya katılacak milli takımda morallerin yüksek olduğunu söyledi. Slovakya'dan eli boş dönmeyeceklerine inandıklarını belirten Dayanç, turnuvaya çok iyi hazırlandıklarını ifade ederek, şöyle devam etti:

Amacımız kürsüde en az ilk ikide yer almaya çalışmak. Slovakya'da zirveyi hedefliyoruz. 2012 yılında aldığımız başarıları ikiye katlamayı düşünüyoruz. Milli takım olarak turnuvada birinci olmak için yoğun tempoda çalıştık. Katılacağımız turnuva 2013 yılının ilk önemli organizasyonu. Bu yılın ilk madalyasını almak istiyoruz. Turnuva öncesi Erzurum'da milli takım sporcumuz Eda Tarakçı ile yoğun bir çalışma temposu geçirdik. Milli takımda yer alan bütün sporcularıma güveniyorum. Avrupa Yıldızlar Eskrim Circuit Turnuvası'nda sporcularımız ülkemizi başarıyla temsil edecektir.

Dayanç, Türkiye'nin başarısı için ter döktüklerini, yurt dışında ülkeyi başarıyla temsil edecek sporcuları yetiştirmek için çaba harcadıklarını ifade etti. Sporcuların fedakarlık göstererek antrenmanlara katıldıklarını anlatan Dayanç, şunları kaydetti:

Milli takıma seçilen Erzurumlu sporcumuz Eda Tarakçı'nın da rakipleri gerçekten zor. 250 sporcu içinde zirveyi hedefliyoruz. Amacımız elimizden gelenin en iyisini yapmak. Hem sporcularımız hem de veliler büyük fedakarlık gösterdi. Özellikle Erzurum'da 5 yıl da kısa sürede buraya gelmek kolay olmadı. Küçük yaştaki çocuklarımız var. Onları da milli takıma kazandırmak için çalışıyoruz. Slovakya öncesi Erzurum'da müsabaka açığını kapatmaya çalıştık.

Milli eskrimci Ayşe Eda Tarakçı da kendisine destek olanların yüzünü kara çıkarmamak için Slovakya'da elinden gelenin en iyisini yapmaya çalışacağını söyledi. Turnuvaya Yakutiye Spor Salonu'nda hazırlandığını ifade eden Tarakçı, yaklaşık 5 yıldır eskrim yaptığını, 2 yıldır milli takımda olduğunu belirterek, Erzurum'da çok önemli bir hazırlık dönemi geçirdik. Slovakya'dan altın madalyayla dönmek için ne gerekiyorsa yapacağım dedi.