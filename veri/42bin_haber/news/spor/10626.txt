Webo, Fenerbahçe'ye çabuk ısındı
Fenerbahçe'nin UEFA Avrupa Ligi'nde Viktoria Plzen'i deplasmanda 1-0 yendiği 3. tur ilk maçında galibiyeti getiren golü atan Pierre Webo, yeni takımına çabuk ısındı.
Sarı-lacivertlilerin, devre arasında İstanbul Büyükşehir Belediyespor'dan transfer ettiği Kamerunlu golcü, Spor Toto Süper Lig ve UEFA Avrupa Ligi'nde attığı kritik gollerle takımına büyük katkı sağlıyor.

Spor Toto Süper Lig'de 3 kez fileleri havalandıran Webo, Avrupa'da da oynadığı 3. maçında ilk golünü attı.

-8 maçta 4 gol attı-

Fenerbahçe'nin hücumdaki etkisini artıran Webo, sarı-lacivertli formayla çıktığı 8 resmi maçta 4 kez golle buluştu.

Spor Toto Süper Lig'de 5 maçta forma giyen Kamerunlu golcü, UEFA Avrupa Ligi'nde de 3 karşılaşmada oynadı.

Webo, ligde sarı-lacivertli formayla çıktığı ilk maçta Fenerbahçe'nin Sivasspor'a 2-1 yenildiği karşılaşmada yeni takımında ilk golünü attı. İkinci maçında deplasmanda Mersin İdmanyurdu'nu 1-0 yendikleri maçta takımına 3 puanı getiren golü kaydeden Kamerunlu golcü, 3-1 kazandıkları Kasımpaşa maçında da ilk gole imza attı.

UEFA Avrupa Ligi'nde Fenerbahçe formasıyla çıktığı iki BATE Borisov maçında gol atamayan Webo, Viktoria Plzen ile deplasmanda yapılan ilk maçta takımına galibiyeti getiren golü kaydetti ve takımına tur için büyük avantaj sağladı.

-'Kafacı' Webo-

Pierre Webo, Fenerbahçe'de attığı gollerde kafasını kullanıyor.

Kamerunlu oyuncu, sarı-lacivertli formayla attığı 4 golü de kafa vuruşuyla ağlarla buluşturdu.

Türkiye kariyerinde 1,5 sezon oynadığı İstanbul Büyükşehir Belediyespor ile çıktığı 54 lig maçında 24 gol kaydeden Webo, Fenerbahçe formasıyla da 5 lig maçında 3 kez fileleri havalandırdı. Webo, bu sezon ligde attığı 12 golle 'Gol Krallığı' yarışında iddiasını sürdürüyor.