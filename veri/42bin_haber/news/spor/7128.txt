"Biz biraz piyangodan çıktık sanırım"
Acıbadem Erkekler Voleybol Ligi ekiplerinden Maliye Milli Piyango, ligdeki başarılı performansının yanı sıra CEV Kupası'nda yarı finale yükselerek Başkent'in yüzünü güldürdü.Takımın Makedon antrenörü Joshko Milenkoski,  CEV Kupası'nda başından beri kimse bize şans tanımıyordu. Biraz piyangodan çıktık sanırım dedi. Kulübün son iki sezondur başlattığı projenin çok iyi gittiğini ve geçen sezon 7-8'incilik hedeflerken ligi 4'üncü sırada bitirdiklerini kaydeden Milenkoski, Rakiplerimizle kıyaslandığında düşük bütçeli bir takımız. Bizim en önemli silahımız çok çalışmak. Kulüp yönetimi elinden gelen herşeyi yapıyor ve bizden hiçbir şeyi esirgemiyor. Bize sadece çalışmak kalıyor. Geçen yıl 4'üncü olmamız kendimiz dahil herkese sürpriz oldu. Özellikle Avrupa kupasına katılmayı hiçbirimiz beklemiyorduk diye konuştu.

Bu yıl takımı Avrupa kupası maçlarına göre oluşturduklarını anlatan Milenskoski, şöyle devam etti:

Geçen sezonki başarının ardından takımdan ayrılan, daha yüksek bütçeli takımlara giden arkadaşlarımız oldu. Biz de elimizdeki imkanlar dahilinde alabileceğimiz en iyi oyuncuları aldık. İlk yarıyı ikinci sırada bitirdik. Bu sezon karşısında kazanamadığımız takım yok. Bence bizim farkımız takımın içindeki iletişimin çok iyi olması. Oyuncularım teknik ekibe çok güveniyor ve tüm direktiflere uyum gösteriyor. Çok iyi çalışarak açıklarımızı kapatıyoruz.

Türk Ligi büyük bir patlama yaşıyor

Daha önce Makedonya'da da düşük bütçeli takımlarla Avrupa kupalarında başarı elde ettiğini vurgulayan Milenkoski, düşük bütçe ile başarılı olmanın sırrını 'çok çalışmak ve fiziksel, psikolojik, mental, taktik, teknik olarak her anlamda hazır olmak hazır olmak' şeklinde tanımladı.

Türkiye liginin büyük bir patlama yaşadığını ve çok iyi bir seviyeye çıktığını anlatan Makedon çalıştırıcı, Ligde çok büyük bir mücadele var. Çok iyi yatırımlar yapılıyor. Türkiye voleybolda gerek oyuncu, gerek antrenör olsun herkesin görev almak istediği bir lige sahip. Türkiye yükselen bir değer dedi.

Bizim eşleşmenin favorisi İtalyan Andreoli

Sezon başında ligdeki hedeflerini ilk 6 içine girip yine Avrupa kupalarına katılmak olarak belirlediklerini kaydeden Milenkoski, şöyle devam etti:

Şu an itibariyle sezon sonunda ilk 6 içinde yer alabileceğimizi söyleyebilirim. Amaç Avrupa kupalarına gidebilmek. Şu an çok iyi gidiyoruz ama ligde çok kuvvetli takımlar var. Herşey olabilir. Elimizden gelenin en iyisini yapacağız. CEV Kupası'nda da sırasıyla Hollanda, Polonya, Belçika ve Çek Cumhuriyetini geçtik. Hedefimiz hep önümüzdeki maç oldu. Şu anda da sadece yarı final maçını düşünüyoruz. Bizim eşleşmenin favorisi İtalyan Andreoli. Elimizden gelenin en iyisini yaparak finale yükselmeye çalışacağız.

Milenkoski, finalde Halkbank ile eşleşme ihtimalleri hatırlatıldığında ise Halkbank'ın çok iyi ve değerli bir ekip olduğunu ve ciddi bir finalist olarak düşündüğünü söyledi.