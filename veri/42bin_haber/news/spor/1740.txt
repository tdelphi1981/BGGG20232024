Ankara Büyükşehir'in zirve keyfi
Hentbol Erkekler Süper Ligi'nde 7'de 6 yaparak lider durumda bulunan Büyükşehir Belediyesi Ankaraspor'da keyifler yerinde.Tek mağlubiyetini 6'ncı hafta maçında Beşiktaş'a karşı alan Büyükşehir Belediyesi Ankaraspor'da antrenör Zeki Polat, AA muhabirine yaptığı açıklamada, Ligde zirvede yer alıyoruz. Takımda moraller üst seviyede. Bu sene şansızlığımı yenerek tarihimizde ilk defa şampiyonluğa ulaşacağız diye konuştu.

Böyle bir başlangıcı sezon öncesinde beklediğini ifade eden Polat, bundan sonra da aynı istikrarı devam ettirmek istediklerini ve bunun için rehavete kapılmadan çalışmaya devam ettiklerini söyledi.

Polat, ligde tek yenilgilerini Beşiktaş'a karşı aldıklarını hatırlatarak, Maça çok fazla özgüvenle çıktık. Bu sebeple çok kötü oynadık ve yenildik. Bu mağlubiyet takımın kendisine gelmesini sağladı. Bazı yenilgiler takımın toparlanmasında fayda sağlayabiliyor değerlendirmesini yaptı.

Kendilerini ligde zorlu fikstürün beklediğini dile getiren Polat, önemli maçların yeni başlayacağına işaret ederek, sözlerini şöyle sürdürdü:

Bundan sonraki süreç daha zorlu olacak. Maliye Milli Piyano, Çankaya Belediyesi ANKA ve Nilüfer Belediyesi maçları peş peşe gelecek. Türkiye Kupası'nda da Trabzonspor ile oynayacağız. Hepsi birbirinden zorlu maçlar. Daha önce hiç şampiyonluk sevinci yaşamadık. Geçen sene final serisinde şampiyonluğu Beşiktaş'a verdik. Bu sezon güzel hava yakaladık. Herkes şampiyonluk için kenetlenmiş durumda. Bu sene şansızlığımı yenerek tarihimizde ilk defa şampiyonluğa ulaşacağız.

-Avrupa sınavı-

Zeki Polat, Çalenç Kupası 3'üncü tur ilk maçında yarın Bulgaristan takımı HK Spartak Varna ile karşılaşacaklarını anımsatarak, rakiplerini eleyerek Avrupa'da yollarına devam edeceklerini söyledi.

Bulgaristan ekibiyle iki maçı da Ankara'da oynayacaklarını belirten Polat, şunları kaydetti:

Rakibimiz maddi sıkıntı içinde. Bu nedenle önemli birkaç oyuncularıyla yollarını ayırmışlar. İki maçın burada oynanacak olması büyük bir avantaj. Avrupa'da daha önce hiç tur atlamadık. Bu yıl Avrupa'da finale kadar gitmek istiyoruz. Kuralar belirleyici olacak.