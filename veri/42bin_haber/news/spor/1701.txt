RTÜK masaya yumruğunu vurdu!
Radyo ve Televizyon Üst Kurulu'na (RTÜK), 19-21 Kasım tarihleri arasında sadece iki spor programı hakkında toplam 4 bin 464 adet şikayet gelmesinin ardından harekete geçti.
 Kurul, son dönemde yapılan bazı spor programlarının spor programı olmanın çok ötesine geçtiğini belirterek, yayıncılık ve yapılacak olan çalışmalar hakkında Aralık ayında Türkiye Futbol Federasyonu ve Kulüpler Birliği ile ortak bir toplantı yapılacağını duyurdu.
 KİN, NEFRETİ KÖRÜKLÜYOR!
 RTÜK tarafından yapılan açıklamada; Yayınların kamusal sorumluluk anlayışı içerisinde yapılmasına olduğu kadar, yayın özgürlüğüne ve editoryal bağımsızlığa saygılı bir yaklaşım içerisinde olmaya da özen göstermektedir. Ancak, son dönemlerde spor programlarının bazıları spor programı olmanın ötesine geçmiş, sporcu, teknik heyet, kulüp yöneticileri, taraftar ve hakemlere karşı kullanılan içerik, dil ve üslup ile toplumsal kin ve nefret duygularını körüklemeye başlamıştır. Spor programlarında yaşanan olumsuzlukların ve izleyicilerin spor programlarıyla ilgili şikâyetlerinin artması nedeniyle Türkiye Futbol Federasyonu ve Kulüpler Birliğinin de işbirliğiyle, spor programlarının yapımcıları, sunucuları ve yorumcularının katılacağı bir değerlendirme toplantısı yapılması için gerekli çalışmalar başlatılmıştır. Aralık ayında gerçekleştirilmesi planlanan toplantıda, Üst Kurulun yayınlarla ilgili tespitleri paylaşılarak, yayın ihlallerinin önlenmesi için alınabilecek tedbirler değerlendirilecektir." denildi.
 "TOPLUMSAL BARIŞ TEHLİKEDE..."
 Spor programları konusunda rekor sayıda şikayet geldiğini duyuran RTÜK, "Spor programlarındaki yayın ihlalleri nedeniyle Radyo ve Televizyon Üst Kuruluna izleyicilerden yoğun şikâyetler gelmektedir. 19-21 Kasım 2012 tarihleri arasında sadece iki spor programı hakkında Üst Kurula toplam 4464 adet şikâyet geldiği tespit edilmiştir. İzleyiciler şikâyet başvurularında, söz konusu spor programlarında hakarete varan tartışmaların, küfürlü konuşmaların gerçekleştiğini, programlara katılanlar tarafından bazı takımlar ve taraftarları hakkında yanlı ve saldırgan yorumların yapılarak toplumsal şiddetin kışkırtıldığını ifade etmişlerdir. Bu durum, yayın özgürlüğünün kullanımı açısından bir suiistimal olup, toplumsal barış açısından oldukça tehlikelidir." ifadelerini kullandı.
 "PROGRAMLARI KALDIRAMAYIZ"
 Programları yayından kaldırma gibi bir yetkisinin bulunmadığını duyuran RTÜK, "Bilindiği üzere, radyo ve televizyon yayınlarında uyulması gereken ilkeler ile bu ilkelerin ihlal edilmesi halinde Üst Kurul tarafından uygulanabilecek müeyyideler 6112 Sayılı Radyo ve Televizyonların Kuruluş ve Yayın Hizmetleri Hakkında Kanunla düzenlenmiştir. Yayın denetimi bir süreç dâhilinde gerçekleşmektedir. Yayın içerikleri Üst Kurul uzmanlarınca titizlikle takip edilmekte ve yasa hükümlerine aykırı yayınlar için rapor düzenlenmekte, bu raporlar ve yayın kopyaları Hukuk Müşavirliğinin görüşüyle Üst Kurula sunulmaktadır. Üst Kurul tarafından yapılan değerlendirmeler sonucunda, gerektiğinde aynı yasanın 32. maddesi hükümlerine göre kuruluşlara uyarı, para cezası, program durdurma ve geçici yayın durdurma cezası şeklinde, ihlalin tekrarı durumunda giderek artan müeyyideler uygulanmaktadır. Ancak Üst Kurulun programları yayınlanmadan önce denetleme, yayınlara müdahale etme ya da programları yayından kaldırma yetkisi bulunmamaktadır. Takdir edilecektir ki, bu durum canlı yayınlanan programlarda çok daha zordur." şeklinde bir açıklama yaptı.
 ŞİKAYET ALAN PROGRAMLAR... 
 Kurula ulaşan şikayetler hakkında da bilgi veren RTÜK yaptığı açıklamada şu ifadeleri kullandı; "Son dönemde Üst Kurul tarafından, Beyaz TV’de yayınlanan Derin Futbol programına üç kez, Ve Gol programına beş kez, Kanal Türk’te yayınlandığı dönemde Telegol programına iki kez, NTV ve NTV Spor’da yayınlanan Yüzde Yüz Futbol ve Tam Saha, ART TV’de yayınlanan ART Spor, Yeni Asır TV’de yayınlanan Artı Futbol ve Futbol Maçları, T TV’de yayınlanan Tam Saha programlarına ise birer kez müeyyide uygulanmasına karar verilmiştir. Ancak, benzer yayınların tekrarı durumunda yasal sınırlar dâhilinde kalınarak daha ağır müeyyidelerin uygulanacağı bilinmelidir. İzleyicilerin son günlerdeki yoğun şikâyetlerine sebep olan spor programları hakkında yapılan tespitlerin yer aldığı uzman raporları da, Üst Kurul’un 27 Kasım 2012 tarihindeki toplantısında değerlendirilerek karara bağlanacaktır."
  