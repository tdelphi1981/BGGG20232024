Sayılmayan gol hastanelik etti!
90+3'te Yasin'in iptal edilen golünde Bursa Başkanı İbrahim Yazıcı heyecandan 'taşikardi krizi' geçirdi. Müşahade altında tutuldu
 Bursaspor'un, Trabzon deplasmanında aldığı tarihi galibiyet, krizleri de beraberinde getirdi. Bordo-Mavililer, 90+3'te Yasin'in sayılmayan golüne isyan ederken, o an heyecana kapılan Bursa Başkanı İbrahim Yazıcı, düşüp hastanelik oldu. Stada gelen ambulansla hastaneye kaldırılan Yazıcı korkuttu.
 NEFES ALMA GÜÇLÜĞÜ VAR
 İLK yapılan açıklamada, 'Düşünce kolunda yaralanmalar olmuş. Nefes almakta güçlük çekiyordu. Heyecandan dolayı akciğerlerinde ödem oluşmuş. Genel durumu iyi. Bilinci açık' bilgisi verildi. 
 ANCAK daha sora Başkan'ın kalp ritmi bozukluğu yüzünden baygınlık geçirdiği ortaya çıktı. Doktor İsmet Eraydın şu basın açıklamasını yaptı: 'Daha önce by-pass olmuş. Takiplerimiz sürüyor. Nabzı düştü. Rahat, sıkıntısı yok. Yakın arkadaşlarıyla görüştürdük. Teşhisimiz taşikardi (kalp atım ritminin aşırı yükselmesi).' Yazıcı daha sonra tedbir amacıyla tam teşekküllü KTÜ Tıp Fakültesi Hastanesi'ne nakledildi.
 BJK'dan mesaj
 Başkan İbrahim Yazıcı'nın fenalık geçirmesinden dolayı üzüntülerini belirten ve 'Geçmiş olsun' mesajı yayınlayan ilk kulüp Beşiktaş oldu. Ertuğrul Sağlam da maçtan sonra hastaneye koştu.