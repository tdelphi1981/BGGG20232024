Beşiktaş, yalnız mı kalacak?
 
 ‘Feda’ sezonunda, çok ciddi bütçeli rakipleriyle kıran kırana bir mücadele içerisinde bulunan Beşiktaş, ikinci yarının ilk maçında bugün İstanbul Büyükşehir Belediyespor’la karşılaşıyor. Kadrosunda Fernandes, Almeida, Oğuzhan gibi yıldızlar bulunan Siyah-Beyazlılar’da herkes İnönü Stadı’nın atmosferine ve taraftarlara güveniyor. Maçın cumartesi günü oynanacak olması da olumlu bir gelişme olarak yorumlanıyor. Ancak maça saatler kala bilet satışlarındaki durgunluk gözlerden kaçmıyor. Biletix gişelerinden satışa sunulan biletlerde, her kategoride alıcılarını bekliyor. 
 İDARECİLERİN DİLEĞİ...
 
 8 bin adet kombine bilet satan Beşiktaş’ta, bu maç için de şu ana kadar satışın yaklaşık 10 bin civarında olduğu belirtildi. Maç saatine kadar hareketlilik yaşanması ve karşılaşmanın dolu tribünler önünde oynanması Beşiktaşlı
 idarecilerin en büyük dileği...
 
 KAVALCI'DAN KAPALI SÖZÜ
 
 Yönetici Ahmet Kavalcı, 2013’ün ilk karşılaşması öncesinde taraftarlara müjdeyi verdi. Kavalcı, “Samet Hoca, Başkan’a kapalı tribünün bilet fiyatlarını düşürmesi konuda talepte bulundu. Bundan sonraki icra kurulunda konuşacağız. Ben de hocamla aynı düşüncedeyim” yorumunu yaptı. Bu arada bir süre önce tekrar satışa sunulan kombine kart satışları bugün sona erecek.  Kara Kartallar’ın yeniden satışa sunulan kombine kartlarının fiyatları nakit 238 ile 1496 lira arasında değişiyor. Taksitli satış fiyatları ise 250 ile 1575 lira arasında...
 
 Fanatik