Derdimiz gol atamamak
Avcı, Son 5 maçını kaybetmeyen Çeklere karşı 6 net pozisyon bulduk. İyi bir maç oldu ama kaybetmek üzücü diye konuştu.

ÇEK Cumhuriyeti’ne 2-0 yenildiğimiz maçın ardından Teknik Direktör Abdullah Avcı, mart ayında oynayacağımız Dünya Kupası grup eleme karşılaşmaları öncesinde iyi bir sınav geçirdiklerini söyledi. Oyunu iki etapta değerlendirmek gerektiğini belirten Avcı, “Oyunun başında basit bir hatadan gol yedik. İlk yarıda Mevlüt ve orta saha arasında 35 metrelik bir boşluk bıraktık. Rakibe de temas etmeyince soyunma odasına iki farklı yenik girdik. İkinci yarıda orta sahanın katkısıyla, son 5 maçta kaybetmeyen, 9 maçta dört gole izin veren Çekler’e karşı 6 net pozisyon ürettik. Çizgiden çıkardıkları toplar oldu. Kaybetmek üzücü, ancak bu maç bizim için iyi bir hazırlık oldu” dedi.  TFF Başkanı Demirören de “İkinci yarıda çıkan kadro ve futbol, mağlup olmasaydık tatmin edici. Oyuncuların durumu iyi. Hocamız da buna göre değerlendirecektir” diye konuştu.