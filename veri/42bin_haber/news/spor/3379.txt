Beşiktaş, Aktif Tanıtım'la ödeme için anlaştı
Beşiktaş Kulübü, davalık olduğu Aktif Tanıtım firmasıyla tazminat ve ödenmesi konusunda anlaşmaya vardı. Siyah-beyazlılar, 6 milyon 97 bin 790 dolar tutarındaki tazminatı, bir peşin 5 taksitle ödeyecek. 
Beşiktaş Futbol Yatırımları Sanayi ve Ticaret AŞ'den İstanbul Menkul Kıymetler Borsası'na gönderilen ve Kamuyu Aydınlatma Platformu'nda da yayınlanan açıklamada, şu ifadelere yer verildi: 
"Aktif Tanıtım'la (Aktif) şirketimiz arasındaki davada verilen karar dikkate alınarak, Aktif firmasıyla; ihtilafın başlangıcından ödeme takviminin sonuna kadar işlemiş ve işleyecek faizler ile KDV dahil olmak üzere toplam 6.097.790 dolar ile 28.12.2012 tarihinde anlaşmaya varılmıştır. Buna göre anlaşmaya varılan tutarın 1.097.790 dolarlık kısmı peşin, bakiye tutar ise 15 Mart 2013 tarihinde 1.000.000 dolar, 15 Haziran 2013 tarihinde 1.000.000 dolar, 15 Eylül 2013 tarihinde 1.000.000 dolar, 15 Aralık 2013 tarihinde 1.000.000 dolar ve 15 Mart 2014 tarihinde tarihinde 1.000.000 dolar olmak üzere 5 taksitte ödenecektir. Ödemeler için Aktif'e şirketimiz cirolu Yönetim Kurulu Başkanımız Fikret Orman avalli çekler verilmiştir. Ayrıca, Aktif ile şirketimiz arasındaki ihtilafa konu sözleşmede yer alan led panolar KDV dahil 944.000 dolar bedelle satın alınmıştır. Şirketimizin, 31.05.2012 tarihli mali tablolarında Aktif Tanıtım ile ilgili davaya istinaden toplam 11.228.933,93 dolar karşılık ayrılmıştır."