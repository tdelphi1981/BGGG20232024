Cavcav, Doğa Kaya'dan umutlu
Gençlerbirliği Kulübü Başkanı İlhan Cavcav, yeni transfer Doğa Kaya'nın takıma büyük katkı sağlayacağını söyledi. 
İlhan Cavcav, AA muhabirine yaptığı açıklamada, Gençlerbirliği altyapısından yetişen orta saha oyuncusu Doğa Kaya ile 2,5 yıllık ön anlaşma imzaladıklarını anımsattı.

Doğa Kaya'nın sırasıyla Eskişehirspor, Medical Park Antalyaspor ve son olarak da Sivasspor'da başarılı maçlar çıkardığını belirten Cavcav, "Altyapımızdan yetişen Doğa'yı tekrar kadromuza kattık. Doğa, yuvasına döndüğü için çok mutlu oldum. Kendisinin takıma büyük katkı sağlayacağından şüphem yok" diye konuştu.

Transfer çalışmalarını titizlikle yürüttüklerini ifade eden Cavcav, Antalya kampına kadar 2-3 futbolcu daha kadrolarına katacaklarını dile getirdi.

Gençlerbirliği tesislerinde ikinci yarı hazırlıklarını ara vermeden sürdüren Doğa Kaya ise kırmızı-siyahlı kulüpte yetiştiğini belirterek, "Evime döndüğüm için çok mutluyum. Umarım futbolu burada bırakırım" dedi. 