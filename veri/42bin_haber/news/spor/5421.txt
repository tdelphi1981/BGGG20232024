Arkas Spor'un zorlu mücadelesi
Ligde üst üste 13. galibiyetini alan Arkas Spor, Çarşamba günü Avrupa Şampiyonlar Ligi'nde bir üst tura çıkmak için mücadele edecek.
Acıbadem Erkekler Voleybol Ligi'nde, deplasmanda Greenwich Saat TED Kolejliler'i 3-0 yenerek ligdeki 13. maçını da kayıpsız geçen Arkas Spor, hafta içinde Avrupa şampiyonlar ligi'nde 6'lı play-off turuna kalmak için mücadele edecek.

Ligde 13. haftayı namağlup tamamlayan Arkas Spor, 2008-2009 sezonundaki 16 maçlık yenilmezlik serisine biraz daha yaklaştı. Puanını 36'a yükselten İzmir temsilcisi, en yakın rakibi Galatasaray'ın 8 puan önünde yer aldı.

Hedef Avrupa Şampiyonlar Ligi

Avrupa Şampiyonlar Ligi'nde de yoluna devam eden Arkas Spor, 12'li play-off turu rövanş maçında, Çarşamba günü deplasmanda Polonya'dan PGE Skra ile karşılaşacak. Rakibine ilk maçta 3-1 mağlup olan İzmir temsilcisi, Lodz kentindeki Atlas Arena'da TSİ 19.00'da başlayacak karşılaşmada galibiyet arayacak.
Rakibini elemesi için hem maçı galip bitirmesi hem de oynanacak altın seti kazanması gereken Arkas Spor, rakibini elediği takdirde 6'lı play-off turunda Zaksa (Polonya)-Noliko (Belçika) serisinin galibiyle karşılaşacak.