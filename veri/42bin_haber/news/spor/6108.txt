Fikret Orman: Türkiye'de kulüpler kötü yönetiliyor
Beşiktaş Kulubü Başkanı Fikret Orman, Türkiye'de kulüplerin kötü yönetildiğini söyledi.
İstanbul'da Point Otel'de Türkiye Milli Olimpiyat Komitesi Spor Hukuku Komisyonu'nca düzenlenen 'Spor Hukukunda Güncel Gelişmeler ve Sorunları, Spor Kulüplerinin Yeniden Yapılandırılması' konulu sempozyuma katılan başkan Orman, yeni spor kanunun çıkmasının ihtiyaç duyulduğunu ancak buna neden ihtiyaç duyulduğunu açıkladı.

Türkiye'de kulüplerin kötü yönetildiğine vurgu yapan Başkan Orman, "Maalesef kulüplerimiz çok kötü yönetiliyor. Popülizm uğruna başkanlar kulüpleri borçlandırıyor. Paraların nereye gittiği bilinmiyor. Transferin de bir kantarı olmadığı için izafi olarak transferlere devam ediliyor." diyerek şunları söyledi:

"Bir oyuncunun maliyeti konusunda 10 milyon Euro da olabiliyor, 1 milyon Euro da olabiliyor, hatta 100 bin Euro bile olabiliyor. Bunu denetleyemiyorsunuz piyasa koşulları böyle isteniyor deniliyor. Başkanlık bir popüler iş olduğu için kulüplerimiz maalesef çok kötü bir şekilde yönetim şekline sahip. Başkanlar paralarını ceplerinden harcamadığı için parayı gayet rahat bir şekilde harcayabiliyor. Böylesine bir ortamda iyi yönetilen kulüplere başkanlar çıkarken kötü yönetilen kulüpleri yönetecek kimseler bulamıyorsunuz."

Fikret Orman, Türkiye'de transfere büyük paralar ayrıldığını ve Türkiye'nin Katar öncesi son durak görülmesinden de rahatsız olduğunu ifade etti. 

SİSTEMDEN BESLENENLER SİSTEMİ DEĞİŞTİREMEZ
Kulüplerin şu anda bulunduğu ortamda yapılacak değişiklilerin gerçekleşmesi için sistemin içinde bulunanların sistemi değiştirmek istemeyeceğine vurgu yapan Başkan Fikret Orman, sözlerini şöyle sürdürdü:

"Sistemden beslenenler sistemi değiştiremezler. Bu kişilerin kulüp yapısını değiştirmesini beklemek hayalcilik olur. Sistemi bozmak kimsenin işine gelmez. Totel olarak baktığınız zaman futbol ailesi iyi yönetilmiyor. Bunun için yasal sorumluluğa ihtiyaç duyuluyor."

Beşiktaş'ın mali fair play kriterlerine uymadığı için Avrupa kupalarına katılamadığını kaydeden Başkan Orman, "Beşiktaş, TFF'den lisans alamamış değilir. Beşiktaş lisansını her zaman almıştır." diyerek, Beşiktaş'ın eski Başkan Yıldırım Demiören döneminde neden ceza aldığını da şöyle anlattı:

"Mali fair play ekonomi kurallarına uymadığını düşündüğü için UEFA denetçileri disiplin kurullarına müracat etmişlerdir. Beşiktaş lisans alamadığı için UEFA'ya katılamamış değildir. Disiplin suçu işlediği için katılamamıştır. İşin özü şudur. 

Beşiktaş Kulubü'ne baktığınız zaman 2004 yılından beri borçları vardır. Kulüp borçlarını ödeyemeyip tekrar transfer yaptığınız zaman kulübü borçlandırmaya başlıyorsunuz. Yine Beşiktaş'ın dosyaları hep itilaflı dosya olarak gösterilmiş. Ancak Beşiktaş oyuncuya veya kulübe borcunu ödememiştir. Ama hep itilaflı dosya gösterilmiş asıl sorun buradan kaynaklanıyor. 

Ortaya çıkacak yasanın sebebi kulüpleri iyi yönetilmediği devamlı borçlandığı, kişilere bağlı olarak idare edilmesinden kaynaklanıyor. Yolun sonuna gelindiğinde kulüpleri kendi kararları ile karşı karşıya bırakıyoruz."

Derbiyi hakeden kazansın
Beşiktaş Kulübü Başkanı Fikret Orman, Spor Toto Spor Lig'in 19. haftasında yarın Galatasaray ile deplasmanda oynanacak derbi maçı için yaptığı yorumda, "İyi oynayan kazansın." dedi.
 
İstanbul'da düzenlenen "Spor kulüplerinin yeniden yapılandırılması" sempozyumunda konuşan Başkan Orman, yarın akşam Türk Telekom Arena'da oynanacak Galatasaray derbisi hakkında şunları ifade etti:

"İyi oynayan kazansın. Hakem hataları olmadan, İnşallah fair - play içinde sakatlık olmadan güzel bir maç olmasını temenni ediyorum."