Beşiktaş son 16'ya galibiyetle gitti
Basketbol THY Avrupa Ligi'nde son 16 takım arasına kalmayı garantileyen Beşiktaş, (D) Grubu son maçında Litvanya'nın Lietuvos Rytas takımını 66-65 yendi. 
Gruptan çıkmayı daha önce garantileyen ve rakibinin karşısına rahat çıkan Beşiktaş, maçın başında hücumda zorlandı ve 2. dakika 10-2 Lietuvos Rytas'ın üstünlüğüyle geçildi. Alan savunmasıyla rakibini durduran ve 5 dakika sayı izni vermeyen siyah-beyazlı takım, 7. dakikada farkı 2 sayıya (10-8) indirdi ancak Litvanya temsilcisi ilk çeyreği 19-15 önde geçti.

Beşiktaş, 2. periyota da hücumda tutuk başladı. Konuk ekip, Ivanov'un basketiyle 18. dakika içinde farkı 11 sayıya (36-25) çıkardı. Ewing ile sayılar bulan siyah-beyazlı ekip, son dakika içinde farkı 4 sayıya (37-33) indirdi ve ilk yarıyı Lietovs Rytas 39-33 üstün kapattı.

Mücadelenin 3. çeyreğinin büyük bölümünde iyi savunma yapan ev sahibi ekip, Ewing'in basketiyle farkı 2 sayıya kadar indirdi (50-48). Ancak son anlarda Beşiktaş kritik hatalar yapınca, bu periyot da Lietuvos Rytas'ın üstünlüğüyle (54-51) tamamlandı.

Beşiktaş, uzun süre geride götürdüğü maçın son periyotunda dengeyi kurmayı başardı. 35. dakika içinde Jerrels'in basketiyle 55-55 beraberliği sağlayan siyah-beyazlı takım, Christopher'in sayılarıyla da ilk kez öne geçti (57-56). Beşiktaş, bitime 12 saniye kala Markota ile serbest atışları değerlendiremedi. Ancak son hücumu kullanan Litvanya ekibi Blums ile basket bulamayınca siyah-beyazlı takım, karşılaşmayı 66-65 kazandı.
 
Beşiktaş, bu sonuçla 10. maçında 5. galibiyetini aldı ve (D) Grubu'nu 3. sırada tamamladı.

Bu arada, Beşiktaş'ın yeni transferi Cemal Nalga, kadroda kendisine yer bulmasına rağmen süre alamadı.

Erman Kunter'in yorumu 
Beşiktaş Erkek Basketbol Takımı Başantrenörü Erman Kunter, Litvanya'nın Lietuvos Rytas takımına karşı 66-65 kazandıkları maçta ilk yarıda kötü oynadıklarını, ancak ikinci yarıdaki oyunlarıyla kazandıklarını söyledi.

Kunter, maç sonrası düzenlenen basın toplantısında yaptığı açıklamada, sonuca rağmen herhangi bir şeyin arkasına saklanmamak gerektiğini belirterek, "Onlar açısından çok daha önemliydi. Kazansalardı girme şansları vardı. İlk yarı takım felaket bir oyun oynadı ama kazandık" dedi.

THY Avrupa Ligi'nde ilk defa mücadele eden bir ekip olarak 5 galibiyet aldıklarını vurgulayan tecrübeli çalıştırıcı, şunları söyledi:

"Yüzde 50 galibiyet oranı iyidir. Bu mücadelede olup da maç kazanamamış birçok takım var. Bu bizim açımızdan artı bir durum. Ancak böyle oynarsak işimiz zor. Savunma yaptığımız dönemlerde biraz daha iyi oynadık. Yine faul atışlarında sorun yaşıyoruz. Kulübümüz açısından önemli bir başarı. Zor bir grupta oynayacağız. Sertliğimiz biraz düşük. Onu artırmaya çalışacağız."

Cemal Nalga'yı transfer ettiklerini hatırlatan Erman Kunter, "Bugün riske etmek istemedik. Eski takımına karşı kullanmadık" dedi.

-Lietuvos Rytas cephesi-

Lietuvos Rytas Başantrenörü Darius Maskoliunas ise Beşiktaş'ın zor bir galibiyet aldığını dile getirerek, "Maç elimize geldi. Ama son topta bunu değerlendiremedik. 33 dakika iyi oynadık. Ancak son anlardaki şutları kaçırdık. Kaçırdığımız dış şutlar ve son çeyrekte oyundan kopmamız yenilgiyi getirdi" diye konuştu.