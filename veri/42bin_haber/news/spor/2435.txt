Beşiktaş ile Fenerbahçe Ülker aynı grupta
THY Avrupa Ligi'nde top 16'ya kalan Beşiktaş ile Fenerbahçe Ülker bir üst turda aynı grupta yer aldı. Son hafta maçların tamamlanmasının ardından Top 16'da eşleşmeler belli oldu.

Anadolu Efes, Beşiktaş ve Fenerbahçe Ülker gruptan çıkmayı başardı. (A) Grubu'nda yer alan ve son maçında aldığı galibiyetle grubunu dördüncü sırada tamamlayan Fenerbahçe Ülker ile (D) Grubu'nu üçüncü sırada bitiren Beşiktaş, bir üst turda aynı grupta yer aldı.

Beşiktaş Kulübü Basketbol Komitesi Başkanı Abdullah Sözer, Top 16 turunda Fenerbahçe Ülker ile aynı grupta yer almalarının ise basketbolun yükselmesine katkı yapacağını, ancak seyirci konusunda sıkıntı yaşanabileceğini dile getirdi. 
İki rakibin Avrupa kupalarında aynı grupta olmasının ilginç bir durum oluşturduğunu anlatan Sözer, "Basketbolseverler için iyi olacak. Basketbolun medyadaki ilgisine katkı yapacak" diye konuştu.