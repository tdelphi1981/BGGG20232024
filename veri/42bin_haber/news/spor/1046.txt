İlk 3'ü Kenyalı atletler paylaştı
34. Vodafone İstanbul Avrasya Maratonu'nda birinciliği Kenyalı atlet Stephan Chebogut kazandı.Boğaziçi Köprüsü'nden başlayıp Sultanahmet Meydanı'nda sona eren 42 kilometre 195 metrelik yarışta ilk 3 sırayı Kenyalı atletler paylaştı.

Stephan Chebogut 2 saat 11 dakika 5 saniyelik derecesiyle ilk sırayı alırken, Kiprotich Yegon 2.15.35 ile ikinci, Evans Kiplagat da 2.16.43'lük derecesiyle üçüncü sırayı elde etti.

Yarışın başından itibaren öndeki grupta yer alan Chebogut, 20 kilometreden sonra atağa kalktı ve son bölümde rakiplerine büyük bir fark atarak, 4 dakika 30 saniye farkla birinciliğe ulaştı.

-Türk atletler-

Türk atletlerden Ali Haydar Tekgöz, 2.26.01'lik derecesiyle yarışı sekizinci sırada tamamladı.

Veysi Aslan, 2.28.01 ile dokuzuncu, Mehmet Çağlayan ise 2.29.55 ile onuncu oldu.

-Kadınlarda Etiyopyalı Yal birinci oldu-

Kadınlar maratonda ise ilk sırayı Etiyopyalı atlet Koren Jelela Yal, 2 saat 28 dakika 6 saniyelik derecesiyle elde etti.
Aynı ülkeden Amane Gobena, 2.28.38 ile ikinci, Türk atlet Sultan Haydar ise 2.29.41 ile üçüncü sırayı aldı.
Ümmü Kiraz ise 2.36.15'lik derecesiyle beşinci sırayı elde etti.

-Tekerlekli sandalye kategorisi-

Tekerlekli sandalye kategorisinde ise erkeklerde Taylandlı Prasopchoke Klunnge, 1.54.59 ile birinci oldu.
Ömer Cantay, 2.27.53 ile ikinci, Semih Görkem Kıyar ise 2.48.48 ile üçüncü sırayı elde etti.

Kadınlarda ise Zübeyde Süpürgeci, 2.55.42'lik derecesiyle varış noktasına ilk sırada geldi. Bu kategoride Hamide Kurt, 2.56.58 ile ikinci, Maşide Cesur ise 3.07.02 ile üçüncü oldu.

-Varışta fenalaşanlar oldu-

Maraton ve 15 Kilometre Koşu'nun bitiş noktasında bazı sporcular fenalaştı ve baygınlık geçirdi.

Sağlık ekipleri, bitiş noktasında sporculara ilk müdahaleyi yaptı. Durumu ağır olanlar ise ambulansla hastaneye gönderildi.

-Chebogut: Bu seneki en iyi derecem-

Maraton erkeklerde birinci olan Kenyalı Stephan Chebogut, bu seneki en iyi derecesini yaptığını söyledi.

Yarış sonrası açıklama yapan Chebogut, geçen yıl sakatlık geçirdiğini ve uzun süre yarışamadığını belirterek, Burada çok iyi bir yarış çıkardım. Bu yıl en iyi derecem bu. Çok mutluyum diye konuştu.

Maratonda ikinci olan Kenyalı Kiprotich Yegon ise elinden geleni yaptığını ifade ederek, İstanbul'da yarışmak çok güzel. Böyle büyüleyici bir şehirde elimden geleni yaptım ve ikinci oldum ifadelerini kullandı.