Amerikan futboluna ilgi artıyor
Türkiye'de üniversiteler ve profesyonel ligi bulunan Amerikan futboluna ilgi her geçen yıl artıyor.
Üniversiteler liginde 30, profesyonel ligde 18 takım mücadele ediyor. 15 Şubat 2013 tarihinde başlayacak ilk maçlardan önce takımlar, sezona hazır olmak için çeşitli organizasyonlar ve hazırlık turnuvaları düzenliyor. Denizli'deki hazırlık maçlarından birinde de Pamukkale Üniversitesi (PAÜ)'ni temsil eden Pamukkale Horozları ile Akdeniz Üniversitesi temsilcisi Akdeniz Heroes karşı karşıya geldi. Para atışının ardından ilk hücum şansını Pamukkale Horozları elde etti. Karşılıklı hücum girişimleriyle devam eden karşılaşma, yaklaşık 3 saat sürdü. Süper Lig'de mücadele eden Akdeniz Heroes, bu yıl ilk kez 1. Lig'de oynayan Pamukkale Horozları'nı mağlup etti.

Maç sonunda gazetecilerin sorularını cevaplandıran Akdeniz Üniversitesi Kaptanı Veli Şimşek, hazırlık maçının yeni oyuncuları için yararlı olduğunu belirterek, "Bu oyuna bu sene başlayanlar, özellikle 1. sınıf olanlar var, yaşı 18´den ufak olanlar var. Onlar için gerçekten güzel bir dostluk maçı ve deneyim kazandırdık." dedi. PAÜ oyuncusu Enis Gülen ise Amerikan futbolunun Türkiye'de yaygın hale gelmeye başladığını ifade ederek, "Sponsorlar arttı, bizi engelleyen en kötü şey sponsorsuzluktu. Çalışmalarımız devam ediyor, inşallah bu sene şampiyon olacağız." diye konuştu. Pamukkale Horozları Antrenörü Serhat Çağlayan da hazırlık maçlarıyla eksiklerini tamamladıklarını belirterek, "Amerikan futbolu hızla gelişiyor. Türkiye´de biz de bu tür maçlar oynayarak rakiple hem bilgi paylaşımı yapıyoruz hem de takımdaki oyuncuları tecrübelendirmiş oluyoruz. Önümüzdeki haftalarda lig başlayacak, umarım Pamukkale Horozları hak ettiği yeri alır. Bu sene önemli hedefler koyduk kendimize, öncelikle Süper Lig'e yükselmek istiyoruz." dedi.
(CİHAN)