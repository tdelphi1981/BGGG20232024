Super Bowl'da zafer Baltimore'un!
 
 Super Bowl XLVII nefesleri kesti, kupa kardeşin değil ağabeyin oldu! ABD'nin 1 numaralı, dünyanın da sayılı spor organizasyonu olan Super Bowl'da zafere ulaşan taraf, San Fransisco 49ers'ı 34-31 yenen Baltimore Ravens oldu. Böylece Baltimore Ravens’ın koçu John Harbaugh, kendisinden 1 yaş küçük kardeşi Jim’in elinden kupayı kaptı.
   
 Super Bowl'u kazanmak üzere sahaya çıkan iki takımın koçluklarını iki kardeşin yapması dolayısıyla daha da ilginç hal alan maçta ilk touchdown'ı Baltimore Ravens'dan Anquan Boldin yaptı. Justin Tucker'ın ekstra puanıyla 7-0 öne geçen Ravens, David Akers'ın yaptığı field goal'e engel olamayınca ilk çeyreği 7-3 önde kapadı.
  
 2. çeyrekte fırtına gibi esen Baltimore, Dennis Pitta ve Jacoby Jones'un touchdown'ları ve Justin Tucker'ın ekstra puanlarıyla durumu 21-3'e getirdi. Hala touchdown yapamayan San Fransisco 49ers ise David Akers'ın field goal'ü ile devreye 21-6 yenik girdi.
  
 Baltimore 3. çeyreğe de müthiş başladı ve Jacoby Jones'un 108 yardlık harika kick-off return'ü ile bir touchdown daha yapıp 28-6 öne geçti. Çekişmeli bir maç beklentisi artık sona ermek üzereydi ama San Fransisco 49ers teslim olmadı. Önce Michael Crabtree ardından da Frank Gore ile iki touchdown yapan 49ers, David Akers'ın da ekstra puan ile katkı yapmasıyla farkı 8 sayıya kadar indirdi: 27-20... 49ers bu çeyrekte David Akers ile bir de field goal bulunca, Baltimore son çeyreğe 28-23 ile sadece 5 sayı önde başlayabildi.
  
 Son çeyrekse tek kelimeyle nefesleri kesti. Justin Tucker'ın field goal'ü ile farkı 8 sayıya çıkaran Baltimore, Colin Kaepernick'in touchdown'una engel olamadı. Justin Tucker'ın bir field goal daha yapmasının ardından Ravens, son 4 dakikaya 34-29 önde girdi. Ancak 49ers, kalan sürede touchdown yapamayıp; sadece safety ile 2 sayı alabilince Super Bowl'da zafer 34-31 ile Baltimore Ravens'ın oldu.
 
 Baltimore Ravens böylece 2000'den sonra tarihinin ikinci NFL şampiyonluğunu kazandı. Tarihinde 5 şampiyonluk bulunan San Fransisco 49ers'ın 18 yıllık hasreti ise sona erememiş oldu.
 
 "47. kupayı Harbaugh kardeşlerden hangisi kazanacak?" sorusunun yanıtı ise "John" oldu. Baltimore Ravens’ın koçu John Harbaugh, kendisinden 1 yaş küçük kardeşi Jim’i alt etmeyi bildi.
  
 Maçın diğer önemli notlarıysa elektriklerin kesilmesiyle maça yarım saat ara verilmesi ve devre arasındaki Beyonce ve PSY konserleriydi.
   
 NTV Spor