Çaykur Rize'ye Arjantinli golcü
Çaykur Rizespor Slovakya Süper Lig ekiplerinden Trencin'de forma giyen Arjantinli golcü David Alberto Depetris ile 3.5 yıllık sözleşme imzaladı.
Kulüp Basın Sözcüsü Aykut Ferah, yaptığı yazılı açıklamada, Jallow ve Uche'nin sakatlığının ardından sözleşmelerinin dondurulduğunu, teknik direktör Mustafa Denizli'nin isteği doğrultusunda transfer çalışmalarının devam ettiğini ifade etti.

Transfer çalışmalarını titiz bir şekilde yürüttüklerini kaydeden Ferah, şunları belirtti:

Hocamızın isteği doğrultusunda Slovakya'nın Trencin takımında görev yapan 25 yaşındaki Arjantinli David Alberto Depetris'in transferinde karar kıldık. Kulübü ve kendisi ile yapılan görüşmelerin ardından anlaşma sağladık. İstanbul'a gelen Depetris sağlık kontrolünün ardından 3.5 yıllık sözleşmeyi imzaladı. En kısa sürede takımla birlikte çalışmalara başlayacak.

Depetris'in önemli bir oyuncu olduğunu belirten Ferah, transfer çalışmalarının devam ettiğini vurguladı.

Arjantinli David Depetris bu sezon Trencin forması ile Slovak liginde 19 maçta 16 gol atma başarısı gösterdi. Depetris 2008 yılından itibaren forma giydiği Slovak liginde ise iki kez gol kralı olma başarısı gösterdi.