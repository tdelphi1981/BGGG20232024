Rafael Nadal korta çıktı
Wimbledon ikinci turunda elendiğinden bu yana sakatlığı nedeniyle kortlardan uzakta kalan Rafael Nadal, dört buçuk aylık bir aradan sonra tekrar korta çıktı.
Amcası ve koçu Tony Nadal'ın gözetimi altında korta çıkan ve Manacor'daki kapalı salonda tam bir antrenman seansı geçiren İspanyol raket, sezonun ilk Grand Slam'i Avustralya Açık'ta mücadeleye dönmeyi umuyor. 
26 yaşındaki tenisçinin kariyeri dizindeki sakatlıklar nedeniyle birkaç kez sekteye uğramıştı. 2009'da çeyrek final göremeden elendiği Roland Garros'un ardından da tenise ara vermek zorunda kalan Nadal, bu yıl Olimpiyat şampiyonu unvanını koruma fırsatı bulamazken, Amerika Açık, Sezon Sonu Turnuvası ve Davis Kupası finallerini de evden izlemek zorunda kalmıştı. 
İspanya hafta sonu oynanan eşleşmede Çek Cumhuriyeti'ne 3-2 mağlup olarak unvanını kaybetmişti.