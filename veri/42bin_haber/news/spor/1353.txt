"Ligde var olma maçımız"
Torku Konyaspor Teknik Direktörü Hüsnü Özkara, Kayseri Erciyesspor maçının kendileri için ligde var olma maçı olduğunu belirtti.Özkara, yaptığı açıklamada, geride kalan 11 hafta sonunda beklentilerin uzağında olduklarını gördüklerini söyledi.

Özellikle evlerinde çok önemli puanlar kaybettiklerini aktaran Özkara, iç sahada kendilerini gösterme zamanının geldiğini ifade etti.

Sahalarında Kayseri Erciyesspor ile oynayacakları maçın büyük önem taşıdığını vurgulayan Özkara, Bu maçı kazandığımız takdirde aramızdaki puan farkı 4'e düşecek. İstediğimizin tersi bir durum ortaya çıkarsa ara açılacak. O nedenle bu maçı mutlaka kazanmamız gerekiyor. Kayseri Erciyesspor maçı ligde var olma maçımız. Oyuncularımın ortaya koyduğu oyundan memnunum, ancak bunu mutlaka sonuca yansıtmamız lazım diye konuştu.

Özkara, girdikleri pozisyonları değerlendirdikleri takdirde daha farklı yerlerde olacaklarını dile getirdi.