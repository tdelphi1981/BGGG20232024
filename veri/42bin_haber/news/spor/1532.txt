"Galatasaray maçından daha önemli..."
Spor Toto 2. Lig Beyaz Grup takımlarından Balıkesirspor'un teknik direktörü Mesut Dilsöz, Ligde oynayacağımız Körfez Futbol Kulübü maçı bizim açımızdan Galatasaray karşılaşmasından daha önemli dedi.Dilsöz, yaptığı açıklamada, Ziraat Türkiye Kupası'nda Galatasaray ile eşleşmenin camia adına önemini bildiklerini, ancak önceliklerinin lig şampiyonluğu olduğunun da unutulmaması gerektiğini söyledi.

Körfez Futbol Kulübü maçı öncesinde futbolcularına, Büyük bir takıma karşı oynayacaksınız, ama lig maçlarının her şeyden önce geldiğini unutmayın uyarısında bulunduğunu dile getiren Dilsöz, Hedefimiz belli. Sezon sonunda grubu ilk sırada tamamlayıp Balıkesir'in adını 1. lige yazdırmak istiyoruz. Bu hedefimizden kesinlikle sapma yok. Liderliği kaybettiğimiz için üzüntülüyüz. Henüz yolun başında sayılırız. Hiçbir hedefe kolaylıkla ulaşılmadığının bilincindeyiz. Yapılacak çok şey var. Çalışmamız gerekiyor diye konuştu.

27 Kasım'da Galatasaray ile İstanbul'da oynanacak Ziraat Türkiye Kupası maçı nedeniyle 24 Kasım Cumartesi gününe alınan Körfez Futbol Kulübü karşılaşmasının hazırlıklarını sürdüren kırmızı-beyazlı takımda, Ali Akburç, Deniz Vural, Orhan Terzi ve Coşkun Yılmaz'ın sakatlıkları sürüyor.

Sakat futbolculardan Coşkun Yılmaz'ın durumunun maç sabahı netleşeceği, Muhammet Reis'in de sarı kart cezalısı olduğu için maç kadrosunda yer alamayacağı bildirildi.