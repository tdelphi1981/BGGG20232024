İtalyan basınından Cüneyt Çakır'a sert eleştiri
İtalyan spor basını, UEFA Şampiyonlar Ligi ikinci tur rövanş maçında Manchester United-Real Madrid karşılaşmasını yöneten FIFA kokartlı hakemimiz Cüneyt Çakır'ı yerden yere vurdu. Çizme basını, oyunu kötü yönettiğinden dem vurduğu Çakır'ın, maçı Mourinho'ya hediye ettiği yorumunda birleşerek, "Çakır'ı bir daha görmemeyi umuyoruz" diye yazdı.
Cüneyt Çakır, Real Madrid'in, Old Trafford Stadı'ndan 2 golle galip ayrıldığı maçın 56. dakikasında Nani'ye kırmızı kart göstererek damgasını vururken, dünya spor basınının da hedefi haline geldi. 

Prestijli spor gazetesi La Gazzetta dello Sport manşetten gördüğü haberine, hakemin İspanyol ekibinin çalıştırıcısı Mourinho'ya maçı hediye ettiği imasıyla, "Mou, hediyeyle ileri" başlığını kullandı. Gazete, Manchester United'da oynayan Nani'yi oyundan kovmak adına Çakır'ın kırmızı kart çıkardığını belirterek, maçtaki o anın fotoğrafını da birinci sayfaya taşıdı. Maçın ilk yarısında umudunu yitiren Real Madrid'in imdadına, ikinci yarının 12. dakikasında, "Collina'nın en iyilerinden biri olarak kabul edilen" dediği hakem Cüneyt Çakır'ın yetiştiğini ifade eden gazete, "Polemik. Hakem suçlanıyor" yan başlığını kullandı. 

ÇAKIR MAÇI MAHVETTİ 

Corriere dello Sport ise, "Real kazandı ama yarışı yöneten hakem Çakır sayesinde maç mahvoldu" sözleriyle Türk hakeme yüklenirken, "Çakır, ceza vermesi gereken yerde vermedi, sık sık yanlış kararlar aldı ve saçma sapan bir şekilde Nani'yi oyundan çıkardı" diye yazdı. Nani'nin en fazla sarı kartı hak etmiş olduğunu savunan gazete, ona kırmızı kartı gösteren Çakır'ın "skandal üstü bir gaf"a imza atığını da öne sürdü. 

EN KÖTÜ HAKEM

Ana akım gazetelerden La Repubblica'nın spor sayfasında da habere geniş yer verilirken, yan başlıkta, "United, absürt bir kart yüzünden 10 kişi kaldı" denildi. Gazete Cüneyt Çakır hakkında ise, "En kötü hakem, Portekizli oyuncunun yüzünde sinekler uçuşturdu. Nani, sebepsiz bir gayretle maçtan çıkarıldı" yorumunu yaptı. 

ÇAKIR'I BİR DAHA GÖRMEK İSTEMİYORUZ 

Corriere della Sera ise, maçı yönetmesi bakımından 10 üzerinden 2 puan vererek sınıfta bıraktığı Çakır'ın, Nani'yi oyundan çıkararak, İngiliz ekibinin çalıştırıcısı Ferguson'un oyun taktiğini altüst ettiğini iddia etti. Gazete, "Türk hakem Çakır, Real Madrid'e iyi geldi. Real, bir zafer olmadan ilerledi. Bir zaman sonra kimse bunları hatırlamayacak bile. Ancak bir daha hakem Çakır'ı görmemeyi umuyoruz" diye haberini bitirdi.