Avrupa'da Efes rüzgarı
THY Avrupa Ligi'nde Anadolu Efes, Zalgiris Kaunas'ı 56-52 mağlup etti. 
Turkish Airlines Euroleague Top 16’da evinde Zalgiris Kaunas’ı konuk eden Anadolu Efes, rakibini 56-52’lik skorla devirerek üst üste 4. maçından da galip ayrıldı. 
Top 16’da ilk hafta EA7 Emporio Armani Milan mağlubiyetinin ardından toparlanarak son 3 maçını da kazanan ve E Grubu’nda zirve yarışını sürdüren Anadolu Efes, 5. maçında ise Abdi İpekçi Spor Salonu’nda Zalgiris Kaunas’ı ağırladı. Normal sezonda 2 kez mağlup olduğu rakibine karşı bu maçta hızlı başlayan lacivert-beyazlılar, 8.000’den fazla seyircisinin de desteğiyle final periyoduna kadar maçı önde götürdü. Son çeyrekte bir ara kontrolü kaybeden ve 6 sayı geriye düşen Anadolu Efes, Dusko Savanovic ve Josh Shipp’in üçlükleriyle maçı söküp aldı. 
Karşılaşmaya seyircinin de desteğini alarak savunmada etkili başlayan Anadolu Efes, ilk dakikalarda Zalgiris Kaunas’a pota altını dar etti. Litvanya temsilcisi, ilk 5 dakika içerisinde üç sayı çizgisinin gerisinden de 0/6 ile oynayınca, Lacivert-Beyazlılar bu bölümü 7-0 önde geçti. Kenardan gelerek skora katkı veren Sasha Vujacic, ilk çeyrek sonunda takımını 15-8’lik üstünlüğe taşırken, Slovenyalı oyuncu ikinci çeyrekte adeta alev aldı. Vujacic’in üç sayı çizgisinin gerisinden kaydettiği isabetlere, hızlı hücumlardan gelen sayılar da eklenince Anadolu Efes, 17. dakikada farkı çift hanelere çıkardı: 25-15. 

Mindaugas Kuzminskas’ın dışında hücumda verimli olmayan Zalgiris Kaunas, Abdi İpekçi Spor Salonu’nda soyunma odasına 27-23 geride girdi. İkinci yarıda rakibinin yaptığı top kayıplarını değerlendirmeye devam eden temsilcimiz, kontrolü elinde tutarak final periyoduna 41-36 önde girdi. Son çeyreğe Oliver Lafayette’in art arda bulduğu 6 sayı ile başlayan Zalgiris Kaunas, skora yeniden ortak olurken periyodun ilk 6 dakikasında sadece 2 sayı üretebilen Lacivert-Beyazlılar, bitime 4 dakika kala 43-49 geriye düştü. Bu andan itibaren masaya yumruğunu vuran Dusko Savanovic, bulduğu 2 üçlük basketle oyuna yeniden denge getirdi (49-49). Joan Plaza’nın molasından Josh Shipp’in üç sayılık basketiyle dönen Anadolu Efes, bir daha geri adım atmayarak maçtan 56-52 galip ayrıldı. 
SALON: Abdi İpekçi 
HAKEMLER: Grzegorz Ziemblicki, Sreten Radovic, Anastasios Piloidis 
ANADOLU EFES (56): Jordan Farmar 5 (7 ribaund- 3 asist), Sasha Vujacic 12 (3 ribaund), Semih Erden 4 (9 ribaund), Kerem Tunçeri (2 asist), Joshua Shipp 11 (2 ribaund), Kerem Gönlüm 4 (6 ribaund), Dusko Savanovic 10 (2 ribaund- 1 asist), Jamon Gordon 10 (8 ribaund-5 asist), Sinan Güler, Stanko Barac (4 ribaund) 
ZALGIRIS KAUNAS (52): Tremmell Darden 10 (4 ribaund), İbrahim Jaaber 3 (5 ribaund- 1 asist), Marko Popovic 7 (2 ribaund-3 asist), Darius Lavrinovic 3 (3 ribaund- 1 asist), Paulius Jankunas 2 (8 ribaund- 5 asist), Mario Delas 2 (1 ribaund), Mindaugas Kuzminskas 10 (7 ribaund), Oliver Lafayette 6 (3 ribaund), Rimantas Kaukenas 1 (1 ribaund- 1 asist), Ksistof Lavrinovic 8 (4 ribuand- 1 asist) 
1.PERİYOT: 15-8
2.PERİYOT: 12-15
3.PERİYOT: 14-13
4.PERİYOT: 15-16