Ünal Aysal: Melo'ya verilen cezaya itiraz edeceğiz
Galatasaray Kulübü Başkanı Ünal Aysal, 'Beşiktaşlı futbolcu Oğuzhan'a tükürdüğü gerekçesiyle futbolcuları Melo'ya verilen cezaya itiraz edeceklerini söyledi.
Başkan Ünal Aysal, başkan yardımcısı Refik Akan, danışman Ebru Köksal ve Galatasaray Kulübü İcra Kurulu Başkanı Lütfi Arıboğan'ın da aralarında bulunduğu Galatasaray heyeti, Almanya ziyareti kapsamında Frankfurt'ta da çeşitli temaslarda bulundu.

Profesyonel Futbol Disiplin Kurulu'nun (PFDK), Galatasaray ile Beşiktaş arasında geçen hafta oynanan derbide 'rakip takım sporcusuna tükürmesi' nedeniyle Melo'ya 4 resmi müsabakadan men ve 10 bin lira para cezası verilmesi kararını değerlendiren Aysal, PFDK'nın kararına itiraz edeceklerini belirtti.

Aysal, 'Cezayı öbür cezalara nazaran mübalağalı buluyoruz. Öbür cezalar daha yüksek olsaydı, Melo'nun cezasının böyle olması normal olurdu ama başka bir oyuncuya verilen cezayla Melo'nun cezası arasındaki farklılık bu kadar bariz iken böyle olması haksızlık gibi geliyor bize' dedi.

-Eintracht Frankfurt Kulübü'ne ziyaret-

Galatasaray heyeti, Hamburg ve Wiesbaden kentlerinden sonra geldiği Frankfurt'ta ilk olarak Eintracht Frankfurt takımının altyapı eğitim merkezini ziyaret etti.

Merkezin müdürü Armin Kraaz ve Hessen Eyaleti Spor Bakanlığı görevlisi Heinz Zielinski'den bilgi alan heyet, daha sonra Eintracht Frankfurt kulübünün başkanı Peter Fischer ile görüştü.

Aysal ve beraberindekiler, başkan Fischer'in eğitim merkezinde verdiği öğlen yemeğine katıldı. Aysal, Başkan Fischer'e Sneijder'in isminin yazılı olduğu Galatasaray forması ile Galatasaray'ın kuruluşundan bu yana değişimi anlatan kitap hediye etti. Fischer ise Aysal'a Eintracht Frankfurtlu futbolcu Rode'nin isminin yazılı olduğu bir forma hediye etti.

Heyet, Frankfurt altyapı eğitim merkezindeki ziyaretin ardından Hessen Eyaleti Spor Federasyonu Başkan Yardımcısı ve Alman Futbol Federasyonu Başkan Yardımcısı Rolf Hocke ile görüştü. Federasyon binasında gerçekleştirilen görüşmede Galatasaray heyetinin yanı sıra federasyon uyum sorumlusu Gül Keskinler de hazır bulundu.

Başkan Aysal burada yaptığı konuşmada, Almanya'da Galatasaray Kulübü olarak bir spor akademisi kurmayı düşündüklerini söyledi.

Aysal şunları kaydetti:

'Spor hepimizin müşterek sevgisi ve bağlılığı. Biz, Galatasaray Kulübü olarak bu bölgede özellikle buradaki gençlere destek verebilmek ve Galatasaray'ın Türkiye'deki çalışmalarına ek olarak bir yatırım planlamak üzere buradayız. Bu, sadece Türk kökenli gençler için değil, bütün bölge gençlerine açık bir yatırım olacak. Galatasaray'ın böylelikle 550 yıllık eğitim ve 108 yıllık spor tecrübesini buradaki gençlere bir anlamda aktarmak istiyoruz. Bu seyahatimiz sırasında Alman dostlarımızın tecrübelerinden azami faydalanmaya çalıştık. Çok iyi izlenimlerle ayrılıyoruz. Projemizi gerçekleştirmek için çok cesaretlendik. Önümüzdeki iki ay içerisinde daha da netleşecek olan projede kendilerine bilgi vereceğiz. Federasyonun her türlü desteğine, mali olmasa da sosyal desteğine her zaman ihtiyacımız olacak. İşbirliği içerisinde olacağız.'

Hocke de Aysal ve ekibini ağırlamaktan duyduğu memnuniyeti dile getirerek, federasyonun yaptığı çalışmalar hakkında bilgi verdi.

Federasyonların görevlerinin sadece iyi futbol oynayarak dünya çapında futbolcu yetiştirmek olmadığına dikkati çeken Hocke, görevleri arasında toplumsal sorunları da ele almak bulunduğunu ifade etti.

Hocke, 'Uyum, sadece ülkemizde değil, federasyonumuzda ve yerel kulüplerde de önemli bir konudur. Göçmenlere yönelik çalışmalar yürütüyoruz. İyi futbol oynamaktan ziyade 'hangi alanlarda birlikte çalışabiliriz ve destekleyebiliriz' konularını ele almalıyız. Biz birlikte çalışmaya hazırız' diye konuştu.