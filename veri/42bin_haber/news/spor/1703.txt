Webo ve Gökhan için flaş açıklama!
İstanbul Büyükşehir Belediyespor Başkanı Çağatay Kalkancı, Webo ve Gökhan Süzen için Beşiktaş'a açık kapı bıraktı.
Ara transfer dönemi için transfer çalışmalarını sürdüren ve Samet Aybaba'nın raporu doğrultusunda İstanbul Büyükşehir Belediyespor'un iki futbolcusu Pierre Webo ve Gökhan Süzen için nabız yoklayan Beşiktaş Yönetimi'ne beklenen müjdeli haber geldi.

Daha önce yaptığı açıklamalarda Webo'yu satma gibi bir düşüncelerinin olmadığını ifade eden İstanbul Büyükşehir Belediyespor Başkanı Çağatay Kalkancı, Beşiktaş'tan gelecek olan olası teklifi değerlendireceklerini söyledi.

Şu anda transfer dönemi olmadığını ifade eden Kalkancı, henüz Beşiktaş'tan resmi bir teklif gelmediğini ancak gelmesi durumunda hem Webo hem de Gökhan Süzen için görüşebileceklerini dile getirdi.

Webo ve Gökhan için Beşiktaş'ın öncelikle oyuncular ile görüşme yapmasının etik olmayacağını belirten Kalkancı, olası bir teklifin öncelikle kendilerine iletilmesinin doğru olacağını ifade etti.

Ara transfer döneminde öncelikli olarak Nene ve Milevski'nin transferlerini noktalamak isteyen Beşiktaş, iki futbolcudan olumsuz yanıt alması halinde rotasını Webo ve Gökhan Süzen ikilisine çevirecek.

(Sporx)