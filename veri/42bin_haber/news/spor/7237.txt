Kobe Bryant, Lakers'ı uçuruyor
Amerikan Ulusal Basketbol Ligi'nde (NBA) 3 maç oynandı.
Son 5 maçta skorer kimliğinden çok pasör yönüyle öne çıkan Kobe Bryant'ın takımı Los Angeles Lakers, Detroit Pistons'ı deplasmanında 98-97 yenerek son 6 maçındaki 5'inci galibiyetini aldı.

Lakers Başantrenörü Mike D'Antoni'nin bir süredir yedek oturttuğu İspanyol pivot Pau Gasol, sağ omzundaki sakatlıktan ötürü kadroda yer alan ancak süre almayan Dwight Howard'ın yerine ilk 5'te başladı. Gasol, 23 sayı ve 10 ribaund ile sahanın en skorer ismi oldu. Kobe Bryant, 18 sayı ve 5 asistle oynarken, Steve Nash 11 sayı, 5 ribaund ve 10 asist ve Earl Clark 17 sayı ve 10 ribaundla 'double double' yaptı.

Pistons'da pivot Greg Monroe'nun, 20 sayı ve 12 ribaund ve yedek guard Will Bynum'un 18 sayı ve 10 asistle 'double double' yaptığı maçta, çaylak oyuncu Andre Drummond ise kenardan gelerek 9 sayı, 11 ribaund ve 4 blok üretti.

Los Angeles şehrinin diğer takımı Clippers ise Doğu takımlarından Boston Celtics'e konuk oldu. Celtics, yıldız oyuncusu Paul Pierce'ın 22 sayı ve 5 ribaundla öne çıktığı karşılaşmayı, 106-104 kazanarak galibiyet serisini 4 maça çıkardı.

Celtics'de All-Star uzun Kevin Garnett 12 sayı ve 5 asist kaydetti. Celtics'in yedek oyuncuları Jason Terry 13 ve Jeff Green ve Leandro Barbosa 14'er sayı ile galibiyette önemli rol oynadı.

Ligin elit oyun kurucularından Chris Paul'ün yokluğunda son 7 maçın 5'ini kaybeden Clippers'da ise All-Star forvet Blake Griffin 20 sayı, 11 ribaund ve 5 asistle geceyi tamamlarken, Paul'ün boşluğunu doldurmaya çalışan Eric Bledsoe'nun 23 sayı, 7 ribaund ve 10 asist ve benchten oyuna giren Jamal Crawford'ın 23 sayı ve 6 asisti galibiyete yetmedi.

-Heat, Raptors'ı deplasmanda mağlup etti-
Doğu Konferansı'nın lideri Miami Heat, Doğu'da playoff bileti alabilmek için uğraşan ve kadrosunu Rudy Gay ile güçlendiren Toronto Raptors'ı deplasmanda 100-85 yendi.

Heat'in 'yıldız üçlüsü' LeBron James 30 sayı, 8 ribaund ve 7 asist, Dwyane Wade 23 sayı, 5 ribaund, 5 asist ve 3 top çalma ve Chris Bosh 28 sayı ve 5 ribaundla galibiyetin mimarları oldu.

Raptors cephesindeyse 29 sayı ve 3 top çalmayla oynayan Rudy Gay ve 27 sayı kaydeden Demar DeRozan'ın gayreti mağlubiyeti önleyemedi.

NBA'e 8 maçla devam edilecek.