Federer çeyrek finalde
Avustralya Açık Tenis Turnuvası'nda tek erkeklerde İsviçreli Roger Federer, Kanadalı Milos Raonic'i 3-0 yenerek çeyrek finale çıktı.Merkez kort Rod Laver Arena'daki günün son dördüncü tur maçında, tek erkeklerde 2 numaralı seribaşı İsviçreli Roger Federer ile 13 numaralı seribaşı Kanadalı Milos Raonic karşılaştı.

İlk sette Federer, topu olabildiğince oyunda tutmaya çalışırken, güçlü servisleriyle etkili olan (6 ace) ve atak bir oyun sergilemeye çalışan Raonic, ilk 9 oyunda servis oyunlarına tutundu. Onuncu oyunda, Federer, Raonic'in basit hataları sonucu servis kırdı ve ilk seti 6-4 kazandı.

İkinci sette, iki tenisçi de servis kırmayı başaramayınca, seti kazananı belirlemek için tie-breake gidildi. Soğukkanlılığını muhafaza eden Federer, tie-breaki son puandaki mini break ile 7-4 kazandı ve setlerde 2-0 öne geçti.

Federer, maçı 41 basit hatayla tamamlayan Raonic'in servisini 2 kez kırdığı üçüncü seti de 6-2 alarak, 113 dakika süren maçı 3-0 kazandı ve çeyrek finale yükseldi.

Federer, 7 numaralı seribaşı Fransız Jo-Wilfried Tsonga ile yarı finale çıkmak için mücadele edecek.