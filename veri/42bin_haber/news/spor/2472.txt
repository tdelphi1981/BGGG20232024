Galatasaray'ı yendiler gündemden düşmediler
Ziraat Türkiye Kupası'nda Galatasaray'ı 2-1 yenen, ardından kurada Fenerbahçe ile aynı gruba çıkan PTT 1. Lig takımlarından 1461 Trabzon, gündemdeki yerini koruyor.1461 Trabzon Teknik Direktörü Mustafa Akçay, AA muhabirine yaptığı açıklamada, Ziraat Türkiye Kupası'nda Galatasaray'ı 2-1'lik skorla kupa dışına ittiklerini, bundan hem futbolcuların hem de teknik heyetin mutlu olduğunu ancak rehavete kapılmadıklarını belirtti.

Sürekli yarış içerisinde olduklarını ve gruplara kaldıktan sonra hem kendi liglerinde hem de kupada sürekli karşılaşmalar oynayacaklarını vurgulayarak, Galatasaray maçının ardından ligde oynayacağımız Boluspor maçını düşünüyoruz, buna göre idmanlarımızı yapıyoruz dedi.

Özellikle Galatasaray maçının ardından haklarında çok olumlu eleştiriler yapıldığını vurgulayan Akçay, şunları söyledi: Duygusal insanlarız. Kültürümüzde övme ve yerme çok uç noktalarda yaşanır ve bunun dozajını çoğu zaman kaçırırız. Kişi biraz da kibirliyse ayaklarının yere basması biraz gecikebilir. Biz mümkün olduğunca bunlardan sıyrılıp en kısa sürede ligde oynayacağımız maça odaklanmalıyız. Takım olarak öncelikle kendi içimizde bunlarla yüzleşiyoruz. Başarılı olmak için böyle davranmak gerekiyor. Sürekli yarışıyoruz, bir gün sonra başka bir yarışa giriyoruz. Duygusal milletiz, inişler çıkışlar sürekli yaşanıyor. İnşallah biz takım olarak bu inişleri çıkışları yaşamayız.

Vefasız olmamak gerekir

Son zamanlarda çeşitli transfer dedikodularının yapıldığını dile getiren Akçay, şöyle devam etti: Birileri birtakım yakınlaştırmalarla ya da yapıştırmalarla kendine, çevresine ya da bulunduğu, yaptığı işe katkılar yapmak isteyebilir, bunlar doğaldır. Bizler de uyanık olup, bunların önünü kesmek için davranış biçimimizi gözden geçiriyor, strateji geliştiriyoruz. Biz şu an bir kulübün mensubuyuz. Bu kültürle büyüyen bizler, transferin ne zaman yapılması gerektiğini bilmek zorundayız. Trabzonspor'da çalışan bir teknik adam, Trabzonspor'un sevgisinden, ışığından ve birtakım katkılarından faydalanmıştır. Vefasız olamamak gerekir. İzin alınmadan görüşme bile yapılmaması gerekir. Bunlar oyuncular, teknik adamlar için geçerlidir. Biz Trabzonspor'a ihanet edemeyiz, etmemeliyiz.