Sneijder ilk 11'de
 
 Galatasaray Teknik Direktörü Fatih Terim, 1-1’lik beraberlikle sonuçlanan Bursaspor deplasmanının ardından hem sistemde hem de kadroda değişikliğe gitmeye hazırlanıyor. Tecrübeli hocanın kafasındaki planı FANATİK öğrendi. Buna göre Terim, radikal bir kararla Emre Çolak, Engin Baytar ve Johan Elmander’i kulübeye çekecek. Bunların yerine Nordin Amrabat, Wesley Sneijder ve Burak Yılmaz şans bulacak. Bu durumda sistemin 4-2-3-1’e göre ayarlanması bekleniyor. Yani Burak Yılmaz ileri uçta tek oynayacak.
 
 TEK SORU İŞARETİ VAR
 
 Umut Bulut sağ açıkta, Amrabat sol açıkta, Sneijder de forvet arkasında serbest olacak. Orta sahanın ortasında ise Selçuk İnan’ın partneri, Felipe Melo’nun cezası nedeniyle Hamit Altıntop olarak belirlendi. Ancak Yekta Kurtuluş’un da ortada şans bulabileceği ve Hamit’in sağ tarafa çekilmesinin gündemde olduğu öğrenildi. Savunma hattında ise önemli bir değişiklik olmayacak. Yalnızca Afrika Kupası’ndan dönecek olan Eboue’nin sağ bekteki yerini alması olasılıklar arasında.
 
 ‘ÇAĞIRMADIM ÇÜNKÜ...’
 
 Bu arada Hollanda Milli Takımı Teknik Direktörü Luis Van Gaal, Wesley Sneijder’i neden kadroya çağırmadığını açıkladı. Tecrübeli teknik adam, kararına gerekçe olarak, 28 yaşındaki futbolcunun uzun süredir düzenli olarak şans bulamamasını gösterdi. Van Gaal, Bayern Münih’in yıldızı Arjen Robben’i de aynı gerekçeyle kadroya dahil etmediğini ifade etti.
 
 35 SANİYELİK GÖSTERİ
 
 Wesley Sneijder, Galatasaray’a geldikten sonraki ilk haftasında Beşiktaş derbisinde ikinci yarıda sahne almış, ancak takım 10 kişi kaldığı için kendini gösterememişti. Sneijder Bursa deplasmanında da son 20 dakikada oyuna dahil oldu, 35 saniye topla buluşurken, çok klas ara pasları verdi.            
 
 Metin Karabaş/Fanatik
  