Gaziantep'te 'Aziz Yıldırım' kavgası
 
 Spor Toto Süper Lig'de Gaziantepspor ile karşılaşacak olan Fenerbahçe, Gaziantep Havalimanı'nda taraftarlar tarafından sevgi gösterileriyle karşılandı. Aziz Yıldırım aleyhine slogan atan bir grup taraftar arasında kavga çıktı. 
 Gaziantep Havalimanı'nda Fenerbahçe kafilesini yaklaşık 100 kadar taraftar, tezahüratlar eşliğinde ellerinde meşale ve pankartlarla karşıladı. Güvenlik güçleri, kafilenin gelişi sırasında basın mensuplarının salondan görüntü almasına izin vermedi. Bunun üzerine dışarıya çıkan basın mensupları kalabalık arasında zor anlar yaşadı. 
 Takımlarına moral ve destek vermek isteyen çok sayıda taraftar saatler öncesinden havalimanına geldi. Taraftarlar, futbolcuların görünmesi ile sevgi gösterilerinde bulundu. Bir grup taraftar futbolculara ve Teknik Direktör Aykut Kocaman'a çiçek verirken, Fenerbahçe kafilesi polislerin oluşturduğu güvenlik kordonundan takım otobüsüne geçti. Sarı-lacivertli taraftarlar, takımları otobüse bindikten sonra da coşkularını sürdürdü. 
 Fenerbahçe Spor Kulübü Başkanı Aziz Yıldırım'ın da otobüse binmesinin ardından bir grup taraftar, "Bu devirde kimse sultan değil, hükümdar değil. Bu kadar güvenme hiç kendine Aziz Yıldırım, Aziz Yıldırım" diye slogan attı. Bu sloganın atılmasının ardından bazı taraftarlar arasında kavga çıktı. Tekme ve tokatların havada uçuştuğu kavga polis tarafından güçlükle engellendi. Takım otobüsü daha sonra Havalimanı'ndan ayrılarak konaklayacakları Tuğcan Otel'e hareket etti. 
 DHA