Mehmet Özdilek'in galibiyet sevinci
MP Antalyaspor Teknik Direktörü Mehmet Özdilek, "Üzerimizdeki takımların kaybettiği ortamda, kazandığımız için oyuncularımı kutluyorum" dedi. 
Özdilek, karşılaşmanın ardından düzenlenen basın toplantısında, galibiyeti hak ettiklerini ancak takımın çok yorgun düştüğünü, bu nedenle iki gün dinleneceklerini söyledi. İstanbul Büyükşehir Belediyespor ile aralarındaki puan farkını açma adına çok önemli bir maç oynadıklarını dile getiren Özdilek, karşılaşmanın başından sonuna kadar üstün tarafın kendileri olduğunu dile getirdi.

Özdilek, şöyle konuştu:

"Türkiye'de kontratağı en iyi yapan takıma karşı oynadık ve pozisyon vermeden maçı bitirdik. Maçı, Diarra'nın direkten dönen topunda koparabilirdik. Maç boyunca rakip takımdan daha fazla istekliydik, daha fazla coşkuluyduk. Diarra oyundan çıktıktan sonra elimizde forvet oyuncusu kalmadı ve 4-6'ya döndük. Biraz zorlandık bu anlamda ama oyuncularım müthiş bir oyun sergiledi, büyük bir özveri gösterdi. Bu gece kazanmak çok önemliydi. Üzerimizdeki takımların kaybettiği bir ortamda kazandığımız için oyuncularımı yürekten kutluyorum."

Özdilek, bazı takımların bir iki eksik futbolcuları olduğunda söylendiklerini ama kendilerinin 8 oyuncudan yoksun sahaya çıkmalarına karşın serzenişte bulunmadıklarını aktardı.

Isaac'in iyileşerek takıma dönebileceğine değinen Özilek, 5 Şubat Salı gününden itibarıyla Galatasaray maçına yoğunlaşacaklarını kaydetti.

Medical Park Antalyasporlu oyuncu Ali Tandoğan ise karşılaşmayı kazanmak için takım olarak iyi konsantre olduklarını ve ilk yarı üstün bir oyun ortaya koyduklarını belirterek, ikinci yarıda net gol pozisyonlarını kaçırmalarına rağmen galip geldikleri için mutlu olduğunu dile getirdi.

-Konuk takım cephesi-

İstanbul Büyükşehir Belediyespor Teknik Direktörü Bülent Korkmaz ise "Rakibimiz bizden üstün bir oyun ortaya koydu. Hak ettiğimiz bir mağlubiyet aldık, Antalyaspor'u kutluyorum" diye konuştu.

Korkmaz, gelecek hafta oynayacakları maçı kazanmak için ellerinden gelen mücadeleyi göstereceklerini ifade etti.

İstanbul Büyükşehir Belediyesporlu oyuncu Zenke de karşılaşmanın kendileri için hayal kırıklığı olduğunu belirterek, ligde daha üst sıralara ulaşmak için mücadele edeceklerini kaydetti.