FILA: Gereğini yapacağız
Uluslararası Güreş Federasyonu (FILA), güreşin, 2020 Olimpiyatları programındaki temel spor dalları arasından çıkarılmasının ardından, 'FILA, antik ve modern olimpiyatların kurucu sporlarından biri hakkında böylesine hatalı bir karar veren IOC İcra Kurulu ve IOC üyelerini, ikna etmek için gerekli tüm tedbirleri alacaktır' açıklamasını yaptı.
FILA'nın resmi internet sitesinden yapılan açıklamada, Uluslararası Olimpiyat Komitesi (IOC) İcra Kurulu Toplantısı'nda, güreşin, 2020 Olimpiyatları programında yer alacak 25 temel spor branşı arasına alınmaması yönündeki kararın, 'hayrete düşürücü' olduğu belirtildi.

Açıklamada, güreşin, FILA üyesi 180 ülkenin, hatırı sayılır çoğunluğunda milli spor kabul edildiği ve bu ülkelerdeki sporculara, ülkelerini olimpiyatlarda temsil etme imkanı veren yegane spor branşı olduğu bildirilerek, şu ifadelere yer verildi:

'FILA, antik ve modern olimpiyatların kurucu sporlarından biri hakkında böylesine hatalı bir karar veren IOC İcra Kurulu ve IOC üyelerini, ikna etmek için gerekli tüm tedbirleri alacaktır. FILA, 16-17 Şubat tarihlerinde Tayland'ın Phuket kentinde toplanacak ve mayıs ayında Rusya'nın Saint Petersburg şehrinde IOC İcra Kurulu önünde gerçekleşecek sunumda bu konuyu gündeme getirecektir.'