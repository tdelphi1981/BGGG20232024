Mesai 19 Ocak'ta başlıyor
Beko Basketbol Ligi takımlarından Erdemirspor'un Genel Menajeri Ömer Erdinç, Ligin ikinci yarı hazırlıklarına 19 Ocak'ta başlayacağız dedi.Erdinç, ilk yarının kapanış maçında TOFAŞ karşısında çok önemli bir galibiyet alarak puan cetvelinde 8. sıraya yükseldiklerini söyledi. Başantrenör Özhan Çıvgın'ın, kulüp yönetimin kendisine güveninin boş olmadığını ispat ettiğini belirten Erdinç, şunları kaydetti:

Lige verilen aradan yararlanarak oyuncularımıza izin verdik. Ligin ikinci yarı hazırlıklarına 19 Ocak'ta başlayacağız. Cumartesi günü Ereğli'de toplanarak deplasmanda karşılaşacağımız Fenerbahçe Ülker maçına hazırlanacağız. Ligin ikinci yarısına 6 galibiyet ile girme başarısı gösteren takımımızın, ikinci yarıda daha iyi bir performans göstereceğine inanıyorum. Çünkü, rakiplerimizin hemen hemen tamamı Ereğli'ye gelecek ve onları kendi sahamızda ağırlayacağız. Bunun bizim için bir avantaj olacağını düşünüyorum.