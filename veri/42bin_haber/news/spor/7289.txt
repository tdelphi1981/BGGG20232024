Amaya'dan tükürük özürü
Fenerbahçeli Raul Meireles ve ardından Galatasaraylı Felipe Melo ile gündeme gelen rakibe tükürme vakasının bir benzeri La Liga'da (İspanya Birinci Futbol Ligi) yaşandı.
La Liga'nın 22. haftasında dün oynanan Atletico Madrid-Real Betis maçının son dakikasında, 1-0 yenik durumda olan konuk ekibin defans oyuncularından Antonio Amaya, önce faul yaptı, ardından rakip takımdan Diego Costa'nın yüzüne tükürdü. Amaya'nın rakip futbolcuya tükürmesi, İspanyol futbol kamuoyunda 'kötü bir hareket' olarak yorumlanıp ayıplansa da bundan öteye gitmedi.

Amaya, bugün yayınladığı bir mesajda, 'Bu tip şeyler futbol sahalarında yaşanmamalı. Çocuklar için iyi bir örnek değil. Özür diliyorum' ifadelerini kullandı.

Olayla ilgili görüşü sorulan Atletico Madrid Kulübü Başkanı Enrique Cerezo, 'Bunlar futbolun içinde olan şeyler. Çok sert maçlar oluyor ve bazen yaşananlar kimsenin hoşuna gitmiyor' derken, Atletico Madridli futbolculardan Mario Suarez de 'Hiç kimse bu tip şeyleri görmek istemiyor' dedi.

Real Betis Teknik Direktörü Pepe Mel ise 'Diego Costa çok büyük bir futbolcu, onunla bir sorunumuz yok' demekle yetindi.

Atletico Madrid, Real Betis'i Kral Kupa'sında çeyrek finalde elemiş ve gollerin sahibi Diego Costa, Real Betisliler'in 'düşmanı' gibi gösterilmişti.

Diego Costa'ya tüküren Amaya, hakem olayı görmediği için ceza almazken, İspanya Futbol Federasyonu'nun da bu futbolcuya ceza vermesi gündemde yer almıyor.