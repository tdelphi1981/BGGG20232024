Milli yüzücü derecesinden memnun
11. Dünya Kısa Kulvar Yüzme Şampiyonası'nda erkekler 1500 metre serbestte 15.07.60'lık derecesiyle Türkiye rekoru kırmasına karşın genel sıralamada 22. olan milli yüzücü Ediz Yıldırımer, derecesinden memnun olduğunu söyledi.Ediz Yıldırımer, AA muhabirine yaptığı açıklamada, şampiyonaya gelirken kendini geliştirmeyi düşündüğünü belirterek, Her zaman kendimi geliştirmeye çalışıyorum. Yüzme bireysel bir spor. Yüzerken pek sağıma soluma bakmıyorum. Sadece kendimi geliştirmek için yüzüyorum dedi.

Şampiyonada Türkiye rekoru kırarak en iyi derecesini yaptığına dikkati çeken 1993 doğumlu genç sporcu, Çok mutluyum. Bu derece kendimi geliştirdiğimin göstergesi. Yaptığım antrenmanların, çalışmaların doğru yönde olduğunu görmek çok güzel. Bundan sonra daha iyi sonuçlar için çalışacağım diye konuştu.

Yolun çok başındayız
ABD'de yaşayan Ediz Yıldırımer, yarışlar için Türkiye'ye geldiğinde buradaki gelişimi gördüğünü kaydederek, Türk yüzmesi çok gelişiyor. Ama daha yolun çok başındayız. 2020'den başlayarak madalya şansımızın çok artacağına inanıyorum ifadelerini kullandı.
Türkiye'de yüzme için çok potansiyel olduğunu belirten milli yüzücü, şöyle devam etti:
Türkiye'de çok potansiyel var, ben de şahit oldum ancak Türk yüzmesinde çok büyük değerler kayboluyor. Türkiye'de üniversite zamanı geldiğinde yüzmek çok zor. Sporcular üniversite ve yüzme arasında seçim yapmak zorunda kalıyor. Genel olarak da üniversiteyi seçiyorlar çünkü yüzmeden para kazanmak imkansız. O yüzden üniversite seçilince hiçbir şey olmuyor. Sistemi oturtuktan sonra çok daha fazla yüzücü olacak.

ABD'deki sistem farklı, her yüzücüye göre değil
2010 ve 2011 yıllarında Avrupa Gençler Şampiyonaları'nda 800 metre serbestte altın madalya alan Yıldırımer, bu başarılardan sonra kendisinden beklentilerin artmasının doğal olduğunu, ancak üzerinde baskı hissetmediğini söyledi.
ABD'de daha oturmuş bir sistem olduğu için oraya gittiğini anlatan genç sporcu, 4 yıldır ABD'de yaşıyorum. Görüyorsunuz ABD dünyada yüzmenin idolü artık. Oradaki oturmuş sistemi biz ne kadar buraya getirirsek o kadar iyi olur şeklinde konuştu.
ABD'ye giden Türk sporcuların oradaki sistemden dolayı gerilediği şeklindeki iddialara katılmadığını vurgulayan Ediz Yıldırımer, sözlerini şöyle tamamladı:
ABD'deki sistem farklı, her yüzücüye göre değil. Orada gidilecek yerler var, gidilmeyecek yerler var. Maalesef bundan önceki Türk yüzücüleri yanlış okullara gitti. Derya Büyükuncu ağabeyin gittiği okul çok iyiydi. Onun hocalarıyla çok konuştum, oraya gitmek istedim aslında ama şu anki gittiğim okulu kendime daha yatkın gördüm. Orası da çok iyi bir program. ABD'de doğru yere gittikten sonra 'Türk yüzücüye olmuyor, ABD'lilere oluyor' diye bir şey yok. Oradaki antrenörler sporcunun iyiliği için çalışıyor. Türk olsun, ABD'li olsun, Ukraynalı olsun hiçbir farklılık yok. Orada gidilecek yerlerin iyi bilinmesi ilk koşul olmalı.