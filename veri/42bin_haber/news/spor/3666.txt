Giresunspor'a transfer için para lazım
Giresunspor'un kulüp başkanı Mustafa Bozbağ, Bir ay içerisinde 460 bin lira bulup transfer tahtasını açmalıyız dedi.
Mustafa Bozbağ, kulüp binasında düzenlediği basın toplantısında, göreve geldikleri günden itibaren yaptıkları çalışmaları anlattı.
Giresuspor'u bulunduğu zor durumdan kurtarmak için şehrin mülki amirleri ve taraftarın isteği doğrultusunda göreve talip olduklarını belirten Bozbağ, şunları kaydetti: Göreve geldiğimizde kulübün borcu 12 milyon 859 bin liraydı. Geçen süre zarfında sadece SGK'ya 250 bin lira yönetim kurulu olarak para yatırdık. Giresunspor'un 728 bin lira vergi borcunu yatırdık. Bu rakamlar sadece Giresunspor yönetiminin devlete ödediği rakamlardır. Şu anda Giresunspor'un hiç bir vergi ya da SGK borçlarında geçmiş taksiti bulunmamaktadır. Çok uzun süreden beri Giresunspor böyle bir tablo ile karşı karşıya değildi.

Transfer tahtasını açmalıyız
Giresunspor'un borç yükünün yönetim kurulunun vereceği paralarla kapanabilecek bir borç olmadığını savunan Bozbağ, şöyle konuştu: Bir ay içerisinde 460 bin lira bulup transfer tahtasını açmalıyız. İkinci yarıda belediye başkanımız ve valimizin vereceği destekle tahtayı açabilir ve kadromuzu güçlendirebilirsek güzel işler başarabiliriz. Bütün çabamız transfer tahtasını açmak ve takıma yeni oyuncular kazandırmak. Bizimle ufuklarımızı paylaşmayan arkadaşlarımızla yollarımızı ayırdık. Giresunspor'un geleceğiyle ilgili ciddi kaygılarım var. Devlete borcumuz yok ama geçmişten gelen çok ciddi futbolcu borçlarımız var.
 
Bozbağ, kurdukları takımın ilk yarı itibariyle başarıyı yakalayamadığını hatırlatarak, bu durumun taraftarı ve kendilerini üzdüğünü dile getirdi.
Her şeye rağmen yılmadan mücadele ettiklerini ifade eden Bozbağ, ikinci yarıda daha farklı bir takımla başarıyı yakalamayı ümit ettiklerini sözlerine ekledi.