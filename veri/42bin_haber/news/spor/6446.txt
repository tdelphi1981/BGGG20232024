Trabzonspor'un yeni hocası Tolunay Kafkas
Trabzonspor Kulübü Başkanı Sadri Şener, teknik direktör Tolunay Kafkas ile 3,5 yıllığına şifahen anlaşmaya vardıklarını bildirdi.
Bodrum'dan özel uçak ile Trabzon'a gelen Şener, Mehmet Ali Yılmaz Tesisleri'nde düzenlediği basın toplantısında, kulüp olarak zor günler geçirdiklerini ve ligde puan olarak oldukça geride kaldıklarını söyledi.

Hafta sonu mağlubiyetle ayrıldıkları Sanica Boru Elazığspor maçının ardından yaşananlara değinen Şener, 'Puan olarak oldukça gerilerde kaldık. Dün yenilmememiz gereken bir takıma yenildik. Sonuçta hocamız beni telefonla arayarak bir kan değişikliği olması gerektiğini söyledi ve izin istedi. Ben de o izni kendisine verdim, vermek de mecburiyetindeydim. Çünkü bir iki defa daha aynı konu olmuştu. O zaman yine 'mücadeleyi devam ettir' dedik. Fakat bu işi, artık ikinci devre başladığından, ihtimallere bırakacak durumumuz yoktu. Kendisi de o psikoloji içindeydi diye düşünüyorum' dedi.

'Güneş'in görevi bırakmasının ardından, benim hemen bir B planım olmalıydı' diyen Şener, şöyle devam etti:

'O da aklımda böyle bir şey olursa diye Tolunay ismi... Hemen gündeme koydum ki bugün özellikle yerel ve ulusal basında 'hoca kim olacak, kim gelecek, ne zaman gelecek, şu daha iyiydi, bu daha iyiydi' diye boşluk bırakmamak içindi. Perşembe günü de Eskişehirspor ile maçımız var. Düşünmeye gün yoktu. Tolunay hepinizin bildiği ve Trabzonspor'un yetiştirdiği önemli sporculardan biri. Kendisiyle telefonla konuştum. Geri kalanını asbaşkanımız bugün devam ettirdi. Yarın öğlen imza töreni yapmayı düşünüyoruz. Şifahen kendisiyle 3,5 yıllığına anlaştık. Yarın da yardımcıları geliyor ve artık yeni sayfa açarak yolumuza devam edeceğiz.'

Takıma verdiği katkılardan dolayı Şenol Güneş'e teşekkür eden Şener, 'Bu kulüp her zaman onların kulübüdür. Belki de benden daha çok onların kulübüdür. Fakat bazen spor işinde görev değişikleri vardır. Bu başkanlık için de böyledir. Bundan sonra onlara mutluluk, Tolunay hocaya başarılar diliyorum. Kısa sürede iyi noktalara, yeni bir aşkla, heyecanla inşallah geliriz' diye konuştu.