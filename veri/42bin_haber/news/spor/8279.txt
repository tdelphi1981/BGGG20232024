Fenerbahçe'de 3 futbolcu sakat
UEFA Avrupa Ligi'nde, deplasmanda Bate Borisov ile oynayacağı maçın hazırlıklarını, bugün sabah saatlerinde Can Bartu Tesisleri'nde yaptığı ve basın mensuplarına kapalı gerçekleştirilen antrenmanla sürdürdü.
Sportif Direktör ve Teknik Sorumlu Aykut Kocaman yönetiminde saat 11.00'de başlayan antrenman, 1 saat 20 dakika sürdü. Koşu, ısınma ve koordinasyon hareketleriyle başlayan antrenman, pas çalışmaları ve dar alanda yapılan çift kale maçla noktalandı.

AYAK TENİSİ OYNADILAR
Mersin İdmanyurdu maçının on birinde başlayan oyunculardan Gökhan Gönül, Egemen Korkmaz, Cristian Baroni, Raul Meireles, Reto Ziegler, Pierre Webo, Dirk Kuyt ve Bekir İrtegün, takımdan ayrı olarak üst sahada aktif dinlenmeye yönelik çalışmalar yaptı. Bu oyuncular ayak tenisi oynayarak antrenmanı tamamladı.

Sol arka alt adalesinde sertleşme bulunan Mehmet Topuz tedbir amaçlı olarak antrenmana çıkmadı. Sezer Öztürk ise takımdan ayrı bir program dahilinde yaptığı çalışmalarla antrenmanı tamamladı. Ülkesi Nijerya'da bulunan Joseph Yobo ile tedavileri süren Caner Erkin ve Moussa Sow da antrenmanda yer almadı.

Bate Borisov maçı hazırlıkları, 13 Şubat Çarşamba günü Can Bartu Tesisleri'nde yapılacak antrenmanla tamamlanacak. Saat 11.00'de başlayacak bu antrenmanın sadece ilk 15 dakikası basın mensuplarına açık tutulacak. Bu antrenmanın ardından sarı-lacivertli takım saat 15:00'te Sabiha Gökçen Havalimanı'nda kalkacak özel bir uçakla maçın oynanacağı Grodno kentine hareket edecek.