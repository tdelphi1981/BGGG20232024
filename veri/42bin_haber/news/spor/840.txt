Orduspor, Hasan Kabze ile kazanıyor
Orduspor, bu sezon ligde forvet oyuncusu Hasan Kabze'nin gol attığı 4 karşılaşmadan da galibiyetle ayrıldı.Karadeniz temsilcisinin geçen sezon Fransa'nın Montpellier takımından transfer ettiği golcü oyuncu, performansıyla göz dolduruyor.

Attığı gollerle takımının galibiyet almasına katkı sağlayan Kabze, sezonun geride kalan 10 haftasında kazanılan 4 maça da golleriyle imza attı. Mor-beyazlılar, bu sezon Hasan Kabze'nin gol attığı Eskişehirspor, Kayserispor, Galatasaray ve Sivasspor maçlarından galibiyetle ayrılmayı başardı.

Başarılı oyuncu, AA muhabirine hafta sonu deplasmanda oynanacak Fenerbahçe maçını, takımın konumunu ve hedeflerini değerlendirdi.
Orduspor'un ligdeki konumunun iyi olduğunu belirten Hasan Kabze, şöyle devam etti:
Ligde 10 hafta geride kaldı. İlk 4'te olmak gerçekten güzel. Başarılı bir konumdayız. Ben de takım için elimden geleni yapıyorum. Sonuçta Orduspor için her şeyimi vermek zorundayım ve veriyorum da. Sadece sakat olduğum dönemlerde oynayamadım. Onun dışında da oynayıp iyi işler yapmaya çalıştım. Performansımı iyi buluyorum, inşallah da böyle devam ederim. Takım olarak çok iyi bir havamız var. Gerçekten çok iyi bir grup oluştu. Bu grupta iyi işler olabileceğine inanıyorum. Hem takım hem de bireysel olarak iyi yerlere gelebileceğimiz inancındayım.

Herkes birbirini yenebilecek kapasitede

Forvet hattındaki diğer oyuncularla iyi bir uyum içerisinde olduklarını belirten tecrübeli oyuncu, Birbirimizle olan tatlı rekabet takımımız için faydalı olan bir durum. Biz de o uyumu sağlıyoruz ve iyi çalışıyoruz. Burada önemli olan Orduspor'un başarısı dedi.
Sezon sonunda üst sıralarda ligi bitirmeyi hedeflediklerini anlatan Hasan Kabze, sözlerini şöyle sürdürdü:
Ne kadar üst sırada ligi bitirirsek bizim için iyi. Hem takımımızın vizyonu hem de takım arkadaşlarımızın performansı açısından bu çok önemli. Bunun için çalışıyoruz. Bütün amacımız Orduspor'un en iyi şekilde ligi iyi yerde bitirmesi. Bu sezon takımlar birbirine eşdeğer. Herkes birbirini yenebilecek kapasitede. Bundan dolayı biz alabildiğimiz kadar puan alarak ligi üst sıralarda bitirmeyi hedefliyoruz.

Fenerbahçe maçı

Hasan Kabze, Fenerbahçe deplasmanının kolay bir deplasman olmadığını vurgulayarak, Fenerbahçe, taraftarıyla bir bütün oluşturduğunda gerçekten etki eden stadyuma sahip. Çok da iyi bir takımı var. Fenerbahçe maçı zor olacak ama her zamanki gibi İstanbul'a galibiyet için gideceğiz. İnşallah bu maçtan galibiyet alırız, güzel bir deplasman maçı olacak diye konuştu.

Milli takıma gitmek istiyorum

Golcü oyuncu, A Milli Takım kadrosunda tekrar yer almak istediğini dile getirerek, şunları kaydetti:
A Milli Takımı oluşturan teknik direktör Abdullah Avcı'ya saygı duyuyoruz. Yapacakları için biraz sabır göstermek gerekiyor. Ben de bu sezon performansımdan dolayı A Milli Takım'a gitmek istiyorum. İnşallah bu isteğim gerçekleşir. Bundan dolayı iyi olmam gerekiyor. Hem Orduspor'un ligi iyi yerde bitirebilmesi için hem de kendi açımdan kariyerime baktığımda milli takımda tekrar oynamak istiyorum. Bunu gerçekten de çok istiyorum. İnşallah millet olarak biraz daha sabırlı oluruz ve milli takımımızın çok daha iyi yerlere gelebileceğini hep beraber görürüz.