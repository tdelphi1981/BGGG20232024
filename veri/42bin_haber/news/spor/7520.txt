Berlusconi'den Balotelli'ye ırkçı övgü(!)
Silvio Berlusconi'nin kardeşi Paolo Berlusconi, Mario Balotelli'yi 'hanemizin küçük zencisi' olarak betimlemesi büyük olay oldu.
Milan Patronu Silvio Berlusconi'nin kardeşi Paolo Berlusconi'nin Mario Balotelli'ye 'hanemizin küçük zencisi' demesi büyük bir tartışmaya yol açtı.

Zenci (nigger) sözcüğü, Türkiye'de herhangi bir hassasiyet yaratmıyor olsa da, beyaz ırkçılığın geçmişte yoğun olarak yaşandığı batı ülkelerinde hakaret olarak kabul ediliyor.

İtalya'da sağcı fikirleriyle ünlü Il Giornale gazetesinin de sahibi olan Paolo Berlusconi'nin, bir toplantı sonrasında Udinese maçı için değerlendirmede bulunurken "Hadi gidip hanemizin küçük zencisini seyredelim. Buradaki hanımlar da maça davetli. Ne de olsa Silvo Berlusconi de orada olacak." sözlerini kahkahalar ile kullandığı görülüyor.

Berlusconi'nin "hanenin küçük zencisi" tabiri ile, siyahi ırkın tarihsel olarak köle ve uşak olarak çalışmak zorunda kalmasına gönderme yaptığı tahmin ediliyor.

Geçtiğimiz aylarda Kevin-Prince Boateng, takımının Pro Patria ile yaptığı maçta tribünlerin ırkçı hakaretleri nedeniyle maçı terk etmiş ve diğer Milanlı oyuncular da kendisini takip etmişti.

22 milyon avro karşılığında Manchester City'den transfer edilen Mario Balotelli'nin bu yoruma ne cevap verecei ise merakla bekleniyor.