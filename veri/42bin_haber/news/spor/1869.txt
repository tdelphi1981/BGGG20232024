Kocaman: Amacımızı gerçekleştirdik
UEFA Avrupa Ligi'nde Olympique Marsilya karşısında aldıkları 1-0 galibiyeti değerlendiren Fenerbahçe Teknik Direktörü Aykut Kocaman, "Tüm Fenerbahçeliler adına sevindirici bir sonuç. Kazanmak büyük mutluluk veriyor, bunu başardık. Temel amacımız garantileyerek dönmekti. Kazanarak liderliği de elde ettik" dedi. Kocaman, maçın ardından düzenlenen basın toplantısında, turu garantileyerek İstanbul'a dönmek amacıyla çıktıkları mücadelede istediklerini aldıklarını belirterek, "Bu 1 puanla da olabilirdi 3 puanla da olabilirdi. 3 puanın getireceği avantajla grup birinciliğini garantileyecektik, son maçlar için ekstra bir avantaj sağlayacaktık. Kazanarak ayrılmak hem beni hem futbolcularımı hem de Fenerbahçe ailesini çok mutlu etti" diye konuştu.

Maçın ilk yarısına son derece iyi başladıklarını, oyunun kontrolünü ellerine aldıklarını kaydeden Kocaman, "Ancak ilerleyen dakikalarda rakip nispeten daha tehdit edici göründü. İkinci yarı daha fazla, Olympique Marsilya oyuna asılarak beraberliği kurtarmaya ve şansını yitirmemeye çalıştı. Rakip oyuna asılınca biz de skoru korumaya çalıştık" ifadesini kullandı.

Kocaman, bir gazetecinin "(UEFA'ya alınmayacak) denen Fenerbahçe, bugün UEFA'da finale doğru ilerliyor" sorusunu, "İyi bir puanlama yakaladık. Galibiyetler iyiydi, bunu biraz daha iyi oyunla götürürsek Avrupa ligi için çok daha güçlü bir istek durumu olacağını söyleyebiliriz. Ekstra bir hafta kazandığımızı söyleyebilirim. Son maçta daha az süre alan oyuncu arkadaşlarımızı görmek amacındayım" diye yanıtladı.

Fenerbahçe Teknik Direktörü, gruptaki son maçın kazanılması durumunda 16 puana ulaşılarak, sarı-lacivertli takımın Avrupa kupalarında gruplarda en iyi puanı alan takım olma unvanı elde edeceğinin hatırlatılması üzerine, şunları söyledi:

"Hedef öncelikli olan gruptan çıkmaktı. Bunu başardık, çok önemli. Şu anda itibaren esas olan özellikle oyuncu görmek, oyuncu kazanmak. Bence rekorlarla eşdeğer gibi görünüyor. Hepsini beraber değerlendirmeye çalışacağız. Uzun bir süre var maça. Şu anda sadece liderliği kazanmış, grup birinciliğini kazanmış bir takım olarak ileriye doğru bir projeksiyon çizmeye çalıştık. 'Galibiyet istemiyoruz' demedim. Yanlış anlaşılmasın." Maçta yaşanan tribün olaylarıyla ilgili olarak Kocaman, "Olayları
görmedim. Ben de merak ediyorum. Maçın yoğunluğuyla sorma şansım olmadı. Bir ara polislerin kulübemizin önünde olduğun gördüm. Nedenlerini bilmiyorum"
değerlendirmesini yaptı.

-Olympique Marsilya cephesi-

Olympique Marsilya Teknik Direktörü Elie Baup ise Fenerbahçe karşısında aldıkları mağlubiyetin kendileri için bir hayal kırıklığı olduğunu ifade etti. Fransız teknik adam, "Maç bizim için hayal kırıklığı oldu. İkinci yarıda maç bizim kontrolümüzdeydi. Konsantrasyon eksikliğinden istediğimiz golü bulamadık" ifadesini kullandı.

Polislerin sahaya girmesinin oyunlarını etkileyip etkilemediği sorulan Baup, "Maç süresince sadece oyuna konsantre olduk. Önemli olan büyük olay çıkmasının engellenmesiydi. Bu bağlamda polislerin görevini yaptığını düşünüyorum" diye konuştu.

Baup bir soru üzerine de yaptığı açıklamalarda hep Fenerbahçe'nin grubun en güçlü ekibi olduğunu ifade ettiğini kaydetti.