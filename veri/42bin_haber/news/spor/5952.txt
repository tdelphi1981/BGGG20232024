Transfer rakamları Cavcav'ı bile şaşırttı
Gençlerbirliği Kulübü Başkanı İlhan Cavcav, transfer döneminde futbolcu ya da bonservislerine verilen rakamları duyunca çok şaşırdığını söyledi.
İlhan Cavcav '3 büyükler' olarak adlandırılan İstanbul kulüpleri ve Gençlerbirliği'nin transfer politikasını karşılaştırdı.

Gençlerbirliği'nin transferde temkinli hareket ettiğini ve kırmızı-siyahlı kulübün bu yaklaşımını sürdürmek zorunda olduğunu belirten Cavcav, 'Bu sene dişe dokunur bir transfer harcaması yaptık' dedi.

'Ancak bizim rakamlarımızla İstanbul kulüplerininki asla karşılaştırılamaz' diyen Cavcav, 'Gerçi artık İstanbul kulüplerini bırakın, Anadolu kulüplerinin bile futbolculara ya da bonservislerine verdikleri rakamları duyunca hakikaten şaşırıyorum. Şimdi ben kulüp nasıl zor yönetiliyor, giderler nedir biliyorum. Bu yüzden şaşırıyorum. Demek ki benim de hala öğreneceğim çok şey var' değerlendirmesini yaptı.

-'Vleminckx'in yükü arttı'-
İlhan Cavcav, Spor Toto Süper Lig'deki ilk maçında Medical Park Antalyaspor'a 4 gol atarak 5-3'lük galibiyette önemli rol oynayan yeni transfer Björn Vleminckx'in yükünün arttığını ifade etti.

Björn Vleminckx'in kırmızı-siyahlı kulüple sözleşmesinin şu an kiralık olduğunu hatırlatan Cavcav, 'Ancak satın alma opsiyonu bizde. Şimdi Vleminkx'in attığı 4 gol kadar sahadaki performansı da son derece önemli. Çok iyi bir santrafor ama bu futbol. Björn de biz de acele etmemeliyiz' diye konuştu.

Kendisinin futbolcusu Vleminckx'i düşündüğünü ve endişelendiğini dile getiren Cavcav, 'Ben dahil herkesin beklentisi arttı. 4 gol atarak başlarsan, herkes daha fazlasını bekler. Bu 4 golün futbolcuda bir baskı oluşturması doğal. Björn'ün yükü arttı' ifadelerini kullandı.

-'Lig bu sene çok farklı'-
Medical Park Antalyaspor karşılaşmasında alınan skorun herkesi çok heyecanlandırdığını belirten Cavcav, ligin bu sene çok farklı olduğu, her hafta takımların gündem ve hedefinin değiştiği yorumunu yaptı.

Takımların bir hafta yukarıya, bir sonraki hafta ise aşağıya baktığını söyleyen Cavcav, Gençlerbirliği'nin ise şu anda tam ortada olduğunu, ancak daha iyi olmayı hedeflediğini dile getirdi.

-'Önce Ankara istesin...'-
İlhan Cavcav, ligde şampiyon olmayı sadece kendilerinin istemesinin yetmeyeceğini, önce Ankaralıların bunu istemesi gerektiğini belirtti.

'Stat tıklım tıklım dolsa, taraftar her hafta takımı 'şampiyon' diye alkışlasa, ben hayır şampiyon olmayalım mı diyeceğim' sorusunu dile getiren Cavcav, 'Kimse tek başına başarılı olamaz. Ankara'da oynanacak 9 maç ve toplanacak 27 puan var. Bu yıl seyirci sayımız arttı ama şampiyonluğa oynamak için Ankaralıların da bizim kadar istemesi, stadyuma gelmesi, takıma yensin yenilsin destek vermesi gerekir' diyerek, sözlerini tamamladı.