Kayserispor, Jaja defterini kapattı
Kayserispor, bir dönem Trabzonspor forması da giyen Brezilyalı futbolcu Avelino Jackson De Coelho'nun (Jaja) transferinden vazgeçti.
Bonservisi Birleşik Arap Emirlikleri'nin Al Ahli Kulübü'nde bulunan Jaja'yı, sezon sonuna kadar satın alma opsiyonuyla kiralık olarak kadrosuna katmak isteyen sarı-kırmızılı takım, Al Ahli'nin oyuncuyu bonservisiyle satmak istemesi üzerine transferden vazgeçti.

Kayserispor, 7 Ocak'ta Türkiye'ye davet ederek sağlık kontrollerinden geçirdiği Jaja ile bazı konularda anlaşmış, futbolcuyu Antalya'daki kampa dahil etmişti.
Türkiye'de 2010-2011 sezonunda Trabzonspor forması giyen 26 yaşındaki Jaja, bordo-mavili forma altında çıktığı 32 maçta 14 gol atmıştı.
Jaja'nın Trabzonspor'dan önce forma giydiği Ukrayna'nın Metalist Kharkiv takımına transfer olduğu öğrenildi.