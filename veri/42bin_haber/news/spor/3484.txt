Mustafa Denizli Rize'ye geldi
Çaykur Rizespor ile 1,5 yıllık sözleşme imzalayan teknik direktör Mustafa Denizli, Rize'ye geldi. 
Çaykur Rizespor Kulübü Başkanı Metin Kalkavan, başkanvekili Halim Mete, transfer komitesi başkanı Koray Deniz, yardımcıları Yusuf Şimşek, İbrahim Üzülmez ve Stefano Moreno ile birlikte Mehmet Cengiz Tesisleri'ne gelen Denizli'yi, 200 civarında taraftar karşıladı.

Denizli ve yardımcılarına tesis girişinde Çaykur Rizespor atkısı takıldı. Taraftar meşale yakarak "Mustafa Denizli, şampiyon yap bizi" diye tezahürat yaptı.

Bir grup taraftar Mustafa Denizli'ye "Hoş geldin ey Mustafa. Rizesporumuza. Bu sene çıkar bizi, Spor Toto Ligi'ne. Ver elini Mustafa. Çıkalım Süper Lig'e" diye tulum eşliğinde türkü söyledi.

Denizli, taraftarlarla kucaklaşarak tek tek tokalaştı.

Ardından tesise geçen Denizli, bir süre dinlendikten sonra tesisleri ve Yeni Şehir Stadı'nı gezerek yapılacak olan yeniliklerle ilgili toplantı yapacak.