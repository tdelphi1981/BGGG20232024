Kupada dev final!
Spor Toto Türkiye Kupası yarı finalinde Banvit'i uzatmada 81-68 mağlup eden Galatasaray Medical Park, finalde Fenerbahçe Ülker'in rakibi oldu.
Karşılaşmaya Ersin Dağlı'nın basketleriyle başlayan Galatasaray Medical Park'a Banvit, Davis'in sayılarıyla cevap verdi. İki takım da pota altından skor bulurken, ilk periyodu 20-17 Balıkesir temsilcisi önde bitirdi.

İkinci periyotta Arroyo ve Furkan ikilisiyle hücumda etkili olan Galatasaray Medical Park, skor üstünlüğünü ele geçirerek soyunma odasına 37-31 üstün gitti.

Üçüncü periyoda iyi savunma yaparak başlayan ve farkı 13 sayıya çıkartan (33-46) Galatasaray Medical Park, ribaundlarda da etkili olarak Gordon ve Macvan ile kolay sayılar buldu ve son periyoda 57-44 önde girdi.

Final periyoduna Davis'in gayretli oyunuyla başlayan ve 17-4'lük seri yakalayarak maça ortak olan Banvit, son 2 dakikaya girilirken skorda dengeyi kurdu: 61-61. Karşılıklı basketlerin ardından birer hücumdan da boş dönülen mücadelede, normal süre 63-63 eşitlikle sonuçlandı. Uzatma periyodunda Gordon ile üst üste basketler bulan sarı kırmızılılar, rakibine sadece 5 sayı şansı vererek maçtan 81-68 galip ayrıldı.

Maçın yıldızı Galatasaray Medical Park takımından Gordon seçildi. Oyuncuya ödülünü Türkiye Basketbol Federasyonu (TBF) Asbaşkanı Dinçer Çetintaş verdi.

Banvit Başantrenörü Orhun Ene, iki teknik faul alarak maçın hakemleri tarafından tribüne gönderildi.

Maçı, TBF Başkanı Turgay Demirel ve TBF Yönetim Kurulu üyeleri ile TBF Genel Sekreteri Ali Özsoy da izledi.

BANVİT - GALATASARAY: 68-81
Salon: Anadolu Üniversitesi
Hakemler: Recep Ankaralı, Serdar Ünal, Ali Şakacı

Banvit: Serkan 3, Şafak 7, Davis 21, Mejia 11, İzzet 6, Simmons 2, Lucas 7, Stimac 3, Erkan 2, Bajramovic 6

Galatasaray Medical Park: Gordon 29, Engin 1, Cenk 2, Furkan 11, Boniface 6, Macvan 10, Arroyo 14, Ersin Dağlı 8

1. Periyot: 20-17
Devre: 31-37
3. Periyot: 44-57
Normal süre: 63-63