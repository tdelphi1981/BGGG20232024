"Biz de kolay lokma değiliz"
Spor Toto Süper Lig'in 21. haftasında Fenerbahçe'yi konuk edecek Mersin İdmanyurdu, galibiyet hedefliyor.Kulüp Başkanı Ali Kahramanlı, AA muhabirine yaptığı açıklamada, Fenerbahçe maçının kendileri için çok önemli olduğunu söyledi.

Hazırlık çalışmalarına da bu yönde devam ettiklerini dile getiren Kahramanlı, şunları kaydetti: Şu an takımda bir sıkıntı görünmüyor. Bu maç bizim için çok önemli. Fenerbahçe güçlü bir rakip, bu yüzden kolay bir maç olmayacak. Ama biz de kolay lokma değiliz. Taraftarımızın desteğiyle bu maçı kazanacağız. Herkesten önce bizim bu galibiyete ihtiyacımız var. Sahamızdan puanlarla ayrılacağız ve tüm taraftarımızı sevindireceğiz.

Takımda bazı oyuncuların halen sakatlığının bulunduğuna dikkati çeken Kahramanlı, bu kapsamda yeni transfer Gosso'nun yanı sıra Yattara, Mustafa Keçeli ve Ömer Aysan'ın halen sakat olduğunu vurguladı.

Maçta hangi isimlerin kadro giyeceğine teknik direktörün karar vereceğini anlatan Kahramanlı, Hocamız, kimin forma giymeyi hak ettiğini düşünürse, ilk 11'de onlar olacak. Maça 11 kişi çıkacağız ama belki 11 tane de birbirinden değerli futbolcu yedek kulübesinde bekleyecek. Ara transfer döneminde kadromuza dahil ettiğimiz Ozan İpek ile Lawal da hocamızın uygun görmesi halinde maça çıkabilir. Futbolcularımız hazır, ama kimin sahaya çıkacağına hocamız karar verecek diye konuştu.

Taraftar tepkileri

Kahramanlı, bazı taraftar gruplarının Fenerbahçe maçındaki bilet fiyatları nedeniyle tepki gösterilmesinin hatırlatılması üzerine, şöyle konuştu: Biletlerle ilgili bazı tepkiler var. Ama şunu net söylüyorum, Fenerbahçe, Galatasaray maçlarında fiyatları değiştiriyoruz. Bunu her şeyden önce kara borsayı önlemek ve takıma katkı olması için yapıyoruz. Arkadaşlarımızın bu konuda duyarlı olması lazım. Takımı herkesin sahiplenmesi lazım. Bizim biletlerle ilgili politikamız, bu maçtan sonra değişecek ve eski durumuna dönecek. Ama bu süreçte takımın daha iyi yerlere gelmesi için herkesin elinden geleni yapması lazım. Taraftar bizim için çok önemli. Kimse bizi sahada yalnız bırakmasın.