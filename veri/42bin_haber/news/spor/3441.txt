Madalyaya yumruk sıktı
Fenerbahçe'nin milli boksörü Adem Kılıçcı, 2008 ve 2012 olimpiyatlarında elde edemediği madalyayı, 2016'da almayı hedefine koydu.Türkiye Kulüplerarası Boks Şampiyonası'nda 75 kiloda birinci olarak sarı-lacivertli kulüple Türkiye Şampiyonluğu yaşayan Adem Kılıçcı, bu yıl Londra'da adeta avuçlarından kaçırdığını ifade ettiği madalyayı, edindiği tecrübelerle 2016'da kazanmak istediğini söyledi.

AA muhabirinin sorularını yanıtlayan Kılıçcı, olimpiyatların ardından yaptığı çalışmaları ve hedeflerini anlattı. Olimpiyatların ardından büyük bir üzüntü yaşadığını, kendisini toparlamak için bir süre dinlendiğini kaydeden Kılıçcı, 2016 hedefi için şunları söyledi:

İçimde hala son olimpiyatın burukluğu var. Avuçlarımda olduğunu düşündüğüm madalyayı ellerimden kaçırdım. Sanki birisi gelip elimden aldı. Çeyrek finaldeki rakibim Japon sporcu, maç sonunda hakem onun elini havaya kaldırdığında şaşırdı. Çünkü maçı benim kazanmış olabileceğimi düşünüyordu. Avrupa şampiyonasında, dünya şampiyonasında ve Akdeniz oyunlarında madalyalarım var. Sadece olimpiyatlarda yok. 2016'yı istiyorum. Yaşım 27 oldu. Biraz daha kendime bakmam gereken bir yaştayım. Şimdi daha profesyonel, mantıklı, akıllı ve tecrübeliyim. Düzgün, hedeflere yönelik çalışarak inşallah 2016'ya kadar vücut ve beyin formumu koruyarak olimpiyata gidip, ülkeme madalya ile dönerim.

Stres ve hakem faktörü

2008'de yaşadığı stresi ve kaygıların hiçbirisini hissetmeden Londra'ya gittiğini anlatan Kılıçcı, kaderini belirleyen çeyrek finalde stresin yanı sıra hakem faktörüyle yenildiğini kaydetti.

Çeyrek finale kadar güzel maçlar çıkararak önemli rakiplerini saf dışı bıraktığını dile getiren milli sporcu, Londra'da Türk sporcuların bekleneni veremediği günlerde ilginin bir anda boksa yöneldiğini vurgulayarak, İdarecilerimiz madalya umuduyla bize sarıldılar. Bize destek olmaya çalıştılar, ancak aşırı ilgi gösterdiler. Bu da ister istemez bilinçaltına stres olarak yerleşiyor. Talihsiz bir çeyrek final maçı oldu. İlk rauntta 3 sayı önde olmam gerekirken, hakemler 1 sayı önde kapattırdılar. İkinci rauntta da en az 2 sayı önde olmam gerekirken berabere bitti. Maç içinde madalya stresini çok yaşadım. Son raunda girdiğimde, 'skoru koruyayım, yumruk yememeyim' derken, 'atak mı defans mı yapayım' şeklinde kararsızlık yaşadım. Stres ve kaygıdan da yoruldum. O maçı geçseydim olimpiyat şampiyonu olurdum. Beni yenen Japon rakibim şampiyon oldu şeklinde konuştu.
Milli sporcu Londra Olimpiyat Oyunları'nda, erkekler 75 kiloda çeyrek finalde Japon Ryota Murata'ya 17-13 yenilerek elenmişti.

2013 bizim yılımız olacak

Boks Milli Takımı'nın kaptanı olan Kılıçcı, Avrupa ve dünya şampiyonalarının yanı sıra Akdeniz oyunlarına katılacakları 2013'ün kendileri için önemli bir yıl olacağını ifade etti. Bu yoğun tempo için programlı bir çalışma sürecine gireceklerini kaydeden Kılıçcı, 2013'deki Avrupa şampiyonası, Akdeniz oyunları ve dünya şampiyonasında yer almak istediğini belirterek, Hedeflediğim yolda vazgeçmeden çalışacağım. İnanıyorum ki 2013 yılı bizim yılımız olacak. Londra'da madalya kazandıktan sonra dinlenmeyi düşünüyordum ama madalya olmadı, çalışmaya devam... ifadelerini kullandı. 

Boks hak ettiği değeri görmeli

Adem Kılıçcı, dünyada hak ettiği değeri gören boks sporunu, Türkiye'de hala 'şiddet sporuymuş' gibi görenlerin olduğunu ifade etti. Bu branşa Türkiye'de hala tam olarak hak ettiği değerin verilmediğinden yakınan Kılıçcı, Bu sporu şiddet sporu olarak görenler aslında spor bilgisi olmayan insanlar. Spor sadece futbol değildir, topun peşinde koşmak değildir. Ülkemizde hala boksun olimpik olmaması gerektiğini savunan yazarlar var. Bunları görmek üzücü diyerek sözlerini tamamladı.