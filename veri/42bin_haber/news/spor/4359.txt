Galatasaray'da Ujfalusi şoku
Galatasaray'da sezon başı yaşadığı sakatlık nedeniyle 5 aydır takımdan uzak olan Çek savunma oyuncusu Tomas Ujfalusi'den yine kötü haber geldi.
 Sarı-kırmızılı kulüpten yapılan açıklamada, Tomas Ujfalusi'nin sol dizinde iç menisküs yırtığı tespit edildiği ve ameliyat olacağı kaydedildi.

Beş ay önce sol diz ön çapraz bağ ve kıkırdak yaralanması nedeniyle ülkesinde ameliyat olan oyuncu, yeniden takıma dönmesinin beklendiği günlerde ciddi bir talihsizlik yaşarken, durumuyla ilgili yapılan açıklamada, şu ifadelere yer verildi:

'Ujfalusi'nin rehabilitasyon ve sahalara dönüş çalışmaları, ameliyatını gerçekleştiren doktor tarafından verilen program doğrultusunda yapılırken, perşembe günü düz koşu sonrası aynı dizinde ağrı ve batma şikayetinin başlaması üzerine, yapılan muayene ve tetkikler sonucu sol dizinde iç menisküs yırtığı tespit edilmiş ve kulübümüz sağlık heyeti tarafından artroskopik ameliyat olmasına karar verilmiştir. Oyuncumuz yarın ülkesine gidecek, ilk ameliyatı yapan doktor ve ekibi tarafından operasyonu planlanacaktır.'

Bu cerrahi işlem sonucu Tomas Ujfalusi'nin sahalara dönüşünün 4-6 haftayı bulacağı bildirildi.