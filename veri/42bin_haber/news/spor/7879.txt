Sezer Öztürk: Bu haberleri üzüntüyle okuyorum
Fenerbahçeli futbolcu Sezer Öztürk, sakatlığıyla ilgili açıklamalarda bulundu.
Sezer Öztürk, sarı-lacivertli kulübün internet sitesinde yer alan açıklamasında, tedavisinin tüm hızıyla sürdüğünü ve bazı haberlerde yansıtıldığı gibi teşhis, tanı ve tedavi programlarında sorun yaşanmadığını bildirdi.

Spor Toto Süper Lig'in 17. haftasındaki Kardemir Karabükspor maçında, ayak bileğindeki burkulmaya bağlı kemik ödemi oluştuğunu belirten Sezer Öztürk, 'Bu tür kemik ödemine bağlı oluşan sakatlıklarda tedavi süreci 6-8 hafta sürmektedir. Hatta bazı akut durumlarda tedavi süreci 3 aya kadar bile uzayabilmektedir' dedi.

Sağlık ekibinin düzenlediği özel tedavi programını uygularken, izin alıp özel işleri nedeniyle Almanya'ya gittiğini kaydeden Sezer Öztürk, şu ifadeleri kullandı:

'Orada da verilen programlar dahilinde çalışmaya devam ettim. Almanya'dayken, geçtiğimiz yıl beni ayağımdan ameliyat eden doktorlar ayak bileğimdeki kemik ödemini de muayene ettiler ve yapılan tedavilere ayağımın olumlu yanıt verdiğini, iyileşme sürecinin 6-8 hafta süreceğini söylediler. Akabinde beni İsviçre'ye iğne olmam için yönlendirdiler. İğne ile desteklenen tedavime şu anda devam etmekteyim. Konu hakkında medyada çıkan 'yanlış teşhis' şeklindeki haberleri üzüntüyle okuduğumu belirterek, kamuoyunun bu tür yanlış haberlere itibar etmemesini rica ederim.'