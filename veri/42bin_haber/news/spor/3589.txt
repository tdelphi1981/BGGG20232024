En iyisi Ribery seçildi
Almanya Birinci Futbol Ligi (Bundesliga) takımlarından Bayern Münih'te oynayan Fransız yıldız Franck Ribery, Kicker dergisi tarafından ilk yarının en iyi futbolcusu seçildi. 
Kicker dergisinin geleneksel olarak yaptığı ve Bundesliga'da oynayan 224 futbolcunun katıldığı ankette, Ribery yüzde 35,3 oranıyla ilk sırada yer aldı.

Ribery'i 13,4 ile Borussia Dortmund'lu Marco Reus ve yüzde 11,2 ile de Borussia Dortmund'dan Mario Götze izledi.

Bundesliga oyuncuları en iyi kaleci olarak da yüzde 44,4 oranla Hamburg'un file bekçisi Rene Adler'i gösterdi. Eintracht Frankfurt'un kalecisi Kevin Trapp yüzde 18,8 ile ikinci, Borussia Dortmund'un kalecisi Roman Weidenfeller de yüzde 13,5 ile üçüncü sırada yer aldı.

İlk yarının en iyi teknik direktörü Eintracht Frankfurt'ta görev yapan Armin Veh yüzde 39,2 ile ipi göğüslerken, yüzde 31,5 oranla SC Freiburg'un teknik direktörü Christian Streich de ikinci oldu.

Florian Meyer de futbolcular tarafından en iyi hakem seçildi. Bundesliga oyuncularının yüzde 37,6'sı Şampiyonlar Ligi kupasını bu yıl İspanyol takımı Barcelona'nın kazanacağına inanırken, yüzde 26,8'i Bayern Münih'in, yüzde 21'inin Borussia Dortmund'un ve sadece yüzde 9,3'ü de Real Madrid'in müzesine götüreceğini tahmin ediyor.

Kicker dergisi ayrıca, geçen sezon Almanya şampiyonluğuna ulaşan ve Almanya Kupası'nı kazanan Borussia Dortmund'un teknik direktörü Jürgen Klopp'u "yılın adamı" seçti.