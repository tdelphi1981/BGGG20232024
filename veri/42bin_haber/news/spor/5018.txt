PFDK'dan 1461 Trabzon'a ceza!
Türkiye Futbol Federasyonu Profesyonel Futbol Disiplin Kurulu (PFDK), 1461 Trabzon Kulübü'ne 1 maç seyircisiz oynama cezası verdi.
Yapılan açıklamada, Ziraat Türkiye Kupası'ndaki 1461 Trabzon-Fenerbahçe karşılaşmasında, taraftarlarının neden olduğu saha olayları nedeniyle 1461 Trabzon Kulübü'ne 1 resmi müsabakayı kendi sahasında seyircisiz oynama ve 15 bin lira para cezaları verildiği kaydedildi.

Medical Park Antalyaspor'a, Ziraat Türkiye Kupası'nda Trabzonspor ile yapılan maçta takım halinde sportmenliğe aykırı hareket nedeniyle takdiren 8 bin 750 lira, taraftarlarının neden olduğu saha olayları nedeniyle de 5 bin lira olmak üzere toplam 13 bin 750 lira para cezası uygulandı. Aynı maçta müsabaka hakemine yönelik sportmenliğe aykırı hareketleri nedeniyle de Medical Park Antalyaspor Kaleci Antrenörü Erdinç Mehmet Erol'a 1 maç soyunma odası ile yedek kulübesine giriş yasağı getirilip, 10 bin lira para cezası kesildi.

Öte yandan, PFDK toplantısında, Fenerbahçe Kulübü Başkanı Aziz Yıldırım'a yönelik 'Twitter' mesajı nedeniyle gündeme gelen futbolcu Mesut Yılmaz da görüşülürken, oyuncuyla ilgili olarak, 'Sosyal paylaşım sitesinde kendisine ait hesaptan bir kulüp başkanına yönelik hakareti nedeniyle 2 resmi müsabakadan men cezası ile cezalandırılmasına karar verilmiştir' denildi.