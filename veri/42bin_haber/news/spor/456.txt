"İlk hedefimiz Avrupa Salon Şampiyonası"
İzzet Safer ve Sema Apak'ın da aralarında bulunduğu 5 milli atlet, yeni sezon için çalışmalarını Ankara'da sürdürüyor.Halit Kılıç, İzzet Safer, Sema Apak, Ali Ekber Kayaş ve Buğrahan Kocabeyoğlu ile Gazi Üniversitesi Atletizm Pisti'nde çalışan antrenör Ahmet Pekel, yeni sezon hazırlıklarına Eylül ayında başladıklarını söyledi.

İki haftalık Bolu kampının ardından Ankara'ya geldiklerini ifade eden Pekel, Gelecek haftadan sonra hava şartları kötüleşeceği için Antalya'ya gidebiliriz. İlk hedefimiz 1-3 Mart tarihlerinde İsveç'in Göteborg kentinde yapılacak Avrupa Salon Şampiyonası dedi.

Sema Apak'ın Mayıs ayında Avrupa Şampiyon Kulüpler Kupası'nda koşacağını dile getiren Pekel, Daha önce Viyana ve Almanya'da yarışlar var, ama onlar hazırlık amaçlı olduğu için katılım kesin değil. Avrupa Şampiyon Kulüpler Kupası'ndan sonra İngiltere'de 23-24 Haziran tarihlerinde Avrupa Takımlar Şampiyonası yapılacak. Bu bizim için çok önemli, çünkü bu yıl ülke olarak Süper Lig'de mücadele edeceğiz. Süper Lig'e gelen atletlerin yüzde 80'i Avrupa ve dünyada derece yapmış sporcular. Çok zorlu yarışlar olacak diye konuştu.

Pekel, Mersin'de yapılacak Akdeniz Oyunları'nda madalya hedeflediklerini anlatarak, Biz de isteriz ki üstün başarılar alalım. 24 ülke gelecek. Kendi ülkemizde olduğu için de anlamı büyük ve gözler Türk sporcuların üzerinde olacak. Orada yapılan derecelerle 2 ay sonra yapılacak Dünya Şampiyonası barajı geçilebilir dedi.

Üniversite Yaz Spor Oyunları'nda Sema Apak, Halit Kılıç, Buğrahan Kocabeyoğlu ve Ali Ekber Kayaş'ın, özellikle bayrak yarışlarında madalya şansı bulunduğunu belirten Ahmet Pekel, çok yakın bir tarihte de Finlandiya'da 23 Yaş Altı Avrupa Şampiyonası olduğunu söyledi.

Pekel, 23 Yaş Altı Avrupa Şampiyonası'na Halit ve Buğrahan katılacak. Halit'in performansı bu yıl çok iyi. Sakatlık gibi beklenmedik gelişmeler olmazsa çok iyi dereceler yapacağına inanıyorum diye konuştu.

Milli atletlerin kulüpleri ve branşları şöyle:

İzzet Safer (ENKA Spor): 100 ve 200 metre
Halit Kılıç (ENKA Spor): 400 ve 800 metre
Sema Apak (ENKA Spor): 400 metre ve 400 metre engel
Ali Ekber Kayaş (ENKA Spor): 200 ve 400 metre
Buğrahan Kocabeyoğlu (EGO Spor): 400 metre