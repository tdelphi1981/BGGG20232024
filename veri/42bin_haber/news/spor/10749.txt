Futbol Federasyonu binasını ateşe verdiler
Mısır'daki El-Ehli Kulübü taraftarlarının oluşturduğu Ultras grubu üyeleri, Port Said Ceza Mahkemesi'nin Port Said davasında 7 emniyet görevlisine beraat kararı vermesinin ardından, Kahire'deki bir polis evini ve Mısır Futbol Federasyonu binasını ateşe verdi.
Karara tepki gösteren taraftarlar, Ultras grubu binasının yakınında bulunan bir polis evine baskın düzenleyerek, camlarını kırıp binayı ateşe verdi. Olaylar sırasında ateşe verilen binada kimsenin olmayışı nedeniyle can kaybının yaşanmadığı belirtildi.

Polis evini ateşe verdikten birkaç dakika sonra bölgede bulunan Mısır Futbol Federasyonu binasına saldıran taraftarlar, federasyon binasını da ateşe verdi.

Taraftarlardan diğer bir grubun da, 6 Ekim Köprüsü mevkisindeki araçların önünü keserek, trafik akışını durdurduğu ve Tahrir Meydanı'ndaki Enver Sedat metro durağı hatlarını keserek, metro seferlerinin 10 dakika aksamasına neden olduğu kaydedildi.

Port Said Stadı'nda geçen yıl bir maçtan sonra çıkan olaylarda 74 kişinin hayatını kaybetmesinin ardından açılan '72 sanıklı' davayı gören Port Said Ceza Mahkemesi bugün, 21 kişinin idamına ve 5 kişinin müebbet hapsine, aralarında Port Said Emniyet Müdürü'nün de bulunduğu 10 kişinin 15'er yıl, 6 kişinin 10'ar yıl, 2 kişinin de 5'er yıl mahkumiyetine karar vermişti.

Mahkeme, olaylara katıldıkları ve sorumlulukları olduğu iddiasıyla yargılanan 7'si emniyet görevlisi, 28 kişinin de beraatına karar vermişti.