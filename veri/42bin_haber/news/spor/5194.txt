Spartak'ın gözü Gökhan Gönül'de
Fenere sezon başı 10 milyon euro verip Emenikeyi alan Moskova ekibinin 28 yaşındaki oyuncu için de 9 milyon euro teklif ettiği öğrenildi. Yönetimin öneriyi değerlendirmeye aldığı bildirildi.

RUSYA TEMSİLCİSİ, MİLLİ FUTBOLCU İÇİN FENERBAHÇE’NİN KAPISINI ÇALDI 
Süper Lig’in 2. yarısında şampiyonluk kovalamanın yanında hem Avrupa Ligi’nde hem de Türkiye Kupası’nda hedeflerine ulaşmak için kadrosuna takviye arayışlarını sürdüren Fenerbahçe’nin sağ beki Gökhan Gönül’e Rusya’dan kanca. Sezon başında Fener’den Emenike’yi transfer eden Spartak Moskova’nın milli yıldız için de teklifte bulunduğu ortaya çıktı.  
Karpin’den Gökhan talebi 
Moskova ekibinde Unai Emery’nin gönderilmesinden sonra takımın başına geçen Valeriy Karpin’in talebi doğrultusunda harekete geçen yönetimin, Gökhan Gönül için Sarı-Lacivertliler’in kapısını çaldığı bildirildi. Sezon başında Emenike için Kanarya’ya 10 milyon euro ödeyen Spartak’ın Gökhan için de 9 milyon euro teklif ettiği kaydedildi. 
Kocaman transfere karşı 
Fenerbahçe’de 28 yaşındaki başarılı kanat oyuncusunun yurt dışına gitmeye sıcak bakması nedeniyle Ruslar’ın önerisinin yönetim kurulunda değerlendirmeye alındığı ifade ediliyor. Ancak Teknik Direktör Aykut Kocaman’ın sağ kanatta elinde çok fazla alternatif olmaması nedeniyle Gökhan’ın satışına karşı çıktığı belirtiliyor.