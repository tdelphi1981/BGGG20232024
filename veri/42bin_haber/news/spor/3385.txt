20 top kaybı maçı da kaybettirdi
Beşiktaş Erkek Basketbol Takımı, THY Avrupa Ligi "Top 16" turu (F) Grubu ilk maçında Rusya'nın Khimki takımına 80-75 yenildi. 
Karşılaşmanın ilk dakikalarında karşılıklı basketler atılırken, 4. dakika 8-8 berabere geçildi. Bu dakikadan sonra konuk ekip hücumlardan boş dönmeye başlayınca, 1 dakika içinde 6-0'lık bir seri yakalayan Beşiktaş 5. dakikayı 14-8 önde geçti. Üstünlüğünü periyot sonuna kadar sürdüren siyah-beyazlılar, ilk periyodu 20-14 önde tamamladı.

İkinci periyodun başında Cristopher ve Muratcan Güler ile 3 sayılık basketler bulan Beşiktaş, 12. dakika içinde farkı 12 sayıya (26-14) çıkardı.

Ancak bu dakikadan sonra iyi savunma yapan rakibi karşısında hücumda zorlanan siyah-beyazlılar, pota altında Davis'i durduramayınca fark kapandı. Özellikle hücumda Davis ile sayılar bulan Khimki, periyodun bitimine 4 dakika 57 saniye kala 32-32 beraberliği yakaladı. 16. dakika içinde Rivers'in basketiyle 34-32 öne geçen Rus temsilcisi, devrenin bitimine 1 dakika 29 saniye kala Planinic'in basketiyle farkı 7 sayıya (34-41) çıkardı. Beşiktaş, Ewing ile farkı kapatmaya çalıştı, ancak Khimki bitime 4 saniye kala yine Planinic'in attığı basketle ilk yarıyı 45-39 önde kapadı.

Üçüncü periyoda Christopher'ın basketleriyle başlayan Beşiktaş, 26. dakikada Ewing'in basketiyle farkı 4 sayıya (48-52) indirdi. Ancak bu periyotta 8 top kaybı yapan siyah-beyazlılar, Fridzon'un üç sayılık basketlerine engel olamayınca fark açıldı. Fridzon ile arka arkaya bulduğu 3 sayılık basketlerle periyodun bitimine 2 dakika 15 saniye kala farkı 12 sayıya (53-65) çıkaran konuk ekip, son periyoda da 67-57 önde girdi.

Son periyoda iyi başlayan Beşiktaş, 3 dakika 28 saniye sayı atamayan rakibi karşısında 7-0'lık bir seri yakalayarak, bitime 7 dakika 25 saniye kala farkı 3 sayıya kadar (64-67) indirdi. Bu periyotta ilk sayısını serbest atıştan 34. dakika içinde Fridzon ile bulan (64-68) Rus ekibi, Beşiktaş'ın hücumlardan boş dönmesiyle Rivers ve Davis'in basketleriyle 36. dakika içinde farkı yeniden 10 sayıya (64-74) çıkardı. Maçın son dakikalarında tam saha pres yapan Beşiktaş, Planinic'den topu kapan Jerrels'in attığı basketle bitime 1 dakika 48 saniye kala farkı 6 sayıya (73-79) indirdi. Ancak siyah-beyazlılar kalan sürede sayı üretmekte zorlanınca, Khimki karşılaşmadan 80-75 galip ayrıldı.

20 top kaybı

THY Avrupa Ligi "Top 16" turu (F) Grubu ilk maçında Rusya'nın Khimki takımına 80-75 yenilen Beşiktaş'ın başantrenörü Erman Kunter, kazanabilecekleri bir maçtan yenilgiyle ayrıldıklarını söyledi. 
Kunter, maçtan sonra düzenlenen basın toplantısında, maçta 20 tane top kaybı yaptıklarına dikkati çekerek, "Yine de kazanmamız mümkündü. Top kayıplarının dönüşünde hızlı hücum yedik. 1. periyotta top kaybı yapmasak 10 sayı farkla bitirirdik" dedi.

Top kayıplarını düzeltmeye çalışacaklarını vurgulayan Kunter, şunları kaydetti:

"Maçın anahtarı 20 top kaybı. Top kayıpları tamamen takımın momentumunu kırıyor. Fridzon 5'te 4 üç sayılık basket attı, boş kaldı. Markota ve Cevher kötü savunma yaptı. Markota'da düşüş var. Hücumda 5'te sıfır 3 sayılıkla oynadı. Vidmar da savunmada çok büyük hatalar yaptı. Cemal çok çabuk faul aldı. Yazık oldu, kazanacağımız maçtı. Bu takımı yeneceğimize çok inanıyordum."

Karşılaşmada rakibine ribaundlarda 37-27 üstünlük kuran Beşiktaş, 20 top kaybıyla oynarken, rakibi 13 top kaybı yaptı.

Beşiktaş'ta Christopher 20 sayı, Ewing 15 sayı, Jerrels 12 sayı attı.

Khimki'de ise Fridzon 20 sayı, Davis 17 sayı, Planinic de 13 sayıyla galibiyette büyük rol oynadı.

Bu arada, karşılaşmayı izleyen 5 bin 550 Beşiktaş taraftarı, maç boyunca takımlarına destek verdi.

-Kurtinaitis: "Kontrol hep bizdeydi"-

Khimki Başantrenörü Rimas Kurtinaitis ise iyi mücadele ederek kazandıklarını söyledi.

Kurtinaitis, 4 maçtır iyi oynadıklarını belirterek, şöyle konuştu:

"İyi bir ritm yakaladık. Beşiktaş güçlü bir takım, onları izlemiştik. Maç öncesi şanslar 'yüzde 50 yüzde 50' diye düşünüyorduk. Deplasmanda olduğumuz için kazanma baskısı yoktu. Oyuncularım iyi mücadele ettiler. Maçın kontrolü hep bizdeydi. Beşiktaş'ın 20 top kaybı yapması da kazanmamızda etkili oldu."