"Galip başladığımız için mutluyuz"
TED Ankara Kolejliler Başantrenörü Artun: Ligin ikinci yarısına galibiyetle başladığımız için çok mutluyuz dedi.Türkiye Kadınlar Basketbol Ligi takımlarından TED Ankara Kolejliler'in Başantrenörü Kaan Artun, ligin ikinci yarısına galibiyetle başladıkları için çok mutlu olduklarını söyledi.

Artun, ligin ikinci yarısının ilk maçında, dün sahalarında Adana Botaş ile karşılaştıklarını ve maçtan 68-61 galip ayrıldıklarını hatırlattı.

TED Ankara Kolejliler takımı olarak ligin 11. sırasında bulundukları ve buradan memnun olmadıklarını belirten Artun, Daha yukarılara çıkmak istediğimizi defalarca söyledik. Adana Botaş maçı da bizim için çok önemliydi. Ligin ikinci yarısına galibiyetle başladığımız için çok mutluyuz dedi.

Artun, ligin ilk yarısının ilk maçında deplasmandaki maçta rakiplerine 5 sayı farkla yenildiklerini belirterek, bu karşılaşmada ayrıca rövanşı da almış olduklarını bildirdi.

Oyuncularının Adana Botaş karşısında istedikleri her şeyi sahaya yansıtmayı başardıklarını da anlatan Artun, Biz her maç için bir takım hedefler koyuyoruz. Bunların bir çoğunu da yakaladığımızı görebiliyorum. Oyuncularımın hepsini gösterdikleri mücadeleden ötürü tebrik ediyorum. Dünkü maçta oyuna kimi alsam canla başla mücadele etti. İnşallah böyle devam ederiz diye konuştu.

Artun, gelecek hafta deplasmanda Canik Belediye ile karşılaşacaklarını belirterek, hedeflerinin bu karşılaşmadan da galibiyetle ayrılmak olduğunu sözlerine ekledi.