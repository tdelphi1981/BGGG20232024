Abdullah Kiğılıdan kura değerlendirmesi
Fenerbahçe Kulübü Başkan Vekili Abdullah Kiğılı, UEFA Avrupa Ligi çeyrek finalinde eşleştikleri İtalya'nın Lazio takımı karşısında turu geçeceklerine inandığını söyledi.
Kiğılı, FBTV'ye yaptığı açıklamada, iyi bir kura çektiklerini belirterek, 'Lazio, Fenerbahçe'den üstün bir takım değil. Biz Lazio'dan çok daha iyi durumdayız' diye konuştu.

Hedeflerinin finale kadar gitmek olduğunu vurgulayan Abdullah Kiğılı, 'Yönetim kurulu, teknik heyet ve futbolcular olarak bir hedef koymuştuk. Kupada finale kadar gitmek istiyoruz. İnşallah Lazio'yu geçip ilk 4'e kalmayı ümit ediyoruz. Turu geçeceğimiz inancını taşıyorum' ifadelerini kullandı.

Kiğılı, Lazio'nun sahasındaki maçın rakiplerinin cezası nedeniyle seyircisiz olacağına dikkati çekerek, şunları söyledi:

'Lazio da bizim gibi cezalı. Seyircisiz oynamanın cezasını görüyoruz. Son iki maçımızı seyircisiz oynadık. Taraftarımız bu maçları seyredemedi. Dün gece seyirci olsaydı bu maçın neticesi böyle bitmezdi. Bizim en büyük rakibimiz şu anda maalesef Avrupa'daki rakiplerimiz değil. Bizi bekleyen en büyük tehlike, küçük azınlık taraftar grubu maçlarımızı sabote ediyor. Önümüzde iki yıl boyunca Avrupa kupalarında denetim ve gözetim altındayız. Olabilecek en ufak hadisede istediğiniz kadar şampiyon olun, ertesi yıl artık bu kupalara veda ediyorsunuz. Bir yıl men cezası geliyor. Şu anda maalesef küçük bir azınlık taraftar grubu hakim vaziyette. Olabilecek en ufak hadisede kulübe ağır cezalar bekliyor.'

-Kuyt: 'Lazio'yu geçme şansımız var'-

Fenerbahçe'nin Hollandalı futbolcusu Dirk Kuyt, İtalyan temsilcisini geçme şanslarının olduğunu söyledi.

Kuyt, FBTV'ye yaptığı açıklamada, kura çekimini heyecanlı bir şekilde takip ettiklerini kaydederek, 'Lazio iyi bir takım. Bir an önce onlarla karşılaşmayı bekliyoruz. Yüzde 100 onları geçme şansımız var' diye konuştu.

İlk maçın İstanbul'da oynanacak olmasının avantaj olduğunu dile getiren Hollandalı futbolcu, 'Son iki Avrupa Ligi maçını taraftarımız olmadan oynamak benim için büyük bir sorundu. Bunu geride bıraktık. Fenerbahçe Şükrü Saracoğlu Stadı'nda harika bir atmosfer olacaktır. Umarım Roma'daki ikinci maçı da iyi bir sonuçla bitiririz' şeklinde konuştu.

Kamerunlu golcü Pierre Webo ise Lazio'nun kendi sahasında seyircisiz oynayacak olmasının kendileri için avantaj olduğunu belirterek, 'Lazio iyi bir rakip, iyi bir takım. Şanslar yüzde 50, yüzde 50' ifadelerini kullandı.