Samet Aybaba: Niang menemeni hak etmedi
Beşiktaş Teknik Direktörü Samet Aybaba, yeni transfer Mamadou Niang'ın zamana ihtiyacı olduğunu söyledi.
Siyah-beyazlı takımın BJK Nevzat Demir Tesisleri'nde yaptığı antrenman sırasında medya mensuplarıyla sohbet eden Samet Aybaba, çeşitli konulara değindi.

Sanica Boru Elazığspor maçında ilk kez Beşiktaş forması giyen Mamadou Niang'la ilgili, 'Oyuncu kalitesi belli. Onun devamlılığa, çalışmayla ilgili sıkıntıları atlatmaya, biraz daha zamana ihtiyacı var. İstikrar yakalaması lazım' ifadelerini kullanan Aybaba, galibiyet sonrası bu oyuncunun da menemen yeyip yemediği sorusu üzerine de esprili bir şekilde, 'Ona daha menemen yediremedik. Niang henüz 10 dakika oynadı ve menemen yemeyi hak etmedi' yanıtını verdi.

-'Sakatlıkların nedeni oyuncuların kendilerini zorlaması'-

Takımda üst üste gelen sakatlıklarla ilgili olarak araştırma yapıldığın ve antrenman sahası zemininin dahi uzmanlarca kontrol edildiğini anlatan Samet Aybaba, şöyle devam etti:

'Buradaki zemini gelip kontrol ettiler. Sıkıntılı bir durum çıkmadı. Sakatlıkların temel nedeni, oyuncuların kendilerini fazla zorlaması. Biraz da bu açıdan bakalım. Antrenmanlarda, maçlarda kendilerini zorluyorlar. Son maçta Fernandes 11 kilometre koşmuş. Bu, zorluyor demektir. Fazla yük biniyor. Türkiye'nin bana göre en iyi fizyoterapistleri bizde. Bu konuda iddialıyız. Oyuncuların her şeyiyle ilgileniyorlar. Sakatlıkların büyük nedeni zorlama. Beşiktaş'ın geçen seneki, ondan önceki sezondaki temposuna bir bakın. Hemen gözünüzün önüne gelir. Yoğun bir maç trafiği vardı ama tempo düşüktü.'

-İsmail Köybaşı'na moral ziyareti-

Samet Aybaba, sakatlığı sonrası tedavisini Almanya'nın Augsburg kentinde sürdüren İsmail Köybaşı'nı ziyaret ettiklerini ve oyuncunun moralinin iyi olduğunu aktardı.

İsmail Köybaşı'nın, Almanya'da daha mutlu olduğunu ve kendisini daha çabuk toparlayacağına inandığını söylediği için tedavisinin bu ülkede olmasına onay verdiklerini belirten siyah-beyazlı teknik adam, 'Kendisiyle oturduk, yemek yedik. Ona moral verdik. Kendisi çok iyi, müthiş' ifadelerini kullandı.

-'Kartal her yerde kartal'-

Beşiktaş Kulübü Başkanı Fikret Orman'ın, yeni stadın inşası sırasında gelecek sezon maçların, yüzde 90, Fenerbahçe Şükrü Saracoğlu Stadı'nda oynayacaklarını söylediğinin hatırlatılması üzerine Aybaba, 'Zaten iki tercihimiz vardı. Kartal her yerde kartaldır. Zaten Anadolu yakasındayız. Karşıdan da taraftarlarımız gelir' dedi.

Taraftarların stada zarar verme ihtimalinin hatırlatılması üzerine Aybaba, 'Tabii taraftarımız da böyle bir zarar vermeyecek. Adam seni evine davet ediyorsa, bunu yapmayacaksın. Yapılmaması lazım. Beşiktaş seyircisi bunu yapmaz. Orası bizim de stadımız gibi olacak. Böyle bakmamız lazım' şeklinde konuştu.

-'Webo'yu almak için bin kere görüşme yaptık'-

Sorular üzerine, Akhisar Belediyesporlu Gekas ve Kademir Karabüksporlu Lualua gibi oyuncuların performansını değerlendiren Aybaba, 'Gekas, Anadolu takımları için çok yararlı bir oyuncu. Lualua ise kontratak oyuncusu. Beşiktaş kontratak oynamaz. Biz sezon başından beri Webo'yu almak için bin kere görüşme yaptık. Tabii oynayan oyuncuyu almak zor. Bizim düşüncemizde büyük paralarla oyuncu almak yok. Alacağız ve içlerinden bazıları iyi çıkarsa, başarılı olacağız. Genç oyuncular var hedefimizde. Beş tane alacağız mesela, 2 tanesi veya 1 tanesi tutsa bize yeter' diye konuştu.

Sanica Boru Elazığspor maçının ilk yarısındaki kadro tercihinin eleştirildiğinin söylenmesi üzerine Aybaba, 'Hatasız kul olmaz. Oyuncu tercihleriyle ilgili yapılan her yorum hatadır. Çünkü kimsenin yorumu bir diğerine benzemez. Herkes başka düşünür. Hoca başka düşünür, yorumcu başka düşünür. Önce 'Niye oynattın?' denir, sonra 'Niye oynatmadın?' denir. Ardından, 'Niye erken çıkarttın?' veya 'Niye bu kadar oynattın?' denir. Bunun bir standardı yok' yorumunda bulundu.

Siyah-beyazlı futbolcu Julien Escude'nin Sanica Boru Elazığspor maçındaki performansını öven ve bu oyuncunun antrenmanlarda da iyi çalıştığını dile getiren Aybaba, ağrıları bulunan Necip Uysal'ın ise önemli bir şeyi olmadığını ve Gaziantepspor maçında oynayabileceğini kaydetti.

Öte yandan, sohbette yer alan kulüp futbol komitesi üyesi Tahir Kıran ise, Avrupa kupalarına katılma hedefleriyle ilgili, 'Bu konunun iki boyutu var. Biri teknik konu, yani Avrupa'ya gidebilmek gerekiyor. İdari tarafını biz halledeceğiz, teknik tarafını ise hocamız halledecek' değerlendirmesinde bulundu.