UEFA'dan Drogba güzellemesi
Avrupa Futbol Federasyonları Birliği'nin (UEFA) internet sitesinde, Galatasaray'ın yeni transferi Didier Drogba'nın Avrupa Şampiyonlar Ligi'ndeki akıllarda kalan maçlarına yer verildi. 
uefa.com'daki habere göre, Avrupa Şampiyonlar Ligi'nde, Avrupa'nın en iyi takımlarına karşı oynamak için sabırsızlandığını belirten Fildişi Sahilli oyuncunun, Şampiyonlar Ligi'nde 2003 yılından bugüne kadarki performansı değerlendirildi.

Drogba'nın, İngiltere Premier Lig takımı Chelsea'de oynarken, "Devler Ligi"nde 69 kez forma giyip, rakip takımların ağlarını 34 kez havalandırdığı belirtilen haberde, futbolcunun 2 kez de final maçında mücadele ettiği vurgulandı.

Didier Drogba'nın takımı Galatasaray'ın gelecek ay ikinci turda Schalke 04 ile sahasında karşılaşacağı belirtilen haberde, Fildişi Sahilli futbolcunun bir dönem formanısı giydiği Olimpique Marsilya'nın Partizan'ı 3-0 (1 Ekim 2003) yendiği maç ile eski takımı Chelsea'nin Paris Saint-Germain'i 3-0 (14 Eylül 2004), Levski Sofya'yı 3-1 (27 Eylül 2006), Liverpool'u 3-2 (30 Nisan 2008) mağlup ettiği, Bayern Münih ile 1-1 berabere kalıp, penaltı atışları sonunda kupayı kaldırdığı maçtaki (19 Mayıs 2012) performansları hatırlatıldı.