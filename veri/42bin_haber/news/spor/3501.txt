Futbolda ilk yarı liderleri ve şampiyonlar
Eski adıyla Türkiye 1. Futbol Ligi, son yıllardaki adıyla Süper Lig'de sezonun ilk yarısını ilk iki sırada kapatan ekipler, büyük çoğunlukla lig sonunda da şampiyonluğa ulaşıyor.

Maçlar iki grup halinde yapıldığı için 1959 yılındaki ilk sezonun değerlendirmeye alınmadığı araştırmaya göre, şampiyon takımlar çok büyük bir oranda ilk yarıyı ilk iki sırada tamamlayanlar arasından çıkıyor.

Lig tarihinde, 1959 yılı dışında geride kalan 53 sezonda, 29 kez ilk yarıyı lider, 16 kez ikinci, 6 kez üçüncü, birer kez de beşinci ve altıncı bitiren takım şampiyon oldu. Böylelikle, son 53 şampiyonluktan 45'i, ilk yarıyı ilk iki sırada tamamlayanlardan çıktı, yalnızca 8'inde daha alt sıralarda yer alan takımlar mutlu sona ulaşabildi.

Ligde bugüne dek Galatasaray 21 (Bu sezon dahil), Fenerbahçe 14, Beşiktaş 9, Trabzonspor 6, Sivasspor 2, Altay ve Kocaelispor da birer kez ilk yarıları lider tamamladı.

-İlk yarıların lideri Galatasaray-
Değerlendirmeye alınan geride kalan 53 sezonda (Bu sezonun ilk yarısı hariç), ligin ilk yarılarını en çok lider kapatan takım Galatasaray oldu.

Bu sezon da ilk yarı sonu itibariyle maç fazlasıyla zirvede yer alan sarı-kırmızılılar, son 54 sezonun 21'inde devreyi lider kapadı ve bu alandaki rekorunu geliştirdi. 'Cim Bom', bu sezon hariç, ilk yarıyı 20 kez lider bitirirken, 18 kez şampiyonluk yaşadı.

Fenerbahçe, 14 kez ilk yarıyı lider bitirmesine karşın 18 kez ipi önde göğüslemeyi başardı.

Beşiktaş 9 kez ilk yarı lideri olup 11, Trabzonspor ise 6 kez devreyi önde kapatıp, 6 kez şampiyon oldu.

-Anadolu'dan sadece 3 takım-
Lig tarihinde, Beşiktaş, Fenerbahçe, Galatasaray ve Trabzonspor dışında sadece 3 Anadolu takımı bugüne dek ilk yarı sonunda zirveye çıktı.

1969-1970 sezonunda Altay, 1992-1993 sezonunda Kocaelispor, 2007-2008 ve 2008-2009 sezonlarında da Sivasspor, ilk yarı sonu itibariyle liderlik koltuğunda oturdu.

-En ilginç sezonlar-
-1969-1970 sezonunda ilk yarıyı lider kapatan Altay, sezonu şampiyon Fenerbahçe'nin 8 puan gerisinde bitirdi.

-Ligin en ilginç sezonlarından birisi 1974-1975'te yaşandı. Ligin ilk yarısını lider Galatasaray'ın 4 puan gerisinde 2. sırada tamamlayan Fenerbahçe, sezon sonunda ezeli rakibine 5 puan fark atarak, 2 puanlı ligde zoru gerçekleştirdi ve şampiyon oldu.

-1983-1984 sezonunda ilk yarıyı 25 puanla lider kapatan Galatasaray, sezonu şampiyon Trabzonspor'un 6 puan gerisinde, ancak 3. sırada tamamlayabildi.

-1994-1995 sezonunda yine ilk yarı lideri Galatasaray, sezon sonunda ipi göğüsleyen Beşiktaş'ın 10 puan gerisinde kaldı.

-1997-1998 sezonunun ilk yarısını lider Fenerbahçe'nin tam 6 puan gerisinde 3. sırada tamamlayan Galatasaray, ligin ikinci yarısında ortaya koyduğu performansla, ezeli rakibine 4 puan fark atıp şampiyon oldu.

-2003-2004 sezonunda Beşiktaş, inanılması zor bir düşüş yaşadı. İlk yarıyı 8 puan önünde kapattığı ezeli rakibi Fenerbahçe şampiyonluğa ulaşırken, siyah-beyazlılar sezonu tam 14 puan geride, 3. sırada bitirebildi.

-2007-2008 sezonunda ilk yarıyı lider kapatan Sivasspor, sezonu gol averajıyla 4. bitirdi.

-2008-2009 sezonunda ise ilk yarıyı 31 puanla, lider Sivasspor'un 6 puan gerisinde ancak 6. sırada tamamlayabilen Beşiktaş, sezon sonunda 2. sıradaki Sivasspor'a 5 puan fark atarak şampiyonluğa ulaşıp, bu alanda bir ilki gerçekleştirdi.

-2010-2011 sezonunda ilk yarıyı 42 puanla, 15 sezon sonra lider tamamlayan Trabzonspor, 9 puan gerisinde 3. sıradaki Fenerbahçe'nin ikinci yarıda 17 maçtan 16'sını kazanmasıyla, 82 puan ve averajla şampiyonluğu rakibine kaptırdı.

-İlk yarı liderleri ve şampiyonlar-
Lig tarihinde, 1959 dışındaki 53 sezonda ilk yarıyı lider kapatan ve sezon sonunda şampiyon olan takımlar şunlar: Sezon İlk Yarı Lideri Şampiyon 1959-1960 Beşiktaş Beşiktaş 1960-1961 Galatasaray Fenerbahçe 1961-1962 Galatasaray Galatasaray 1962-1963 Galatasaray Galatasaray 1963-1964 Beşiktaş Fenerbahçe 1964-1965 Fenerbahçe Fenerbahçe 1965-1966 Beşiktaş Beşiktaş 1966-1967 Fenerbahçe Beşiktaş 1967-1968 Fenerbahçe Fenerbahçe 1968-1969 Galatasaray Galatasaray 1969-1970 Altay Fenerbahçe 1970-1971 Galatasaray Galatasaray 1971-1972 Galatasaray Galatasaray 1972-1973 Galatasaray Galatasaray 1973-1974 Fenerbahçe Fenerbahçe 1974-1975 Galatasaray Fenerbahçe 1975-1976 Fenerbahçe Trabzonspor 1976-1977 Trabzonspor Trabzonspor 1977-1978 Fenerbahçe Fenerbahçe 1978-1979 Trabzonspor Trabzonspor 1979-1980 Trabzonspor Trabzonspor 1980-1981 Trabzonspor Trabzonspor 1981-1982 Fenerbahçe Beşiktaş 1982-1983 Fenerbahçe Fenerbahçe 1983-1984 Galatasaray Trabzonspor 1984-1985 Beşiktaş Fenerbahçe 1985-1986 Galatasaray Beşiktaş 1986-1987 Galatasaray Galatasaray 1987-1988 Galatasaray Galatasaray 1988-1989 Beşiktaş Fenerbahçe 1989-1990 Beşiktaş Beşiktaş 1990-1991 Galatasaray Beşiktaş 1991-1992 Beşiktaş Beşiktaş 1992-1993 Kocaelispor Galatasaray 1993-1994 Galatasaray Galatasaray 1994-1995 Galatasaray Beşiktaş 1995-1996 Trabzonspor Fenerbahçe 1996-1997 Galatasaray Galatasaray 1997-1998 Fenerbahçe Galatasaray 1998-1999 Fenerbahçe Galatasaray 1999-2000 Galatasaray Galatasaray 2000-2001 Galatasaray Fenerbahçe 2001-2002 Galatasaray Galatasaray 2002-2003 Beşiktaş Beşiktaş 2003-2004 Beşiktaş Fenerbahçe 2004-2005 Fenerbahçe Fenerbahçe 2005-2006 Fenerbahçe Galatasaray 2006-2007 Fenerbahçe Fenerbahçe 2007-2008 Sivasspor Galatasaray 2008-2009 Sivasspor Beşiktaş 2009-2010 Fenerbahçe Bursaspor 2010-2011 Trabzonspor Fenerbahçe 2011-2012 Galatasaray Galatasaray 2012-2013 Galatasaray ?