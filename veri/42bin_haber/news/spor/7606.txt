Hollanda'ya son dakika şoku!
2014 Dünya Kupası eleme maçlarına hazırlık kapsamında Amsterdam Arena'da yapılan Hollanda - İtalya karşılaşması 1-1 berabere sona erdi.
Hollanda'da kadroda Galatasaray'ın yeni transferi Wesley Sneijder yer almadı. Fenerbahçeli futbolcu Dirk Kuyt da yedek kulübesinde bekledi. Kuyt, maçın 59. dakikasında oyuna girdi. FIFA kokartlı hakemimiz Cüneyt Çakır'ın yönettiği karşılaşmanın ilk yarısında oyunun kontrolü daha çok ev sahibi Hollanda'daydı. Hollanda, 33. dakikada Jeremain Lens'in golüyle İtalya karşısında 1-0 öne geçti. 

45. dakikada İtalya pek çok oyuncu değişikliğine gitti. Bunun da sonucunu 90. dakikada aldı. İtalya, Veratti'nin attığı gol ile skoru eşitledi. Maçta başka gol olmayınca Hollanda ile İtalya karşılaşmayı berabere bitirdi.



Maçın hakemi Cüneyt Çakır'ı, babası Serdar Çakır ve Hollanda'da yaşayan amcası Gazeteci Yalçın Çakır yalnız bırakmadı. Babası ve amcası ile objektiflere poz veren başarılı hakem, UEFA kuralları gereği herhangi bir demeç vermedi. 

Hollanda'da uzun yıllardır gazetecilik yapan Yalçın Çakır, yeğeni ile gurur duyduğunu söyledi. Yalçın Çakır "Hollanda'da özel bir maç da olsa önemli bir maçta görev almasından dolayı yeğenim Cüneyt Çakır ile gurur duyduk. Bana göre güzel bir müsabaka yönetti. Kariyeri açık ve dünya sıralamasında derecesi giderek yükseliyor. Kendisine güvenenleri boşa çıkartmayacak. Aynı zamanda Türkiyemizin tanıtımına da önemli katkıları oluyor. Bu açıdan yaşı daha genç. En az 10 yıl daha Avrupa ve dünya gündeminde olacağına yürekten inanıyorum. Dualarımız hep onunla. Bizlerin gururu Cüneyt ile daha güzel günleri hep birlikte göreceğiz" diye konuştu.