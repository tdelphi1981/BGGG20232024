Şenol Güneş'in bir hayali var
Trabzonspor Teknik Direktörü Şenol Güneş, hayalinde rakibi oynatmayan, sahada ezici üstünlük sağlayan bir takım oluşturmanın yattığını belirtti. 
Güneş, Trabzonspor Dergisi'nin Kasım ayı sayısındaki yazısında, gelinen aşamada aldıkları sonuçlarla taraftarları mutlu edemediklerinin bilincinde olduklarını ifade etti.

Trabzonspor'un lig sıralamasındaki yeri nedeniyle bir muhasebe yapmaları gerektiğini vurgulayan Güneş, şöyle devam etti:

"Kaybettiğimiz puanları elbette arıyoruz. Bu süreci erken aşmamız gerekiyordu ama olmadı. İstikrarlı sonuçlar elde edemedik. Amacımız kendi doğrularımızı düzgün bir şekilde aktararak oyuncularımızdan üst düzey verim almaktır. Bunun için de teslim olmadan çalışmalı, savaşmalı, işimize daha çok sarılmalıyız."

Rakip takımların da kendileri gibi puanlar kaybettiğini ama bu durumun kendi gerçeklerinden uzaklaşmaları sonucunu ortaya çıkarmaması gerektiğine işaret eden Güneş, şunları belirtti:

"Sonuçlarla ilgili bize yönelik eleştirileri normal karşılıyoruz. Ama futbolcularımız üzerinden spekülasyon yapılmamalı. Oynayan ve oynamayan oyuncularımız sürekli gündemde tutuluyor. Bu durum kafalarda karışıklıklara neden oluyor. Koşullar nedeniyle yapılan tercihler zaman zaman beklenildiği gibi çıkamayabilir. Bazı noktalarda sistem değişikliğine gitmemiz gerektiğinde bunun artıları ve eksileri de olabilir. Biz iyi örnekleri geliştirmek ve arttırmak zorundayız."

Şartlar ne olursa olsun işlerine olan bağlılıklarının hiçbir zaman azalmaması gerektiğini vurgulayan Güneş, şunları kaydetti:

"İyi düşünerek camia halinde doğru adımlar atmalıyız. Başarı sadece bir kişinin omuzlarında yükselen bir değer değildir. Süreci etkileyen tüm faktörlerin bunda etkisi vardır. Hayalimde rakibi oynatmayan, sahada ezici üstünlük sağlayan bir takım oluşturmak yatıyor. İsteklerimizi başarabilmek için de daha fazla takım olma gayretine ihtiyaç duyuyoruz. İdeallerimizi yerine getirdiğimizde hepinize daha iyi bir takım izlettireceğimizden şüpheniz olmasın."