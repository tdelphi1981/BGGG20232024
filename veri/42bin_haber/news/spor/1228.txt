Ankara'da mutlu bir Nijeryalı: Makbule
TED Kolejliler'in Nijerya asıllı Türk oyuncusu Makbule Amachree, 11 yıldır buradayım ve kendimi Türk gibi hissediyorum dedi.Deneyimli oyuncu, ilk olarak 1999 yılında geldiği Türkiye'de, 11 yıldır çeşitli illerde, çeşitli takımların formalarını giydiğini hatırlattı.

Son olarak bu sezon TED Ankara Kolejliler takımı için Ankara'ya geldiğini belirten Makbule Amachree, basketbol kariyerinin büyük bir kısmını Türkiye'de geçirmekten dolayı da büyük mutluluk duyduğunu belirtti.

Makbule Amachree, Türkiye'de bulunduğu süre içinde Türk insanının sıcak ilgisini her daim hissettiğini, bunun da kendisi için ayrı bir keyif olduğunu ifade ederek, Türk insanını çok seviyorum ve gerçekten onlarla çok iyi anlaşıyorum. Bu kadar sevdiğim bir ülkede ben de Türk vatandaşı olmaktan büyük gurur duyuyorum. Dünyanın bir çok yerini gezdim ama buradaki mutluluğumu hiç bir yerde yaşamadım diye konuştu.

Makbule ismini çok sevdim

Türk vatandaşlığına geçtiğinde aldığı Makbule ismini, eski menajerinin seçtiğini dile getiren deneyimli basketbolcu, 1999 yılından beri menajerimle birlikte olduğum için ismi o kadar verdi. İşin açıkçası ben de Makbule ismini çok 
sevdim. Asıl adım Macdabene'ye de çok benziyor. Onun için hoşuma gidiyor, bu isimden dolayı hiç bir sorun yaşamıyorum. Ayrıca televizyonda komedi dizisindeki Makbule'yi de biliyorum. Onun için ayrıca hoşuma gidiyor bu isim ifadelerini kullandı.

Dinimi burada çok rahat yaşıyorum

Makbule Amachree, Türkiye'de bulunduğu 11 yıl içinde sadece iki kötü olay yaşadığını, bunlardan birinin 1999 yılındaki Marmara depremi, ikincisinin de kendisi buradayken, Nijerya'daki babasının ölümü olduğunu dile getirdi.
Bu iki olay dışında Türkiye'de kendisini üzecek başka hiç bir olayla karşılaşmadığını vurgulayan Makbule Amachree, şöyle devam etti:

Ben Türkiye'yi inanılmaz seviyorum. Çünkü burada gerçekten çok rahatım. Bu arada ben Hristiyanım ve dinimin gereklerini uygulamaya çalışıyorum. Bunları da Türkiye'de gerçekten çok rahat yapabiliyorum. Dinimi burada çok rahat yaşıyorum. Dinimi rahat yaşamam konusunda Türk insanlarına minnettarım.

Kayserili Makbule

Makbule Amachree, Fenerbahçeli Alex de Souza'nın ülkesine giderken, Kendimi yüzde 50 Türk hissediyorum açıklamasını hatırlatarak, şunları söyledi:

11 yıldır Türkiye'deyim ve kendimi yüzde 100 Türk hissediyorum. Burası benim vatanım. Gerçekten öyle hissediyorum. Dünyanın çeşitli yerlerinden görüştüğüm kişiler 'Biraz farklı ülkelerde de basketbol oyna' diyorlar. Ben buradan neden ayrılayım? Bana 'nerelisin?' diye sorduklarında 'Kayseriliyim' diyorum. Hatta rengimden dolayı şaşırıyorlar. Ben gerçekten fazlasıyla Türk hissediyorum kendimi. Emekli olduktan sonrası için düşüncem, burada kalmak ve basketbol kariyerime burada antrenör olarak devam etmek. Ben burada alt yapıdan milli takıma kadar yapılan her şeyi takip ediyorum. Özellikle mili takımın başarılarından dolayı çok mutlu oldum, gururlandım. Hatta kendimi orada hissettim. Onun için hayatımın kalan kısmını burada geçirip burada basketbolda bir şeyler yapmak istiyorum.

Siyahi oyuncu, açıklamasının son bölümünde de Türkçe olarak, Herkese çok teşekkür ediyorum. Türkiye'yi çok seviyorum ifadelerini kullandı.