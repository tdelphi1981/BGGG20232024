'Artı puan' uygulaması hentbole de geldi
Voleybol Federasyonu'nun uyguladığı Gençler Ligi'nde başarılı olan takımlara artı puan uygulamasını Hentbol Federasyonu da başlattı.
Hentbol Federasyonu, Süper Lig'de mücadele eden takımların alt yapılarına önem vermeleri için yeni bir uygulamaya gitti. Federasyon, yaptığı statü değişikliğiyle, erkekler ve bayanlar süper liglerindeki kulüplerin genç takımlarının mücadele ettiği liglerde ortaya koydukları performansı, A takımın puan hanesine yansıtacak. Karara göre, Süper Lig takımlarının sezon sonunda topladığı puana Gençler Ligi'nde gösterdikleri performansa göre ekleme yapılacak. Performansı düşük kulüplerin A takımlarında puan düşürülmesine gidilmezken, lige katılmayan takımlara ise federasyon yönetim kurulu tarafından ceza verilecek.
 
Federasyon Genel Sekreteri Mutlu Kadıoğlu, yaptığı açıklamada yeni düzenlemeyle Süper Lig'de yer alan kulüplerin alt yapısına önem vermelerini sağlamayı amaçladıklarını ifade etti. Hentbolun alt yapısını geliştirmeye ve sporcu sayısını artırmaya çalıştıklarını kaydeden Mutlu Kadıoğlu, statü değişikliğiyle A takımlarında yeterince oynama fırsatı bulamayan sporculara, bu karşılaşmalarda kendilerini geliştirme ve gösterme imkanı sağlamayı da hedeflediklerini belirtti.
Hentbol Milli Takımı antrenörlerinin de Gençler Ligi'ni takip ederek sporcuların son durumlarını değerlendirme imkanı bulabileceklerini sözlerine ekleyen Kadıoğlu, müsabakaların ilk etabının bayanlarda 2 Ocak'ta başlayıp 6 Ocak'ta sona ereceğini, erkeklerde ise 17 Ocak'ta başlayacak ligin 24 Ocak'ta tamamlanacağını bildirdi.
 
Karşılaşmaların Ankara THF Spor Salonu'nda oynandığı bilgisini veren Kadıoğlu, ülke hentbolu için alt yapıya önem vermeyi ve kulüpleri de bu yönde teşvik etmeyi sürdüreceklerini kaydederek, sözlerini tamamladı.