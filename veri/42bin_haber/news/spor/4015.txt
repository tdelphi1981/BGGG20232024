Astsubay taraftar direnince inzibat dışarı çıkardı
Manisaspor-Tire Belediyespor arasındaki basketbol maçında hakem, küfür ettiği gerekçesiyle bir taraftarı salondan atmak istedi. Salondan çıkmamakta direnen ve astsubay olduğunu söyleyen taraftar için salona inzibat çağrıldı.
Manisaspor ile Tire Belediyespor takımları arasında oynanan basketbol maçında olaylar çıktı.

Hakem, bir taraftarın küfür ettiği gerekçesiyle bitime 1 dakika kala maçı durdurdu. Hakem, söz konusu taraftarı salondan attırmak istedi.

Buna itiraz eden taraftar, salondan atılacak bir davranışta bulunmadığını savundu.

Taraftarın dışarıya çıkmak istememesi üzerine devreye polisler ekipleri girdi. Astsubay olduğunu belirten taraftar, dışarı çıkmamakta direndi.

Bunun üzerine, salona inzibat çağırıldı. Ancak tartışma inzibatların gelmesinden sonra da sürdü. Astsubay, inzibatlar tarafından spor salonundan çıkarıldı.

Haksız yere salondan çıkarıldığını iddia eden taraftar, hakemden davacı oldu.

Gerginliğin sona ermesinin ardından maç da tamamlandı.