Şanlıurfaspor'da gözler seçime çevrildi
Şanlıurfaspor başkan adayı Şimşek, göreve gelirlerse transferleri Adanaspor maçına yetiştirecek.
Şanlıurfaspor'da olağanüstü kongrede başkan adayı olan iş adamı Fethi Şimşek, göreve gelmeleri halinde yapacakları yeni transferleri Adanaspor maçına yetiştirmeyi planladıklarını bildirdi. Şimşek yaptığı açıklamada, aday yönetim kurulu için liste hazırlıklarında sona yaklaştıklarını belirterek, listeye son şeklini iki gün içerisinde vereceklerini söyledi. Yönetim kurulu üyeliği için çok sayıda taliplinin bulunduğunu ifade eden Şimşek, 21 asıl, 21 yedek üyenin bulunacağı yönetim için yaptıkları görüşmelerde alternatifli seçeneklerin ön plana çıktığını belirtti.
 
Şimşek, delegelerden 17 Ocak Perşembe günü yapılacak olağanüstü kongreye yoğun katılım beklediklerini vurgulayarak, şunları kaydetti: Şanlıurfaspor'un kaybedilecek bir saate bile tahammülü yoktur. Hem ikinci yarı başlıyor hem transfer sezonu bitiyor. Transferlerle ilgili olarak her şeyi düşündük. Hocamızın verdiği rapor doğrultusunda transferlerimizi gerçekleştireceğiz. Bütün seçenekleri biz de hocamıza sunuyoruz. Fikir birliği sağlandıktan sonra gerekeni yapacağız. Sonuca doğru gidiyoruz. Seçilmemiz durumunda yetiştirebildiğimiz transferleri Adana maçına çıkaracağız. Tabii bunda yeni alacağımız oyuncularımızın performans durumu da önemlidir.
 
Sarı-yeşilli ekipte ilk yarının son haftasında Kulüp Başkanı Kemal Saraçoğlu ve beraberindeki bazı yönetim kurulu üyeleri istifa etmiş, mevcut yönetim 17 Ocak Perşembe günü olağanüstü kongre kararı almıştı.