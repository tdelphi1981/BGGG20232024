"Asla mahcup etmem"
Beşiktaş Kulübü, devre arasında transfer ettiği Gökhan Süzen ve Sinan Kurumuş için imza töreni düzenledi.BJK Nevzat Demir Tesisleri'nde gerçekleştirilen imza törenine Beşiktaş Futbol İdari Direktörü Semih Usta katıldı. Törende hazır bulunan ancak basın mensuplarının yanına oturan Beşiktaş Futbol Komitesi Başkanı Tamer Kıran, bugün olduğu gibi bundan sonra da kurumsallaşma ve profesyonelleşme adına imza törenlerinde yönetim kurulu üyesi yerine futbol idari direktörü Usta'nın yer alacağını söyledi.

Semih Usta, imza töreninde yaptığı açıklamada, teknik heyetle yaptıkları görüşmeler sonunda, imkanları dahilinde Beşiktaşlılık duruşuna uygun transferler yapmak için çaba sarf ettiklerini belirterek, Gerek görülen mevkilere kadro derinliği kazandırmak için transferi gerçekleştiriyoruz. İki değerli kardeşimizi Beşiktaş kadrosuna katmanın mutluluğunu yaşıyoruz diye konuştu.   

Gökhan Süzen'in gelişerek devam eden performansını Beşiktaş'ta daha ileriye taşıyacağına inandığını kaydeden Semih Usta, şöyle devam etti: Sinan da özellikle fiziği ve futboluyla ön plana çıkmış, yetenekli bir santrfor. Gelecek vaat ediyor. Uzun zamandır ikisini de izliyorduk. Devre arasında sözleşme yapmak nasip oldu. İkisinin de karakterleri ve futbollarıyla camiamıza çok katkı sağlayacağına inanıyoruz. Amacımız, Beşiktaş'ta olmanın gereği olan takım ruhunu benimsemiş, bireyselden ziyade takım oyununu ön plana çıkaran ve takımın başarısı için çaba sarf eden bir ekip oluşturmaktı. Sezon başından itibaren yaptığımız transferlerle de bu ölçüyü tutturduğumuza inanıyoruz. Ne mutlu ki iki yeni oyuncumuz da bu profilde. Kendilerine inancımız tamdır.

Usta, bir soru üzerine, transferde aceleci olmadıklarını vurgulayarak, Önümüzde 12 gün daha var. Hocamız net bir ihtiyaç belirlemiş değil. Müsabakalar oynandıkça ihtiyaç görürse ve transfer gerekiyorsa yapılacak. Şu anda herhangi bir transfer söz konusu değil ifadelerini kullandı.

Gökhan Süzen: Beklentilerin farkındayım

Gökhan Süzen ise Beşiktaş'a transfer olarak hayalini gerçekleştirdiğini kaydederek, Büyük takıma gelmek her futbolcunun hayalidir. Bu hayali gerçekleştirdiğim için çok mutluyum dedi.

Bu transferin daha önce de gündeme geldiğini hatırlatan Gökhan, Ancak o zaman olmadı. Süper Lig'de oynadığım taktirde büyük takımların tekrar isteyeceğini biliyordum. Sonuçta güzel bir transfer dönemi oldu. Benim için mutlu bir şekilde sonuçlandı. Beklentilerin farkındayım. Elimden geleni yapıp, takım için verebileceğimin en fazlasını vermek istiyorum şeklinde konuştu.

Eski takımıyla çıktığı en zor deplasmanın Beşiktaş olduğunu anlatan Gökhan Süzen, İnönü Stadı'nda gerçek anlamda başımız ağrıyordu. Taraftarın o kadar coşkulu bağırdığı başka bir deplasman yaşamadım. Seyircinin bir takıma etkisi bu kadar olur. Gerçekten Beşiktaş'ta oynadığımı, o taraftarın karşısına çıktığımda anlayacağım diye konuştu.

Ligin ikinci yarısında ilk haftada, Beşiktaş'ın, eski takımı İstanbul Büyükşehir Belediyespor'a karşı yapacağı yarınki maçta sarı kart cezalısı olduğu için forma giyemeyeceğini dile getiren Gökhan, Oynayamayacağım için üzgünüm. Takımımızın, eski takımıma karşı neler yapması konusunda hocamla birkaç konuşmam oldu diyerek sözlerini tamamladı.

Sinan Kurumuş: Hocamın bana şans vereceğine inanıyorum

MKE Ankaragücü'nden transfer edilen Sinan Kurumuş da Beşiktaş'a transfer olarak 18 yaşında hayalini gerçekleştirdiğini kaydederek şöyle konuştu:
İnşallah, Allah nasip ederse ilk sezonda şampiyonluk yaşamak istiyorum. Antrenmanlarda elimden geleni yaptığım taktirde hocamın bana şans vereceğine inanıyorum. Forma şansı bulduğum zaman da hocamı asla mahcup etmem. Beşiktaş 'FEDA' senesini geçiriyor. Sezon başından beri büyük sıkıntılar var. Bir sürü yıldızını kaybetti. Buraya geldiğimde çabuk uyum sağlayacağımı düşünmüyordum. Takımdaki ağabey, kardeşlik ve arkadaşlık ortamı en kısa sürede adaptasyon sorununu atlatmamı sağladı.

Konuşmaların ardından imza töreni yapıldı. Beşiktaş, İstanbul Büyükşehir Belediyespor'dan transfer ettiği savunma oyuncusu Gökhan Süzen ile 3,5 yıllık, MKE Ankaragücü'nden renklerine kattığı forvet Sinan Kurumuş ile de 4,5 yıllık sözleşme imzaladı.