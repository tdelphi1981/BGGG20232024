Kupada ilk finalist Fenerbahçe
 
 Eskişehir’de düzenlenen Spor Toto Türkiye Kupası’nın ilk gününde TED Ankara Kolejliler’i 86-77 mağlup eden Beşiktaş ile Pınar Karşıyaka’yı 77-69 yenen Fenerbahçe Ülker, finale kalmak için karşı karşıya geldi.
 
 Mücadelenin ilk çeyreğinde daha iyi olan taraf Beşiktaş’tı. Savunmada rakibini durdurmayı başaran siyah-beyazlılar karşısında istediği hücumları bulamayan Fenerbahçe, ilk 10 dakikayı 16-14 geride kapattı.
 
 İkinci periyot ise sarı-lacivertlilerin kontrolünde gelişti. Özellikle hücumda iyi bir görüntü çizen sarı-lacivertliler karşısında zor şutlara yönelen Beşiktaş farkın açılmasını engelleyemedi. Periyotun sonunu güçlü bitiren Fenerbahçe soyunma odasına 39-25 önde gitmeyi başardı.
 
 Devre dönüşünde 8-2’lik seri yapan Erman Kunter’in takımı farkı tek hanelere indirmeyi başardı. Bu dakikadan sonra savunmada tekrar toparlanmayı başaran Fenerbahçe, hücumdaki akıcılığını yakalayınca skor 52-38’e geldi. Çeyreği 7-0 ile kapatan siyah-beyazlılar son 10 dakikaya 52-45 geride girdi.
 
 Son çeyreğe Barış Ermiş’in üçlüğü ile başlandı. Curtis Jerrells’ın tercih hatalarıyla rakibini yakalama fırsatlarını tepen Beşiktaş farkı bir türü tek hanelerde tutamadı. Maçın son anlarında hata yapmayan Fenerbahçe, karşılaşmayı 75-66 kazandı.