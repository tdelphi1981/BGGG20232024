Anadolu Efes, Zalgiris Kaunas ile karşılaşacak
Anadolu Efes Basketbol Takımı, THY Avrupa Ligi Top 16 turu (E) Grubu beşinci hafta maçında İstanbul'da, Litvanya temsilcisi Zalgiris Kaunas ile karşılaşacak.

Abdi İpekçi Spor Salonu'nda oynanacak karşılaşma yarın saat 20.00'de başlayacak.

Grupta oynadığı 4 maçtan 3'ünü kazanan, 1'ini yitiren Anadolu Efes, averajla üçüncü sırada bulunuyor. Son 3 maçını kazanan lacivert-beyazlılar, taraftar desteğiyle galibiyet serisini sürdürmek amacında. Zalgiris Kaunas ise 1 galibiyet ve 3 yenilgi sonrası grupta averajla beşinci sırada yer alıyor.

İki ekip, bu sezon THY Avrupa Ligi 1. tur (C) Grubu'nda da birlikte yer aldı. Anadolu Efes, İstanbul'da oynanan ilk karşılaşmayı 77-64, Kaunas'taki ikinci karşılaşmayı ise 71-53'lük skorlarla kaybetti.

Bu arada, karşılaşmayı izlemek isteyen basketbolseverler için Cevizlibağ metrobüs istasyonu karşısı İETT durağından saat 18.45 ve 19.15'te spor salonuna otobüs seferleri düzenleneceği bildirildi.

-Puan durumu-
Anadolu Efes'in de yer aldığı THY Avrupa Ligi Top 16 turu (E) Grubu'nda 5. hafta maçları öncesi puan durumu şöyle: Takımlar O G M A Y P Av. 1-CSKA Moskova 4 4 0 342 284 8 58 2-Real Madrid 4 4 0 306 268 8 38 3-Anadolu Efes 4 3 1 314 292 7 22 4-Panathinaikos 4 3 1 288 290 7 -2 5-Zalgiris Kaunas 4 1 3 288 292 5 -4 6-Unijaca Malaga 4 1 3 285 307 5 -22 7-Brose Baskets 4 0 4 308 351 4 -43 8-Alba Berlin 4 0 4 255 302 4 -47 

-Özerhun: 'Kazanarak yolumuza devam etmek amacındayız'-
Anadolu Efes Genel Menajeri Engin Özerhun, Zalgiris Kaunas'ı yenerek, galibiyet serilerini sürdürmek istediklerini söyledi.

Özerhun, yaptığı yazılı açıklamada, maçla ilgili şunları söyledi:

'Litvanya ekibi ile ilk turda da karşılaşmış ve iki maçı da kaybetmiştik. Daha önce de Top 16'da ocak ayını kayıpsız geçeceğimize inandığımı vurgulamıştım. Bu maçı da kazanarak yolumuza devam etmek ve rakibimizi sıralamada yanımıza yaklaştırmamak amacındayız.'

-Mahmuti: 'Seyircimizi yanımızda görmek istiyoruz'-
Anadolu Efes Basketbol Takımı Başantrenörü Oktay Mahmuti ise, Top 16 turunun yarısına yaklaştıklarını, mücadelenin gittikçe arttığını ve kendi evlerinde oynayacakları Zalgiris Kaunas karşılaşmasını da kayıpsız atlatmak istediklerini söyledi.

Mahmuti, şunları kaydetti:

'Top 16'da son 3 maçımızı kazandıktan sonra seriyi devam ettirmek istiyoruz. Top 16 maçlarının yarısına yaklaşmakta olduğumuz bu dönemde mücadelenin daha da artacağını, çünkü her takımın çeyrek finale yükselmek için tüm gücünü ortaya koyacağını düşünüyorum. Biz de normal sezonda iki kez yenildiğimiz Zalgiris Kaunas'ı mağlup ederek aramızdaki 2 galibiyet farkını 3'e çıkarmak istiyoruz. Bunun için de seyircimizi yanımızda görmek istiyoruz.'

-Rakamlarla Anadolu Efes-
-THY Avrupa Ligi Top 16 turu (E) Grubu beşinci haftasında yarın Zalgiris Kaunas takımını konuk edecek Anadolu Efes, 14 haftanın ardından maç başına 8.1 top çalma ile bu istatistikte zirvede yer alıyor.

-Anadolu Efes, yüzde 40.3 üç sayılık isabet oranıyla, üç sayılık atış oranı en yüksek üçüncü takım durumunda bulunuyor.

-Geçtiğimiz hafta Brose Baskets karşısında 3 asist yapan takım kaptanı Kerem Tunçeri, Avrupa Ligi kariyerindeki 477. asistine ulaştı. Tunçeri, 6 asist daha yaptığı takdirde Nikos Zisis'i yakalayacak ve Avrupa Ligi'nde en çok asist yapan 10 oyuncu arasına girecek. Kerem Tunçeri'nin halen 477 asistle 12. sırada bulunduğu listede 478 asist ile Gianluca Basile 11. sırada, 483 asistle de Nikos Zisis 10. sırada yer alıyor.

-Tunçeri ayrıca, sahaya ilk 5'te çıktığı takdirde, Avrupa Ligi kariyerinde sahaya 100. kez ilk 5 içinde çıkmış olacak.

-Jamon Lucas, top çalma kategorisinde 14 hafta sonunda maç başına 1.93 ortalama ile bu sıralamada ilk sırada bulunuyor. Oyuncu, Top 16'da oynanan 4 karşılaşma sonunda ise maç başına 2.75 top çalma ile yine ilk sırada yer alıyor. Lucas ayrıca, THY Avrupa Ligi'nde kullandığı son 13 serbest atışı da sayıya çevirdi.

-Sasha Vujacic, THY Avrupa Ligi'nde son 11 serbest atışında da isabet kaydetti, Jordan Farmar da son 9 serbest atışında başarılı oldu.

-Jordan Farmar, Top 16'da 13 kez üç sayılık isabet bularak, bu turda en çok üç sayılık isabet kaydeden oyuncu sıralamasında halen ikinci sırada yer alıyor.

-Semih Erden, Anadolu Efes forması ile en iyi performansını THY Avrupa Ligi'nde ilk turda Zalgiris Kaunas ile İstanbul'da oynanan maçta sergiledi. Milli oyuncu, karşılaşmayı 20 sayı ve altı ribaunt ile tamamlayarak 29 indeks puanı ile Avrupa Ligi kariyerinin en yüksek rakamına ulaşmıştı.