"Barça'yı tanıyoruz ama korkmuyoruz"
THY Avrupa Ligi 'Top 16' turu (F) Grubu ilk maçında yarın deplasmanda grubun favorilerinden Barcelona Regal ile karşılaşacak Fenerbahçe Ülker Erkek Basketbol Takımı, rakibinden çekinmiyor.Şube Direktörü Nedim Karakaş, yaptığı açıklamada, Barcelona Regal'in gücünü herkesin bildiğini belirterek, Biz de biliyoruz güçlerini. Ancak 'Barcelona' diye bir korkumuz yok dedi.

Barcelona Regal karşısına galibiyet için çıkacaklarını vurgulayan Karakaş, Rakibimiz güçlü diye peşin peşin havlu atmayacağız. Amacımız maçı kazanmak ama mağlup olmak da dünyanın sonu değil. İnşallah iyi mücadele edip, galip geleceğiz diye konuştu.

Takımlar arasında büyük fark yok

Nedim Karakaş, Avrupa'nın en üst düzey 16 ekibinin yer aldığı 'Top 16'da takımlar arasında büyük klas farkı olmadığını kaydetti.

Hiçbir rakiplerini gözlerinde büyütmediklerini anlatan Karakaş, şöyle devam etti: "Avrupa'nın en üst düzey 16 takımı 'Top 16'da yer alıyor. Takımlar arasında büyük klas farkı yok. Sahada 5 kişi oynuyor. O gün kim formadaysa, kim günündeyse galip gelecek. Grubumuzda hiçbir rakibimizi gözümüzde büyütmüyoruz. Hiçbir rakibi de küçümsemiyoruz. Herkes herkesi her yerde yenebilecek güçte. Tabii Barcelona gibi kulüpler, yılların verdiği tecrübeyle üst düzey mücadele eden kulüpler. Bizim hedefimiz de bu kulüplerin arasında kalıcı olarak yer bulmak.

Grupta hedef ilk 4

Nedim Karakaş, ilk turda çok zorlu bir gruptan çıktıklarını dile getirerek, Bunun faydasını 'Top 16'da güçlü takımlarla oynamanın getirdiği alışkanlık olarak göreceğiz. Grupta hedefimiz ilk 4 arasına girip, 'Dörtlü Final' yolunda ilerlemek. 'Dörtlü Final' hedefimizi sadece sözle değil, mücadelemizle de göstereceğiz ifadelerini kullandı.

Fenerbahçe Kulübü'nde başta kulüp başkanı Aziz Yıldırım olmak üzere yönetici Semih Özsoy, şube genel koordinatörü Kemal Dinçer ile birlikte hep beraber bu takımı üst seviyeye taşımak için çalıştıklarını vurgulayan Karakaş, İnşallah başaracağız, verilen emekler boşa gitmeyecek. Her türlü maddi manevi fedakarlıklarla yolumuza devam ediyoruz diyerek sözlerini tamamladı.

Barcelona Regal ile Fenerbahçe arasında yarın oynanacak (E) Grubu ilk maçı TSİ 21.45'te başlayacak.