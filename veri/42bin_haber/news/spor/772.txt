2013 U20 Dünya Kupası maskotu tanıtılacak
Türkiye'nin ev sahipliği yapacağı 2013 FIFA 20 Yaş Altı Dünya Kupası'nın maskotu, 12 Kasım Pazartesi günü İstanbul'da tanıtılacak.Esma Sultan Yalısı'nda gerçekleştirilecek tanıtıma, Türkiye Futbol Federasyonu (TFF) Başkanı Yıldırım Demirören, yönetim kurulu üyeleri, genel sekreter Emre Alkin, (A) Milli Takım Teknik Direktörü Abdullah Avcı, Ümit Milli Takım Teknik Direktörü Tolunay Kafkas, 20 Yaş Altı Milli Takım Teknik Direktörü Feyyaz Uçar, (A) Milli ve 20 Yaş Altı Milli Takım oyuncuları ile spor ve sanat dünyasından isimlerin katılacağı bildirildi.

20 yaş altında dünyanın en iyi 24 takımının katılacağı ve toplam 52 karşılaşmanın oynanacağı 2013 FIFA 20 Yaş Altı Dünya Kupası, Antalya, Bursa, Gaziantep, İstanbul, Kayseri, Rize ve Trabzon şehirlerinde 21 Haziran-13 Temmuz 2013 tarihleri arasında düzenlenecek.