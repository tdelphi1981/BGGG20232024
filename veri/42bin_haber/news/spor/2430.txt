FIFA: Biraz da Kosova'yla oynayın!
Uluslararası Futbol Federasyonları Birliği (FIFA), üye ülkelerin, Kosova takımlarıyla dostluk maçları yapmasını ve bunun, en kısa sürede gençler, amatör ve kadın futbolu düzeyinde de uygulanmasını istedi. 
FIFA İcra Komitesi, yılın son toplantısını, FIFA Dünya Kulüpler Kupası'nın yapıldığı Japonya'nın başkenti Tokyo'da gerçekleştirdi. Toplantının gündeminde, Kosova'nın uluslararası dostluk maçlarında oynayıp oynamayacağına ilişkin madde de yer aldı.

FIFA Başkanı Josehp Sepp Blatter başkanlığında toplanan komite, 21 Mayıs'ta aldığı, "FIFA'ya üye ülkeler, Kosova Futbol Federasyonu'na bağlı takımlarla dostluk maçı yapacak" kararını yineledi. İcra komitesi, bu kararına ek olarak, söz konusu kararın en kısa sürede gençler, amatör ve kadın futbolu düzeyinde de uygulanmasını istedi.

2008 yılında tek taraflı bağımsızlığını ilan eden Kosova, Birleşmiş Milletler (BM) tarafından tanınmadığı için uluslararası futbol müsabakalarından men edilmişti. Blatter, Avrupa Futbol Federasyonları Birliği'nin (UEFA) itirazına karşın, Kosova'nın milli takım ve kulüpler bazında maçlara çıkabilmesi için FIFA'ya üye ülkelerin geçici onayını almıştı.

UEFA'nın mevzuatına göre, BM tarafından tanınmayan ülkeler uluslararası futbol müsabakalarında yer alamıyor.