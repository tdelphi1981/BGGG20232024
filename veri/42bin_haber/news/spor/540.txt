Gürses Kılıç: "Kolay bir maç olmayacak"
Yeni Malatyaspor Teknik Direktörü Gürses Kılıç, bu hafta deplasmanda oynayacakları Gaziosmanpaşa maçıyla ilgili olarak, Kolay bir maç olmayacak. Gaziosmanpaşa, kendi sahasında oynuyor maçları ve zemini de gayet kötü. İnşallah oradan 3 puan alıp döneriz. Hedefimiz kazanmak değerlendirmesinde bulundu.
Kılıç, Nurettin Soykan Tesisleri'nde düzenlediği basın toplantısında, geçtiğimiz hafta 0-0 berabere sonuçlanan Alanyaspor maçına ilişkin soruları yanıtladı.

Maçın son bölümlerinde etkili oynadıklarını ancak istedikleri sonucu alamadıklarını dile getiren Kılıç, Maçın 80. dakikasından uzatmalar da dahil oynadığımız bölüm aslında bizim gerçek kimliğimizdi. Maalesef bunu ancak son bölümde oynayabildik. Oysa son oynadığımız kupa maçı ile daha önce oynadığımız Altayspor maçında çok daha farklı görüntümüz vardı. Son haftadaki bu görüntü bize yakışmadı diye konuştu.

Kılıç, Oyuna bu kadar sıkıntılı başlayacağımızı düşünmüyorduk. Oyuncu arkadaşlarımız da düşünmüyordu. Bunun psikolojik sebepleri olabilir, 'nasıl olsa kazanırız' düşüncesi olabilir. İstediğimiz gibi başlayamadık dedi. Ancak oyuncuların maçın son bölümlerinde gayet iyi bir performans sergilediklerini kaydeden Kılıç, Maçın ilk bölümü ne kadar doğru değilse, ikinci bölümü o kadar doğruydu ifadelerini kullandı.

Maçta rakiplerinin net gol pozisyonu bulamadığını aktaran Kılıç, buna karşın kendilerinin pek çok gol pozisyonunu değerlendiremediklerini vurguladı.

Gürses Kılıç, Erdal, Emrah, Okan ve Ercan'ın sakat olmasının kadroda dalgalanmalara neden olabileceğini belirtti.

Bu hafta oynayacakları Gaziosmanpaşa maçına da değinen Kılıç, Kolay bir maç olmayacak. Gaziosmanpaşa, kendi sahasında oynuyor maçları ve zemini de gayet kötü. İnşallah oradan 3 puan alıp döneriz. Hedefimiz kazanmak dedi.