Phelps'e İstanbul daveti
Türkiye Yüzme Federasyonu, olimpiyat tarihinin en çok madalya kazanan sporcusu olan Michael Phelps'i İstanbul'da yapılacak Dünya Kısa Kulvar Yüzme Şampiyonası'na davet etti.Federasyon Başkanı Ahmet Mazhar Bozdoğan, 12-16 Aralık tarihleri arasında Sinan Erdem Spor Salonu'nda yapılacak şampiyona için ABD'li eski yüzücüye resmi davet gönderdiklerini, Phelps'in birkaç gün içinde yanıt vereceğini bildirdi.

Bu yıl Londra'da yapılan olimpiyat oyunlarının ardından kariyerini noktalayan Michael Phelps, 18'i altın olmak üzere kazandığı 22 madalyayla olimpiyat tarihinin en çok madalya kazanan sporcusu unvanını elinde bulunduruyor. Phelps, Atina 2004'ten itibaren üst üste katıldığı 3 olimpiyatta toplam 18 altın, 2'şer gümüş ve bronz madalya elde etti. 33 dünya şampiyonasında 27 altın, 6 gümüş ve 1 bronz madalyası bulunan Phelps, kariyerini toplam 45 altın madalyayla sonlandırmıştı.

-Rekor katılım, 162 ülkeden bin 100 sporcu-

Ahmet Mazhar Bozdoğan, İstanbul'da yapılacak Dünya Kısa Kulvar Yüzme Şampiyonası'na rekor bir katılımın olduğunu, 162 ülkeden bin 100 sporcunun mücadele edeceğini söyledi.

Uluslararası Yüzme Federasyonları Birliği (FINA) ile yaptıkları ön anlaşmanın ardından 2 yıl öncesinden çalışmalara başladıklarını hatırlatan Bozdoğan, Sinan Erdem Spor Salonu'nun içerisine bir havuz yaptıklarını, dışına da bir ısınma havuzu inşa ettiklerini belirtti.

Dünya şampiyonası öncesi Avrupa Kısa Kulvar Yüzme Şampiyonası'nın iyi bir test olduğunu, milli sporcuların oldukça başarılı sonuçlara imza attığını anımsatan Bozdoğan, Türk yüzme tarihinin en başarılı şampiyonası oldu bizim için. Ama Türk yüzmesinin geçmişteki istatistik değerlerine bakarsak ilk 8'de 1-2 sporcumuz oluyordu dedi.

Bozdoğan, Mersin'de yapılacak Akdeniz Oyunları'ndan itibaren Türk yüzmesinin hedefledikleri noktalara yavaş yavaş çıkmaya başlayacağını dile getirerek, sözlerini şöyle sürdürdü:

Dünyada yüzmeye egemen olan Avustralya ve ABD'nin dışında bir baktığınızda Fransa, İtalya, İspanya geliyor. Zor bir şampiyona ama Türk yüzme tarihinde Akdeniz oyunlarında şimdiye kadar alınan madalya sayısı 9. Bunun 4-5 tanesi Derya Büyükuncu'ya ait. Öyle tahmin ediyorum ki, bu Akdeniz Oyunları'nda merdiven basamağının ilkini çıkacağız, en az 5-6 madalya alacağız. Daha sonra da gözümüz Avrupa ve dünya şampiyonalarında. Zaten bu şampiyonada göreceksiniz.

-Derya Büyükuncu'dan ses yok-

Ahmet Mazhar Bozdoğan, şampiyona için belirlenen milli takım kadrosunda yer alan Derya Büyükuncu'yu aramalarına rağmen kendilerine dönüş yapmadığını bildirdi.

Statü gereği olimpiyatlara katılan sporculara dünya şampiyonası kadrosunda yer vermeleri gerektiğini belirten Bozdoğan, Büyükuncu ile yaşanan duruma ilişkin şu bilgileri verdi:

22 Ağustos'tan bu yana Dünya Kısa Kulvar Yüzme Şampiyonası'nın çalışmalarına başladık. Çalışmaların bir kısmını Marmaris ve Denizli'de kamplar yaparak sürdürdük. Bir kısmını da yükselti kampı olarak Fransa Sanremo'da yaptık. Kendisinden hiçbir yanıt alamadık. Statümüzde bir şey var. Olimpiyatlara giden, A ve B barajı yüzen sporcularımız otomatikman dünya şampiyonasında yüzüyorlar. Bir baraj koyduk. Bu barajı aşan sporcular yüzüyorlar. Ama Derya'ya defalarca mail atmamıza, aramamıza rağmen bize dönüşü olmadı. Zaten olimpiyatlardan sonra 'Ben yüzmeyi bırakacağım' demişti. Ama ABD'de, bizlere biraz uzak.