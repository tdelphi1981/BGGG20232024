G.Birliği'nden iddialara yanıt
Gençlerbirliği Kulübü, teknik direktör değişikliği ve transfer haberlerini yalanladı.Kulüp basın sözcüsü Hakan Kaynar, AA muhabirine yaptığı açıklamada, kırmızı-siyahlı kulübün aldığı sonuçların ardından oluşan manzarada kendisine vazife çıkaran birilerinin olduğunu ancak bu kişilerin Gençlerbirliği Kulübü'yle en ufak bir ilgisinin bulunmadığını ifade etti.

Haberlerde ortaya atılan isimler ve teknik direktör spekülasyonlarının gerçekle ilgisinin olmadığına değinen Kaynar, Bahsi geçen isimlerden anlaşılıyor ki bu haberlerin kaynakları Gençlerbirliği Kulübü'nü ya hiç bilmiyor ya da hiç bilmiyor dedi.

Söz konusu haberlerde Gençlerbirliği'nin, can havliyle hareket ettiği anlamının çıktığını ancak bunun kesinlikle doğru olmadığını dile getiren Kaynar, kırmızı-siyahlı kulüpte transfer ve planlamaların, kısa dönemli yapılmadığını belirtti. Çalışmaların kırmızı-siyahlı kulübün geleceği için yapıldığını vurgulayan Kaynar, bu sezonun devre arasında da bu doğrultuda hareket edileceğini ve ara transfer döneminde günü kurtarmaya yönelik işlerden uzak durulacağını dile getirdi.
Kırmızı-siyahlı kulüpte her zaman olduğu gibi şimdi de transfer görüşmelerinin yapıldığını ancak iddia edilen görüşmelerin bazılarının başkent kulübünün isteğiyle gelişmediğini belirten Kaynar, şunları kaydetti:

Gençlerbirliği önemli bir kulüp ve iyi bir takım. Futbolcularını vitrine çıkarmak ya da gündemde tutmak isteyenler elbette kapımızı çalacak. Kapımızı çalana 'hayır, görüşmeyiz' diyemeyiz. Bu tür görüşmeleri ve teknik direktör değişikliği iddialarını Gençlerbirliği'nin aldığı sonuçlarla destekleyerek, haberlerine dayanak yapanlar yanılmaktadır. Özellikle bazıları, Ankaralı mı yoksa mağribi mi olduğuna karar vermeli.