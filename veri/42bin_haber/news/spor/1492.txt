Türkiye'de sporcu ve kulüp sayısı arttı...
Türkiye'de, 14 aylık dönemde, lisanslı sporcu sayısında yüzde 49, spor kulübü sayısında da yüzde 7'lik artış meydana geldi.Spor Genel Müdürlüğü (SGM), 1 Temmuz 2011 ile 3 Eylül 2012 tarihleri arasını kapsayan bir araştırma gerçekleştirdi. Bu araştırmada, Türkiye genelinde lisanslı sporcu sayısının yüzde 49 oranında arttığı belirlendi.

Türkiye genelinde, 1 Temmuz 2011 tarihinde 1 milyon 496 bin 156 olan sporcu sayısı, 3 Eylül 2012 tarihinde 2 milyon 211 bin 649'a yükseldi.
Bu kapsamda en fazla artışı sağlayan il Yalova oldu. Yalova'da lisanslı sporcu sayısı yüzde 118 arttı. Lisanslı sporcu artışında Batman yüzde 88 ile ikinci, Düzce ise yüzde 79 ile bu anlamda en başarılı 3. il oldu.

Sporcu sayısı artışında Doğu Anadolu bölgesinden 3 il son 3 basamakta yer aldı. Ağrı yüzde 23, Kars yüzde 20 ve Van ise yüzde 18 ile 81 il arasında, sıralamanın son 3 sırasını oluşturdu.

Güneydoğu Anadolu ve Doğu Anadolu illeri arasında yer alan Elazığ, Şanlıurfa, Diyarbakır, Tunceli ve Bitlis ise sporcu sayılarını arttırmayı başardı. Lisanslı sporcu sayısı, Elazığ'da yüzde 51, Şanlıurfa'da yüzde 56, Diyarbakır ve Tunceli'de yüzde 54, Bitlis'te ise yüzde 53'lük artış kaydetti.

Bu arada, 3 büyük şehirden İstanbul yüzde 55 ile 26., Ankara yüzde 54 ile 28., İzmir ise yüzde 45 ile 44. sırada kaldı.

Spor kulübü artışı

SGM'nin, araştırmasında, 81 ilde kulüp sayısı genelde yüzde 7 artarak, 11 bin 367 rakamına ulaştı. Bu rakam, daha önce 10 bin 716'da kalmıştı.

Yapılan araştırmada, Kırşehir, Tunceli ve Mardin en yüksek artışı sağlayan iller oldu. Kırşehir yüzde 35, Tunceli yüzde 30 ve Mardin ise yüzde 29'luk artışla ilk 3 sırayı elde etti.

Genel sıralamadaki ilk 10 ilin, 7'sinin Doğu Anadolu ve Güneydoğu Anadolu'dan olması dikkati çekti. Tunceli yüzde 30 ile ikinci, Mardin yüzde 29 ile üçüncü, Bingöl ve Hakkari yüzde 22 ile yedinci ve sekizinci, Diyarbakır yüzde 18 ile dokuzuncu, Şırnak da yüzde 17 ile onuncu sırada yer aldı.
4 ildeki kulüp sayısında artış olmazken, 10 ilde ise eksilme oldu. Çorum, Denizli, Manisa ve Yozgat illerindeki kulüp sayısında herhangi bir artış kaydedilmedi.
Iğdır ve Nevşehir'de yüzde 2, Bartın'da yüzde 5, Karabük ve Muğla'da yüzde 6, Elazığ'da yüzde 7, Batman'da yüzde 12, Gümüşhane'de yüzde 14, Ağrı'da yüzde 15, Kocaeli'de de yüzde 20'lik eksilme meydana geldi.

Bu arada, spor kulübü sayısındaki artışta ise Ankara yüzde 14 ile 14. sırada yer alarak 3 büyük şehir arasında ilk sırayı elde etti. İzmir, yüzde 11 ile 23., İstanbul ise yüzde 3'lik artışla 58.'likte kaldı.