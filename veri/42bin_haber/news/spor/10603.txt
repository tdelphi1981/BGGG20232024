Zenit'e Basel şoku
UEFA Avrupa Ligi 3. tur ilk maçında İsviçre temsilcisi Basel, Rus rakibi Zenit'i 2-0 mağlup etti. 
UEFA Avrupa Ligi 3. Tur ilk maçında İsviçre ekibi Basel ile Rus temsilcisi Zenit karşı karşıya geldi. St. Jakob Park'ta oynanan maçta gülen taraf 2-0'lık skorla ev sahibi Basel oldu. 
Taraftarının önünde daha etkili bir performans sergileyen Basel, Zenit kalesinde zaman zaman ciddi ataklar geliştirdi. Karşılaşmanın 8. dakikasında Mohamed Salah ile direğe takılan Basel ilk yarıda istediği golü bulamadı.

İkinci yarıda zaman zaman Zenit de tehlike yaratırken, 83. dakikada Marcelo Diaz'ın golü ev sahibi Basel'i 1-0 öne geçirdi. 
Öte yandan karşılaşmanın son dakikalarında Basel bir de penaltı kazandı. Zenit'te penaltıyı yaptıran Neto kırmızı kartla oyun dışında kaldı. 90+4. dakikada Alexander Frei penaltıyı gole çevirdi ve Basel 2-0'lık skorla galibiyete ulaştı. 

14 Mart tarihinde Rusya'da oynanacak rövanş maçı öncesinde avantajlı bir skor yakalayan Basel, Zenit'i evine moralsiz göndermiş oldu.