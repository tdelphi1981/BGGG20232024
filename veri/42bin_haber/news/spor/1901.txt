Trabzonspor'da şok istifa
Türkiye Basketbol 2. Ligi'nde (TB2L) Bandırma Kırmızı'ya 81-70 mağlup olan Trabzonspor'da, antrenör Halil Üner görevinden istifa etti.
Halil Üner, bordo-mavili kulübün internet sitesinden istifasına ilişkin yayımlanan açıklamada, öncelikle Trabzonspor camiasına görev süresi içerisinde kendisine gösterdikleri sevgi ve saygıdan dolayı teşekkürlerini sunduğunu belirtti.

Beko Basketbol Ligi'ne çıkarmayı amaçladıkları takımın arzu ettiği seviyeye ulaşamamasının kendisini derinden üzdüğünü belirten Üner şu ifadeleri kullandı:

'Bu durumun sorumluluğunu taşıyan ve bedel ödemesi gereken tek kişi benim. Önümüzde bulunan 25 maçlık uzun maratonda inşallah ödediğim bu bedel ve üzüntü boşa gitmez. Takımımızın yeniden layık olduğu Beko Basketbol Ligi'ne dönmesini dilerim. Tüm oyuncuları ve camiayı bu hedef için mücadeleye davet ediyorum.'