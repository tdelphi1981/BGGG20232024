Mehmet Ali Aydınlar Fenerbahçe Başkanlığı için ne dedi?
Eski Türkiye Futbol Federasyonu (TFF) Başkanı Mehmet Ali Aydınlar, başkanlığı döneminde 'Uygulamalarımdan dolayı Fenerbahçe herhangi bir zarar gördüyse bunu, bedeli ne olursa olsun şahsen tanzim etmeye hazırım' dediğini ve sözünün arkasında olduğunu söyledi.
Aydınlar, Grand Hyatt Otel'de Türkiye Voleybol Federasyonu ile Acıbadem Sağlık Grubu arasında yapılan liglerin isim sponsorluğu sözleşme töreninde futbolla ilgili sorulara da yanıt verdi.

Bir gazetecinin, 'Sizin bir açıklamanız vardı. (Eğer Fenerbahçe CAS davasından ceza almazsa, buna bağlı olarak mahkeme sürecinden de aklanırsa Fenerbahçe'nin bütün Şampiyonlar Ligi zararlarını ben tanzim edeceğim. Aksi taktirde yönetimden hesap soracağım) dediniz. Bugün bu söyleminizin neresindesiniz?' şeklindeki sorusu üzerine, şu yanıtı verdi:

'Benim söylediklerim sizin ifade ettiğiniz veya toplumda algılanan şekilde değil. Ben 'Eğer benim uygulamalarımdan dolayı Fenerbahçe herhangi bir zarar gördüyse bunu, bedeli ne olursa olsun şahsen tanzim etmeye hazırım' dedim ve sözümdeyim. Bu konuda daha fazla polemik yapmayalım. Eğer günü gelirse bunları tartışır, konuşuruz. Bugüne kadar ne söz verdiysem, o sözün arkasında durmuş birisi olarak iş dünyasında, her yerde öyle bilinirim. Öyle bir insanım.'

Mehmet Ali Aydınlar, 'TFF Başkanı Yıldırım Demirören, 'Ben olsaydım Fenerbahçe Şampiyonlar Ligi'nde olurdu' dedi. Bunu nasıl değerlendiriyorsunuz?' şeklindeki soruyu ise, 'Aslında burada polemiklere girmek, futbol konuşmak istemiyorum. Ancak Sayın Federasyon Başkanı'nın bu ifadeleri medyada yer aldı, ertesi gün yalanladı. Dolayısıyla ben bunu söylemediğini kabul ediyorum. Eğer böyle bir şey söylediyse elbette verilecek cevabımız olur' şeklinde yanıtladı.

-'Her zaman sporun, futbolun içerisindeyim'-
Aydınlar, 'Salonlara geri döndünüz, futbol sahalarına ne zaman döneceksiniz?' sorusunu ise şöyle yanıtladı:

'Bugün voleybol için buradayız. Ama ben 20 yılı aşkın süredir sporda yöneticilik yapıyorum ve sporun içindeyim. Burada bulunmam futboldan koptum anlamına gelmiyor. Ben her zaman sporun, futbolun içerisindeyim ve yaşadığım süre içinde olmaya devam edeceğim.'

-Fenerbahçe başkanlığı için 'Yorum yok' yanıtı-
Basın mensupları toplantıdan sonra da Mehmet Ali Aydınlar'a sorular sorarken, Aydınlar sorulara kısa yanıtlar verdi.

'TFF başkanlığını bıraktıktan sonra ithamlar oldu, cevap vermediniz' denilmesi üzerine, 'Bana gelen bir itham yok. Şu anda işime bakıyorum. Futbolu ve sporu da izliyorum' diyen Aydınlar, futbola olan yakınlığının aynen devam ettiğini söyledi. Bunu üzerine bir gazetecinin 'Sizi ne zaman göreceğiz?' sorusu üzerine, 'Kısmet, bakalım' diye karşılık veren Mehmet Ali Aydınlar, 'Adınız Fenerbahçe Kulübü başkanlığı için geçiyor' denmesi üzerine de 'Yorum yok' diyerek gazetecilerin yanından ayrıldı.