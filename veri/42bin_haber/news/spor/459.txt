Perez McLaren'da eşit statü bekliyor
Sergio Perez, gelecek sezon McLaren'da, görece tecrübesiz olması ve Jenson Button'ın üç yıldır takımda yarışıyor olmasına rağmen, İngiliz ekibinde takım arkadaşıyla eşit statüde olacağına inandığını dile getirdi.
22 yaşındaki Meksikalı pilot, Lewis Hamilton'ın 2013 için Mercedes'le anlaşmasından sonra, Sauber'de geçirdiği iki sezonun ardından McLaren'a katılacak. 
Perez'in kariyerinde 37 yarışa çıkmış olmasına karşın Button, 230 grand prix'de start aldı. Kariyerinde 14 kez podyumun tepesine çıkan İngiliz pilot, 2009'da dünya şampiyonluğuna ulaşmayı başardı. 
Takımdaki pozisyonu konusunda, takım patronu Martin Whitmarsh'la daha ilk görüşmelerinde söz aldığını belirten Perez, "Martin'le ilk konuşmamızda bana, takımın her iki pilot için de olduğunu söyledi. Yanımdaki pilotla aynı (statüde) olacağım" dedi. 
Abu Dabi'de gazetecilere konuşan Perez, "Martin'e güvenim tam. Aynı şekilde tüm takıma güveniyorum" ifadelerini kullandı. 
Button'ın kendisi için, öğrenme konusunda değerli bir kaynak olacağını da sözlerine ekleyen Perez, "Jenson'ın şu an takımda büyük tecrübesi var. O yüzden sanırım, takımla ilişkilerimi güçlendirmek ve aracı anlamak için onunla çok çalışmam gerekiyor. Button bu sürecin önemli bir parçası olacak" dedi. 
Gelecek yıl Button'la birlikte "çok büyük hedefler için" yarışacaklarını söyleyen Perez, McLaren'da aracında potansiyelini daha iyi ortaya koyacağına inandığını da belirtti.