Fenerbahçe'den 1461 Trabzon için sert açıklama!
Fenerbahçe, 1461 Trabzon maçında yaşanan olayların ardından sert bir açıklama yayınladı.
İşte Fenerbahçe'nin resmi sitesinden yapılan açıklama;

Dün 1461 Trabzon ile deplasmanda oynadığımız maçta, sözlü şiddetin maç öncesi başladığı, karşılaşma süresince önlenemediği, maç sonuna taşındığı bunun yanı sıra sahaya organize bir şekilde yabancı madde atıldığı  maalesef bunlardan birinin Teknik Direktörümüz Sayın Aykut Kocaman'a isabet ettiği  kamuoyunun malumudur.

Bilinçli olarak yaratılan bu ambiyans, karşılaşmayı, bir maç havasından çıkarıp savaş havasına sokmakta; saha içini anlamsız bir noktaya taşımaktadır. 90 dakika boyunca hocamıza ve oyuncularımıza yoğun bir şekilde yabancı madde atımı bu çirkinliğin son tezahürüdür. İşin en kötü tarafı ise bu olayların Trabzon şehrinde kronikleşmesi ve bunun normalleştirilmeye çalışılmasıdır.

Bu çirkinlik, sporla ve ahlakla uyuşmayan bu durum, 'Sarı Lacivert' renklere yapılmış bir saldırı noktasına indirgenmemelidir; bu Türk Sporu'nun hiçbir paydasının kabul etmemesi gereken bir durumdur.

Her tür baskıya karşın açıklamalarında sağduyuyu elden bırakmayan 1461 Trabzon'un Başkanını ve teknik direktörünü ayrı tutmakla birlikte; dünkü çirkinlikte organizatör kimliği ile pay sahibi olanları ve buna destek verenleri kınıyor; konu Fenerbahçe olduğu zaman görmezden gelme alışkanlığı nüksedenlerin kafalarını artık gömdükleri kumdan çıkarmaları gerektiğini hatırlatıyoruz.

Biz Fenerbahçe Spor Kulübü olarak, bu çirkinliklere bir 'dur' denilmesi gerektiği konusundaki ısrarımızı sürdürmekle birlikte; yarın çok geç olmadan, bu yaşananlar karşısında cezai yaptırımların uygulanması ve uzun vadeli çözümlerin üretilmesi konusundaki tavrımızdan vazgeçmeyeceğimizin tüm spor kamuoyu tarafından bilinmesini isteriz.

Zira, herkes tarafından gerekli/gereksiz her konuda sıklıkla atıfta bulunan 6222 sayılı kanunun, sadece Fenerbahçe ve Fenerbahçelilere karşı uygulanan bir kanun olmadığının gösterilmesi gelinen noktada artık toplumsal bir gerekliliktir, zorunluluktur.

Saygılarımızla,

Fenerbahçe Spor Kulübü