"Pilot takımı" projesinde değişiklik
Türkiye Voleybol Federasyonu (TVF) ile Ziraat Bankası Spor Kulübü arasında protokole bağlanan pilot takım projesinde, kulübün istekleri doğrultusunda revizyona gidildi.Ziraat Bankası'nın, Erkekler Birinci Ligi'nin 4'üncü haftasında 4 yenilgi ve 1 puanla son sırada yer alması kulüp yönetimini harekete geçirdi. TVF yönetimi ile kulüp yönetimi arasında yapılan görüşmeler sonucunda bazı değişikliklere gidildi.

TVF eski başkanı Erol Ünal Karabıyık döneminde erkek milli takımlarının da bayanların seviyesine çıkabilmesi için hazırlanan proje, milli takım oyuncularının yıl boyu yabancı oyuncusu bulunmayan bir takımda toplanarak 1. lig düzeyinde tecrübe kazanmasını amaçlıyordu.

Sezona (A) Milli Erkek Takımı Antrenörü Veljo Basic yönetiminde sadece milli takım oyuncularından kurulu bir ekiple başlayan kulüp, galibiyet yüzü göremedi. Takımın son sıradan bir türlü kurtulamaması üzerine TVF yönetimi ile kulüp yönetimi arasında yapılan görüşmeler sonucunda, kulübün yabancı oyuncu transferi yapmasına ve istediği antrenör ile anlaşmasına karar verildi.

Böylece TVF yönetiminden de onay alan kulüp yönetiminin, kente getirdiği Venezuelalı pasör çaprazı Ernardo Gomez'i denediği ve Veljo Basic ile yollarını ayırarak antrenör Şükrü Çobanoğlu ile anlaştığı öğrenildi.

TVF Başkanı Özkan Mutlugil ise gelişmeleri onaylayarak, Protokol devam ediyor, ancak bazı değişiklikler oldu. Konu üzerinde hala çalışıyoruz dedi.