Engelli kadın basketbolcuların milli takım sevinci
Osmaniye 7 Ocak Bedensel Engelliler Basketbol Takımı'nda oynayan engelli basketbolcular milli takım seçmelerine çağrıldı.Yaklaşık 5 yıldır basketbol oynayan Demet Er, yaptığı açıklamada, her sporcu gibi en büyük hayalinin milli takım forması giymek olduğunu belirtti.

Engelli kadınlara örnek olmak istediğini ifade eden Er, ikinci kez milli takım seçmelerine çağrıldığını, bu sefer başarılı olmak istediğini dile getirdi.
Takım arkadaşlarıyla idmanlara devam ettiğini kaydeden Er, şunları söyledi:

Her sporcunun en büyük hayallerinden biri milli takım forması giymektir. Ben de bu heyecanı ve gururu yaşamak istiyorum. Belki benden daha iyi sporcular olacak, seçilemeyeceğim. Ama orada bulunmak, milli takım seçmelerine gitmek ayrı bir heyecan. Birileri tarafından takip edildiğinizi, başarılı bir sporcu olduğunuz için milli takım seçmelerine çağrıldığınızı anlıyorsunuz. Çok güzel bir duygu. Ben daha öncede milli takım seçmelerine katılmıştım. Ama kısmet olmadı. Milli takım forması giyerek başarımın zirvesine ulaşmak istiyorum. Bu sayede daha üst liglerde mücadele eden takımlara transfer olma şansını da yakalamış olacağıma inanıyorum.

Spor yapmaya başladıktan sonra daha sosyal bir insan olduğunu, insanlarla daha rahat iletişim kurmaya başladığını anlatan Er, böylece sosyal hayata daha çok katıldığını vurguladı.

Engellilerin spora daha erken yaşlarda başlamasının avantaj olduğuna dikkati çeken belirten Hatice Yaşar da, 2 yıldır 7 Ocak Engelliler Basketbol 
Takımı'nın sporcusu olduğunu hatırlattı.

Milli takım seçmelerine ilk kez çağrıldığını ve heyecanlı olduğunu ifade eden Yaşar, Seçmelere gideceğim ve (Ben de varım) diyeceğim. Mili takım seçmelerinde başarılı olarak bütün engellilere örnek olmak istiyorum. Milli takıma seçilip kısa sürede neler yapılabildiğini bütün engelli kardeşlerime göstermek istiyorum dedi.
İlk kez milli takım seçmelerine çağrılmanın heyecanını yaşayan Pınar Evlek de, seçmelerde başarılı olmak ve milli formayı giymek istediğini kaydetti.
Bayan Tekerlekli Sandalye Türkiye Milli Takımı seçmelerine çağrılan 25 sporcudan 3'ünün kendi takımından olduğunu söyleyen 7 Ocak Bedensel Engeliler Basketbol Kulübü Başkanı Muttalip Altun ise sporcularına güvendiğini söyledi.

Engelli kadın sporcu sayısının artmasını arzuladığını belirten Altun, engelli kadınların sportif başarılar elde etmesinin, toplumda önemli bir mesaj anlamına geldiğini vurguladı.

Sporcularının milli takım seçmelerinde elde edeceği başarının sosyal hayata küsmüş bütün engellilere örnek olacağını dile getiren Altun, engelli kadınları spora yönlendirmek için de gayret gösterdiklerini sözlerine ekledi.