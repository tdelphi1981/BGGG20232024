Kocaman: "Plzen durgundu çünkü"
Fenerbahçe Teknik Direktörü Aykut Kocaman, Plzen'in durgun oyununun Fenerbahçe'nin çok doğru oynamasından kaynaklandığını söyledi. 
Fenerbahçe Teknik Direktörü Aykut Kocaman, UEFA Avrupa Ligi 3. tur ilk maçında Viktora Plzen'i deplasmanda 1-0 yenerek bir adım öne geçtiklerini, İstanbul'da tur atlamak için büyük bir gayret göstereceklerini söyledi.

Kocaman, maçtan sonra düzenlenen basın toplantısında, çok organize ve ofansif gücü yüksek bir takıma karşı oynadıklarını belirterek, "Maçın ilk yarısı oynandı. Şu anda bir adım önde olduğumuz söylenebilir. İstanbul'daki maça çok daha istekli bir takımla oynayacağımızı bilerek hazırlanacağız. İlk 8'e kalmak kulübümüz ve Türk futbolu için çok önemli. Bunu başarmak için büyük bir gayret göstereceğiz" diye konuştu.

İkinci yarı daha iyi oynadıklarını vurgulayan Kocaman, "İkinci yarı çok daha doğru bir şekilde oyunu götürdük. Şut ve pas sayımız arttı. Ancak organize bir ekiple oynadığımızı unutmadan İstanbul'da turu geçmek için gerekli gayreti göstereceğiz" ifadesini kullandı.

Aykut Kocaman, rakip takımın tam düşündükleri gibi olduğuna işaret ederek, "Viktoria Plzen, bu sezon Avrupa'da kendi sahasında hiç mağlup olmamış. 30 gol atmış, sadece 7 gol yemiş. Bugün biraz daha durgun gözükmeleri Fenerbahçe'nin çok doğru oynamasından kaynaklandı" dedi.

Kocaman, "Beşiktaş maçından sonra takımı nasıl organize ettiniz?" yönündeki soru üzerine, "Bu sezon 45. resmi maçımızı oynuyoruz. Maçtan maça geçmeyi öğrenmeye çalışıyoruz. Önümüzdeki maça odaklanmak en doğrusu. Oyunu sürdürebilmek buradaki en önemli şeylerden bir tanesi. Dolayısıyla oyuncularımın bu konudaki becerisi benden daha yüksek" değerlendirmesinde bulundu.