Bobo: Bana gelen teklif yok, gelirse...
Kayserispor'un golcü futbolcusu Bobo, şu anda tek düşüncesinin Kayserispor'un başarısı olduğunu ilerleyen süreçte kendisine büyük takımlardan teklif gelirse düşünebileceğini söyledi.
Brezilyalı futbolcu, Kayserispor forması altında gollerine devam ederek takımına yardımcı olmak istediğini ifade etti. 

Kendisine sorulan "İlerleyen dönemlerde tekrar büyük takımlara döner misin ?" sorusuna ise Bobo, "Benim şu anda bütün yoğunluğum ve düşüncem Kayserispor'un başarısı içindir. Bana şu anda gelen teklif falan yok. Teklif gelirse öyle düşünürüz." cevabını verdi.

Beşiktaş'ta oynarken Beşiktaş'ın devamlı hedefinin şampiyonluk olduğunu dile getiren Brezilyalı forvet, "Beşiktaş'ta oynamak çok farklıydı. O zamanki şartlar çok farklıydı biz her sene şampiyonluğa oynuyorduk. Şu anda farklı bir takımda oynuyorum. Kayserispor'un da ligde hedefleri var. İki takım arasında oynarken tabiki büyük farklılılar var. Ben bunada alıştım." diye konuştu.

İkinci yarı hazırlıklarının iyi bir ortamda sürdüğünü kaydeden Bobo, "İkinci yarının başlamasına daha bir hafta var. Biz en iyi şekilde hazırlanarak lige başlamak istiyoruz. Ben de iyi durumdayım. Ümit ediyorum iyi bir form grafiği yakalayıp lige öyle başlarız. İlk yarıda oynadığımız 4-5 maçta son dakikalarda ya mağlup olduk ya berabere kaldık. Eğer o karşılaşmaları kazanabilseydik şu anda çok farklı yerde olabilirdik. Ben ligin ikinci yarısının farklı olacağını düşünüyorum." dedi.

Öte yandan Bobo'nun Twitter'de yazdığı iddia edilen "Beşiktaş'ın tercümanı Arda, yalancı ve şerefsiz" şeklindeki ifadeler için ise " Twitter'de böyle birşey çıktığını bilmiyorum. Öyle bir haber yok." diye konuştu.