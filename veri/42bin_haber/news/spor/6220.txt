Birazcık cesaret
F.Bahçe Başkanı önce Kocaman'ın taktik konuşmasını dinledi. Futbolcular sahaya çıkarken de tek tek omuzlarını sıvazladı. Yıldırım, 'Biraz cesur oynayın, yürekli olun, bu maçı alacaksınız' dedi
 Başkan Aziz Yıldırım'ın devre arasında soyunma odasına inmesi üzerine dedikodu kazanı kaynamaya başladı. F.Bahçe, 1-0'dan maçı 2-1 kazanınca kulislerde Yıldırım'ın oyunculara fırça attığı konuşuldu. Ancak işin aslı çok başka. İşte AKŞAM farkıyla G.Antep maçının devre arasında Kamil Ocak Stadı'nda yaşanan olaylar:
 ÖNCELİKLE şunu vurgulayalım, Başkan Aziz Yıldırım, futbolculara kesinlikle fırça atmadı. Oyuncularına verdiği sözü tutmak için 615 gün sonra ilk kez F.Bahçe'nin bir deplasman maçına giden Aziz Yıldırım, fırça atmak şöyle dursun oyuncularını sahaya sırtlarını sıvazlayarak çıkardı. 
 KOCAMAN KONUŞTU
 BAŞKAN soyunma odasına girdiği anda herkes şaşırdı, Teknik Direktör Aykut Kocaman dışında kimsenin ağzını bıçak açmadı. Yıldırım, önce Kocaman'ın taktik toplantısını izledi, F.Bahçe'nin teknik patronunun konuşmasını dinledi. Kocaman, taktiği verdikten sonra Başkan Yıldırım, takımı ateşleyici kısa bir konuşma yaptı.
 İKİ JESTE İKİ GOL
 YILDIRIM, 'Biraz cesur oynayın, yürekli olun, bu maçı alacaksınız' dedi. Başkan, oyuncularının sırtını sıvazlayıp, sahaya moralli gönderdi. Aziz Yıldırım'ın bu iki jesti sonrası F.Bahçe iki gol buldu. Başkan Yıldırım, havaalanının VIP salonunda da Kuyt, Meireles ve Sow'la özel bir görüşme yaptı.
  