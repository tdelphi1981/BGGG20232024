Derbi UEFA'nın gündeminde
Galatasaray-Fenerbahçe derbisi, Avrupa Futbol Federasyonları Birliği'nin (UEFA) internet sitesinde haber oldu.Uefa.com'da, haftanın derbi maçlarını anlatan bir haber yayımlandı. Haberde, Spor Toto Süper Lig'de 16 Aralık Pazar günü yapılacak Galatasaray-Fenerbahçe derbisine de yer verildi.

İstanbul devleri Galatasaray ve Fenerbahçe'nin karşılaşacağı 90 dakika boyunca Türkiye'de hayat duracak denilen haberde, Ziraat Türkiye Kupası'nda 1461 Trabzon'a yenilmesinin şokunu üzerinden atamayan Galatasaray'ın, rakibini derbi maçta yenerek 5 puanlık üstünlük kurmak istediği belirtildi.

Haberde, Galatasaray Teknik Direktörü Fatih Terim'in Derbi, bizim için çok önemli. Ziraat Türkiye Kupası maçı sonucunun, bu maçı etkilememesi için elimizden geleni yapacağız ifadeleri yer aldı.

Fenerbahçe kalecisi Volkan Demirel'in de, İki, üç haftadır bu maçı düşünüyoruz. Durum ne olursa olsun, sakin olmak zorundayız sözlerine yer verildi.