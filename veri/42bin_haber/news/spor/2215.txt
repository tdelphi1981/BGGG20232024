"Evcilik" yerine futbol oynuyor
İnegöl'de, futbol en büyük tutkusu olan ilkokul öğrencisi 9 yaşındaki Helin Tunç, erkek arkadaşlarının yanında tek kız öğrenci olarak forma giydiği okul takımında başarıyla mücadele ediyor.İnegöl Vehbi Koç İlkokulu 3. sınıf öğrencisi olan Helin Tunç, futbola olan merakıyla dikkat çekiyor. Teneffüs zili çaldığında Helin Tunç, hemen bahçede futbol oynayan erkek arkadaşlarının yanına gidiyor. Başlarda bu durumu yadırgayan erkek öğrenciler ise artık Helin gelmeden maça başlamıyor.

Okul takımında da erkek öğrencilerin yanında tek kız olarak forma giyen Helin Koç, başarılı performansıyla takdir topluyor.

Beşiktaş taraftarı olan Helin Koç, yaptığı açıklamada, futbol sevgisinin birinci sınıfta beden eğitimi dersinde öğretmeninin futbol oynatmasıyla başladığını söyledi. Arkadaşlarıyla futbol oynarken öğretmenin de kendisindeki yeteneği fark ettiğini dile getiren Helin, önce sınıf takımına daha sonra da okul takımına alındığını belirtti.

Helin, iki yıldır futbol oynadığını hem okul takımında hem İnegöl Beşiktaş Futbol Okulu'nda ter döktüğünü ifade ederek, Futbol artık benim en büyük tutkum. Belediye başkanımız Alinur Aktaş'a sesleniyorum; İnegöl'e kız futbol takımı kursun. Hedefim ileride milli takımlarda oynamak. Beşiktaş'ın altyapısına seçilirsem de çok mutlu olurum dedi.

Helin, siyah-beyazlı takımın yıldız futbolcusu Manuel Fernandes'i örnek aldığını sözlerine ekledi.

Futboldaki başarısı derslerine olumlu yansıdı

Sınıf öğretmeni Davut Demiral ise Helin'i 1. sınıfta keşfettiklerini söyleyerek, Beden eğitim dersinde özellikle futbol oynama isteği şevki vardı ve biz bunu kırmadık. Arkadaşlarıyla beraber futbol oynaması için onu takıma aldık ve Helin'in gerçekten bu konuda çok yetenekli olduğunu keşfettik. Hemen diğer öğretmen arkadaşlarla iletişime geçip, Helin'i okul takımına aldık. Helin'in futboldaki başarısı derslerine de olumlu yansıdı diye konuştu.

Okulun futbol takımı antrenörü Özden Suvat da pek alışık olmadıkları bir durumla karşı karşıya olduklarını belirterek, Helin'i okul ve sınıf arkadaşlarının ilk başlarda biraz yadırgadıklarını bildirdi.

Daha sonra takım arkadaşlarının Helin'e alıştığını anlatan Suvat, Şimdi takımda herkes Helin'le birlikte oynamaktan çok mutlu oldu. Umarım başarılı ve örnek bir sporcu olur. Helin okul haricinde İnegöl Beşiktaş Futbol Okulu'nda da oynuyor dedi.

İnegöl Beşiktaş Futbol Okulu Sorumlusu Erkan Narin, Helin'in ileride çok önemli bir futbolcu olacağına inandıklarını kaydetti.