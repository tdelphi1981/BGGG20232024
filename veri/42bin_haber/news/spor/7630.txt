Türk Panzerler iş başında!
Mesut Özil ve İlkay Gündoğan'ın yıldızlaştığı maçta Almanya, Fransa karşısında geriye düşmesine rağmen sahadan zaferle ayrılmayı bildi.
2014 Dünya Kupası'na katılma mücadelesini sürdüren Fransa ve Almanya, Paris'te hazırlık maçında karşı karşıya geldiler. Ev sahibi Valbuena ile öne geçse de, Almanlar Müller ve Khedira'nın golleriyle maçtan galip ayrılmayı başardılar.

45. dakikada golü bulan taraf ev sahibi oldu. Benzema'nın frikiğinde top direkte patladıktan sonra devam eden hücumda Valbuena kale önünde kafa vuruşuyla topu filelere gönderdi ve skor 1-0 oldu. İlk yarı bu skorla tamamlandı.

Almanya ikinci yarıya çok etkili başladı. 51. dakikada İlkay topu kaptıktan sonra Müller'e harika bir pas atarken, yıldız golcü sağ çaprazdan topu filelere yollayarak skoru 1-1 yaptı.

74'te golü bulan taraf Almanya oldu. Mesut Özil'in pasında ceza sahasına giren Khedira topu filelere yollayarak takımını 2-1 öne geçirdi.

Fransa'nın kalan bölümlerdeki çabası da sonuç vermeyince maç 2-1 Almanya üstünlüğüyle tamamlandı.