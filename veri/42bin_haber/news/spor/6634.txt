Çağla Büyükakçay İsrail'e erken veda etti
İsrail'deki 75 bin dolarlık Eilat ITF turnuvaya katılan Çağla Büyükakçay, ana tablodaki ilk tur maçında Rus Alla Kudryavtseva'ya mağlup oldu.
Turkcell ve Türkiye Tenis Federasyonu desteğinde turnuvalara devam eden Club İstanbul ENKA Tenis Akademisi oyuncusu Çağla Büyükakçay, ITF Kadınlar Turu'ndaki yüksek para ödüllü turnuvalardan biri olan 75 bin dolar toplam ödüllü Eilat turnuvasına ilk turda nokta koydu. 
Pemra Özgen ile birlikte oynadığı çiftlerde 1 numaralı seribaşı ikiliye yenilerek elenen Çağla Büyükakçay, teklerde Rus Alla Kudryavtseva ile karşı karşıya geldi. Dünya sıralamasında daha önce 56 numarayı gören, ancak sakatlığı nedeniyle ilk 200'ün dışına gerileyen Kudryavtseva, 1 saat 41 dakika süren karşılaşmadan 6-1, 7-5'lik skorla galip ayrıldı.
 
Çağla Büyükakçay, turnuvadan elenmesine karşın antrenörü Can Üner ile birlikte İsrail'de kalarak, önümüzdeki hafta yapılacak Fed Cup maçlarına kadar antrenmanlarını sürdürecek.