Oryantiringle sağlıklı nesiller hedefleniyor
Her türlü arazi ve iklim şartlarında, harita ve pusula yardımıyla bir noktadan başka bir noktaya ulaşmayı hedefleyen oryantiring sporu yaygınlaştırılacak.Türkiye Oryantiring Federasyonu Başkanı Tekin Çolakoğlu, bir etkinliğe katılmak için geldiğini Adana'da, AA muhabirine yaptığı açıklamada, oryantiring sporunun Türkiye'de henüz yeni tanınmaya başladığını söyledi.
Türkiye'de bir futbol gerçeği olduğunu, insanların televizyon karşısına geçerek bu müsabakaları izlediğini anlatan Çolakoğlu, İnsanları seyir sporu yerine çok hareketli, aktif spor yapmaya yönlendirmek istiyoruz. Bunu da en güzel oryantiringle yapabiliriz dedi.

Çolakoğlu, oryantiringin her türlü arazi ve iklim şartında yapılabilen bir spor branşı olduğunu belirterek, şunları kaydetti:

Bu sporu yapmak için futbol, voleybol, basketbol gibi müsabakaların yapıldığı gibi alanlara sahip olmak gerekmiyor. Oryantiringin yapılacağı alanın haritasını çizdiğiniz zaman orada her türlü yarışma yapabilirsiniz. İnsanlar yürüyerek, koşarak yarışı tamamlayabilir. Biz bu branşı biraz da koşarken satranç oynamaya benzetiyoruz. Bu branşın en temel özelliklerinden birisi de uzay zeka yani 3 boyutlu düşünme yeteneğini geliştiriyor olması. Bu sporu yapanlar bir krokiyi gözünde canlandırarak, nereye en kısa sürede nasıl gideceğini düşünüyor.

Okullarda yaygınlaştırmaya çalışıyoruz

Çolakoğlu, çoğu kişide yön bulma yeteneğinin çok iyi olmadığını belirterek, şöyle devam etti:

Genellikle bir yer tarif ederken 'Şu binanın köşesinden dönün' deriz, 'Kuzeybatı istikametine gidin' ifadesini kullanmayız. Biz bunu hem genel kültür hem spor kültürü olarak vermeye çalışacağız. O yönde çalışmalarımız var. Bu amaçla faaliyet gerçekleştirdiğimiz illerde oryantiringi tanıtmak ve daha geniş kitlelere yaymak için halk yarışmaları yapıyoruz. Bunun yanı sıra okullarda yaygınlaştırmaya çalışıyoruz. Hem okullarda hem de üniversitelerin beden eğitimi ve spor yüksek okullarında bu branşı tanıtmak istiyoruz. Lisanslı olarak 6 bine yakın sporcumuz var. Şu an 30'a yakın üniversitede bu spor faal olarak yapılıyor. Bazı okullarda faaliz, spor kulüplerimiz var ancak sayılarını artırmaya çalışıyoruz. İnsanları hareketsizlikten kurtarıp hareketli bir yaşama geçirmek istiyoruz. Bunun getirisi olacak, sağlıklı bir toplum yaratılacak, böylece sağlık giderleri de azalmış olacak.

Çolakoğlu, uluslararası şampiyonalarda dereceler elde etmek istediklerine dikkati çekerek, Türkiye'de yapılan Güneydoğu Avrupa Ülkeleri Oryantiring Şampiyonası'nda 1-2 sporcumuz derece aldı. Bunu yeterli görmüyoruz. Bunları daha ileri seviyelere götürmek için çalışmalar yapıyoruz. Milli sporcu seçme kriterlerini yeniden belirliyoruz. Hedefimiz Avrupa ve dünya şampiyonalarında dereceye girecek sporcular yetiştirmek diye konuştu.