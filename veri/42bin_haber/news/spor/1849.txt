Felaketten dönüldü
Havaalanı emniyeti, M.United’ın gelişinde Ali Dürüst’ü aradı “Olay çıkabilir, müdahale edin” dedi. Sarı-Kırmızılılar ile İngilizler karşılaşsa istenmeyen olaylar yaşanabilir, Aslan ağır ceza alabilirdi
 Şampiyonlar Ligi’nde Manchester United’ı yenerek üst tura çıkma şansını iyice artıran Galatasaray’ın, İngiliz ekibinin İstanbul’a gelişi sırasında yaşanan olaylar nedeniyle büyük bir tehlike atlattığı ortaya çıktı. Yaklaşık bin kadar Sarı-Kırmızılı taraftarın Atatürk Havaalanı’na toplanması ve ortalığın gerilmesi nedeniyle tedirgin olan havaalanı emniyeti, 2. başkan Ali Dürüst’ü arayarak, “İşin boyutu giderek büyümeye başladı. Taraftarlar her an olay çıkartabilir. Bu da size çok pahalıya patlar. Bir an önce buraya gelip taraftarları sakinleştirmeniz lazım” diye uyardılar.
 ‘NE YAP ET, OLAYI ENGELLE’
 Bunun üzerine Ali Dürüst, yönetici Abdurrahim Albayrak’ı arayarak, “Hemen havaalanına git. Ne yap et, taraftarların taşkınlık çıkarmasını engelle. Hatta M.United’ın başka bir kapıdan çıkmasını sağla. Kesinlikle taraftarlarla bir araya gelmesinler” dedi. Hemen havaalanına giden Albayrak, taraftarları yatıştırmak için büyük çaba gösterdi. Havaalanı yetkilileriyle de görüşerek, ManU’nun başka bir kapıdan çıkartılıp, Sarı-Kırmızılılar ile karşılaşmalarını önledi. Böylece G.Saray, olaylar nedeniyle ağır ceza almaktan kurtuldu. Yaşananlardan sonra Ali Dürüst’ün de “Kimse farkında değil ama büyük bir felaketten dönüldü” dediği öğrenildi.
 GERİ BİLE DÖNEBİLİRLERDİ
 G.Saraylı yöneticiler, M.United kafilesi ile G.Saray taraftarlarının karşı karşıya gelmesinin büyük bir kriz yaratabileceği gerçeğiyle karşı karşıya kaldı. Yöneticiler; eğer olay çıksa ve Manchester’a karşı fiili bir hareket yapılsa, İngiliz ekibinin havaalanından geri dönebileceği ve kulübe UEFA’dan büyük cezalar gelebileceği varsayımını da düşündü. Daha önce Türkiye ile İsviçre arasında yaşanan olaylarda UEFA’nın Türkiye’ye verdiği 5 maçlık cezanın da havaalanındaki olaylar nedeniyle gerçekleştiğini bilen yöneticiler, böylece büyük bir handikap yaşamış oldu. Ancak takım ile taraftar karşı karşıya getirilmeyerek, olası olayların önüne geçilmiş oldu.
 -htspor-