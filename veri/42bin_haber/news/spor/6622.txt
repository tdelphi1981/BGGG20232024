'Adamlar 3 günde Drogba'yı aldı'
 
 Ara transfer döneminde Wesley Sneijder ve Didier Drogba’yı renklerine bağlayan Galatasaray, dünya futbol piyasasını tam anlamıyla yerle bir etmiş durumda. Dünya çapındaki gazetelerde, internet sitelerinde, twitter hesaplarında konuşulan konu Galatasaray. Sarı-Kırmızılılar, Drogba ismi de açıklandıktan sonra dünyanın birçok ülkesinde gündemin en tepesindeki 10 madde arasına girmeyi başardı. Bunlar arasında en dikkat çekici olanlar ise yabancı taraftarların yaptıkları yorumlar.
 
 TARAFTAR ATEŞ PÜSKÜRDÜ
 
 Örneğin bir Milan taraftarı, kendi yönetimine ateş püskürüyor: “1 aydır Kaka’yı, Balotelli’yi alacağız diyen yönetim; adamlar 3 günde Drogba’yı getirdi!” Arsenal taraftarının hedefinde ise Wenger vardı: “Artık takımı çocuklarla doldurmaktan vazgeç. Drogba bile Şampiyonlar Ligi’ne geri döndü!” Schalke taraftarı, Drogba’nın kendilerine karşı oynayacak olmasını, “Bu adama Bastos’la mı cevap vermeyi düşünüyorsunuz” diyerek esprili bir dille yorumladı. Galatasaray’ın harcadığı paraya da dikkat çekerek, “Galata$aray diyebilir miyiz?” ifadesini kullanan İngilizler ise özellikle Liverpool’la dalga geçiyorlar. Sneijder’dan sonra Drogba’yı da Galatasaray’a kaptıran İngiliz devi için, “Loser” (kaybeden) yorumları yapılıyor.
 
 SİSTEMİ ONLAR YAPIYOR!
 
 Bu arada birçok yabancı futbolsever, Galatasaray’ın oyun sistemi ve sahaya dizilişi konusunda Türkler’le yarışacak kadar detaylı tablolar hazırladı ve internette yayınladı. FIFA ve PES gibi oyunlarda da Galatasaray’ın artık ilk tercih edilen takımlardan biri olacağı belirtiliyor.   
 
 Yasin Cam/Fanatik