"Yeteneklere en iyi imkanı vermeliyiz"
Avea CEO'su Erkan Akdemir, En önemli amaçlarımızdan biri Türkiye'de nerede olursa olsun her türlü yeteneğe dünyanın en iyi alt yapısıyla çalışma imkanı vermek dedi.Avea'nın Türkiye Okul Sporları Federasyonu'nun desteği ve Barcelona Futbol Okulu işbirliğiyle Türkiye'nin gelecekteki futbol yıldızlarını yetiştirmek amacıyla hayata geçirdiği, FCBEscola Camp Avea'nın 2. dönemi, yarın Antalya'da başlayacak.

WOW Otelleri Spor Tesisleri'nde 16 Kasım'a kadar devam edecek kamp öncesinde Avea CEO'su Erkan Akdemir, WOW Kremlin Palace Otel'de basın toplantısı düzenledi. Toplantıya, Barcelona Futbol Takımı eski futbolcularından ve Barcelona Futbol Okulu'nun (FCBEscola) üst düzey teknik yöneticilerinden Josep Moratalla ve Türkiye Okul Sporları Federasyonu Projeler Koordinatörü Erkut Tutkun da katıldı.
Akdemir, basın toplantısında yaptığı konuşmada, Barcelona Futbol Okulu'nun felsefesini, kültürünü ve prensibini Türkiye'ye kazandırmak istediklerini söyledi. Yürütülen projenin, çocukların sportif başarıdan günlük yaşantısına, hayatı algılayışından akademik hayatına kadar etkisi olduğuna değinen Akdemir, şöyle konuştu: Bu süreci ne kadar oturtabilirsek ne kadar sürdürebilir hale getirirsek, bizim açımızdan en önemli getirisi bu olacak. Bu projeyi ticari proje olarak görmüyoruz, sosyal sorumluluk projesi olarak destekliyoruz. Türkiye'nin uzun dönemde futbolda başarılı olması için böyle bir katkının gerekli olduğuna inanıyoruz. Yerleştirmeye çalıştığımız yeni yaklaşımın sadece Türkiye'de değil, dünyada da olmadığını görüyoruz. En önemli amaçlarımızdan biri, Türkiye'de nerede olursa olsun her türlü yeteneğe dünyanın en iyi alt yapısıyla çalışma imkanı vermek.

Erkan Akdemir, 2012-2013 döneminde 6 bin çocuğa erişmeyi planladıklarını anlattı. Projenin ardından çocukların gelişimini de yakından takip ettiklerine değinen Akdemir, sona eren dönemlerin ardından yapılan değerlendirmede, projeye katılan çocukların okul başarılarının arttığını, kendilerine daha güvenli, sosyal ve öğrenmeye açık olduklarının tespit edildiğini vurguladı.

Bu yıl 120'şerden iki dönem halinde gerçekleştirilen kampta seçilen toplam 240 çocuğun 5 bin kişi arasından seçildiğine işaret eden Akdemir, daha önceki kamplara katılan gençlerden 12'sinin Yıldız Milli Takımı'na seçildiğinin altını çizdi.

Biz oyuncularımızı, Avea çalışanlarını yetiştiriyor

FCBEscola'nın üst düzey teknik yöneticilerinden Josep Moratalla, Barcelona Futbol Okulu'nda insani değerlere çok önem verdiklerini anlattı. Genç futbolcu adaylarına önce birbirlerine, antrenörlerine, rakip takıma, hakeme ve izleyiciye saygılı olmayı öğrettiklerini belirten Moratalla, aynı zamanda oyuncuların takım içindeki eğitimine de önem verdiklerini ifade etti.

Moratalla, şunları söyledi: Oyuncularımıza kazandırmaya çalıştığımız tüm değerler, futbol yetenekleriyle birleşerek bizim istediğimiz tarzda oyuncular ve bireylerin yetişmesini sağlıyor. Günümüzde Barcelona Futbol Okulu dünya çapında en iyi futbol okullarından biri olarak görülüyor. Bunu sağlayan en önemli unsurlardan birisi, şu anda A takımda alt yapıdan yetişen en fazla futbolcuyu barındıran kulüp olmasından geliyor. İşte bu, bizim Avea ile sahip olduğumuz, paylaştığımız ortak değerlerden biri. Biz oyuncularımızı, Avea ise çalışanlarını bünyesi içinde yetiştirmeye çok önem veriyor.

Moratalla, bir gazetecinin eğitime katılan Türk gençlerinin potansiyelini nasıl gördüklerine ilişkin soruya, Türkiye'de özellikle teknik özellikleri yüksek, topa yaklaşımları doğru yeteneklerle karşılaştıklarını söyledi.

Türkiye'de çok güçlü bir futbol geleneği var

Barcelona Futbol Okulu antrenörlerinden Isaac Oriol Guerrero Hernandez, Antalya'da beş gün sürecek eğitim sırasında Türk çocuklarına, Barcelona'da kendi futbolcularına yaklaştıkları gibi yaklaşacaklarını dile getirdi. 

Türkiye'de çok güçlü bir futbol geleneği olduğunu vurgulayan Hernandez, Aynı zamanda burada bulunuşumuzu, Türk futbol felsefesinden bir şeyler öğrenmek, Türker'i tanımak için güçlü ve önemli bir fırsat olarak görüyoruz dedi.

Hernandez, Barcelona Futbol Okulu'nda alt yapıda çalışan çocukların, A takımı ile aynı antrenman programını uyguladığını söyledi.

Türkiye Okul Sporları Federasyonu Projeler Koordinatörü Erkut Tutkun, FCBEscola Camp Avea 1. döneminin İstanbul'da yapıldığını, burada 120 çocuğun eğitim aldığını anlattı. Bu çocuklardan yüzde 30'unun profesyonel takımların ilgisini çektiğini dile getiren Tutkun, Projemiz futbol kamuoyunun dikkatini çekmeye başladı. Burada görev alan alt yapı antrenörleri de profesyonel futbol takımlarında kendilerini rahatça ifade edebilir hale geldiler diye konuştu.

Messi'yi keşfeden Rexach da geliyor

Antalya'da 12-16 Kasım'da düzenlenecek FCBEscola Camp Avea'nın 2. döneminde, dünyanın yaşayan en iyi futbolcusu kabul edilen Lionel Messi'yi 13 yaşında Arjantin'de keşfederek Barcelona Genç Takımı'na alan eski teknik direktör Carles Rexach'ın da arasında bulunduğu ünlü isimler, genç futbolcularla bir araya gelecek. Bir hafta boyunca Barcelona Futbol Okulu hocalarından ders alacak 9-14 yaş grubunda 120 genç ve 12 altyapı antrenörü, kamp bitiminde düzenlenen yarışmalarda yeteneklerini Carles Rexach'a gösterme fırsatı yakalayacak.