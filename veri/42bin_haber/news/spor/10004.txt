Trabzonspor karıştı
Trabzonspor Yönetim Kurulu'nun borsadaki hisselerinin bir bölümünü satması, camiada çok sert eleştirilere yol açarken Başkan Sadri Şener, "Hisseler bankada süs diye durmaz. Kullanırsın, finans sağlarsın, yarın öbür gün tekrar geri alırsın" dedi.
TEMETTÜ ÖDEMESİ İÇİN

Kulüp yönetimi, bir süre önce hissedarlara dağıtılacak kar payı (temettü) ödemeleri ve borçları eritmek için hisse satışına karar verdi. 1 Şubat'ta 700 bin hisse satan kulüp yönetimi, 25 Şubat'ta 220 bin 20, 26 Şubat'ta da 1 milyon 58 bin 76 lot hisse satışı gerçekleştirdi. Trabzonspor Sportif Yatırım ve Futbol İşletmeciliği AŞ'de kulübün hisse oranı da böylece yüzde 64,12'ye kadar geriledi.

SERT ELEŞTİRİLER

Yönetimin hisse satışı yoluyla temettü ödemesi yoluna gitmesi ve kulübün hisse oranının yüzde 64.12'ye gerilemesine camia ve yerel basından tepki gördü. Yerel basın, "Sat yönet ile bu iş yürümez, taraftar sizi asla affetmez", "Şener yönetimi çareyi hisse satmakta buldu. Daha ne kadar satacaksın?" başlıklarıyla Başkan Sadri Şener'i eleştiri yağmuruna tuttu. Kulübün muhalefet kanadının üyeleri ise, "Ekonomik krizden hisse satarak mı çıkacağız? Yönetim kaynak yaratmak varken hazırdan yiyor" ifadeleriyle yönetimi eleştirdi.

BAŞKAN ŞENER: "HİSSELER SÜS DİYE DURMAZ"

Trabzonspor Başkanı Sadri Şener ise hisse satılmasıyla ilgili eleştirileri yanıtlarken halka açık bir şirket olduklarını hatırlatırken şunları söyledi:

"Borsadaki iki şirketimizi birleştirme işine çok önem verdik. Çok ciddi temettüler ödüyorduk. Ama şimdi şu son temettüyü de ödeyip bitirdikten sonra 30 sene böyle bir sıkıntımız yok. Hisseler bankada süs diye durmaz. Bu bir finansman modelidir. Bunu borsaya açılmış diğer rakiplerimiz de yapıyor. Kullanırsın, finans sağlarsın, yarın öbür gün tekrar bu hisseleri geri alırsın. Dünyanın her yerinde borsaya açılmış şirketlerin kullandığı bir modeldir. Yoksa keyif için, hisselerimiz bankada dursun, diye şirketler borsaya açılmaz. İhtiyacımız olduğunda kullanırız."