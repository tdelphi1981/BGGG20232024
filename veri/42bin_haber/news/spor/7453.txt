Demirel: "Lig beni çok memnun ediyor"
Türkiye Basketbol Federasyonu Başkanı Turgay Demirel, Beko Basketbol Ligi'ndeki çekişmeden çok memnun olduğunu söyledi.
Turgay Demirel yaptığı açıklamada, Türkiye'de basketbolun her geçen gün daha iyiye gittiğini ve bu duruma çok sevindiğini dile getirdi. Ligin çok çekişmeli ve kaliteli geçtiğini vurgulayan Demirel, Beko Basketbol Ligi her bakımdan beni çok memnun ediyor. Ligimiz, her geçen yıl daha iyi oluyor. Kulüplerimiz elde ettiği kaynakları çok iyi kullanıyor. İyi oyuncular ve antrenörler transfer ediyorlar. Bu çok önemli faktörler bir araya gelince, ligimiz çekişmeli geçiyor diye konuştu.
 
Play-off dönemine kadar ligde sürpriz sonuçların çıkmasını normal olarak değerlendiren Demirel, Birçok takımımız Avrupa kupalarında mücadele ediyor. Avrupa'da yorulan takımlarımızın, ligde bazı sürpriz sonuçlar alması normal. Her bakımdan güzel bir lig devam ediyor. Basketbolseverler çok şanslı. Taraftarlar salonları daha fazla doldurmalı ifadelerini kullandı.

3 takımımız Top 16'da olması büyük başarı
Turgay Demirel, THY Avrupa Ligi'nde mücadele eden Anadolu Efes, Fenerbahçe Ülker ve Beşiktaş'ın Top 16 turuna kalmasının önemli bir başarı olduğunu dile getirdi. Türk takımlarının Avrupa'daki durumunu değerlendiren Demirel, şöyle devam etti: THY Avrupa Ligi'nde Top 16'da 3 takımımızın olması büyük başarı. Bunu başarabilen pek fazla ülke yok. Bir tek İspanya 4 takımla mücadele ediyor. Bu tura 3 takımla katılmak büyük başarıdır, ama önemli olan çeyrek finale ve dörtlü finale kalmaktır. Bunu, Fenerbahçe Ülker ve Beşiktaş yapabilir mi yapamaz mı konusunda karamsarlık var. Anadolu Efes'in durumu daha iyi gözüküyor.
 
Galatasaray Medical Park'ın ULEB Avrupa Kupası'nda gruptan çıkma şansının devam ettiğini belirten Demirel, Galatasaray Medical Park'ın oyuncusuyla ilgili son yaşamış olduğu sorunlar, onlarda biraz moral ve güç kaybına neden oldu. Daha uzun süreç var. Olumsuz konuşmamak lazım. Bütün takımlarımızın toparlanması için önünde şansları var şeklinde konuştu.

Türk basketbolunun gücünü dünya kabul ediyor
Son yıllarda Türk basketbolunun çok güçlendiğini vurgulayan Demirel, konuşmasını şöyle tamamladı: Türk basketbolu çok güçlendi. Bunu dünyadaki herkes kabul ediyor. Türkiye'nin siyasi ve ekonomik alanda büyümesine paralellik gösterdik. Dünya basketbolunda 3 merkezden biri olma hedefimizi açıkça belirtiyoruz. Bu bizim basketbolda geldiğimiz noktayı gösteriyor. Dünyada ilk 3 olma hedefi, Türkiye'deki bir çok alanda yüksek gelebilir. Bu basketbol için geçerli değil.