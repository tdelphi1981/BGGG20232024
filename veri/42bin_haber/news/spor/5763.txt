Sneijder: En doğru kararı verdik
Galatasaray'ın yeni transferi Wesley Sneijder, kendisi için düzenlenen imza töreninin ardından Ali Sami Yen Spor Kompleksi Türk Telekom Arena'yı gezdi. Hollandalı yıldız oyuncu eşiyle transferi değerlendirdiğini belirterek, "Evet, kesinlikle en doğru kararı verdik." dedi.
İlk olarak eşi Yolanthe Cabau ile birlikte Galatasaray TV'nin yayınına konuk olan Wesley Sneijder, Galatasaray taraftarıyla tanıştığı ilk dakikada onlardan gerekli güveni aldığını belirterek, "Hâlâ o muhteşem anı düşünüyorum. Sanırım böylesine inanılmaz bir 'hoş geldin' mesajını sadece burada görebilirdim. Dün akşam Galatasaraylı yetkililerle yediğimiz yemeğin ardından otele döndüğümüzde eşimle birbirimize, 'evet, kesinlikle en doğru kararı verdik' dedik. Dünden bugüne kendimizi evimizde hissettik. Bence en önemli olan da bu." ifadelerini kullandı.

Yolanthe Cabau ise karar aşamasında eşine tam destek verdiğini belirterek, "Bir futbolcu için sevdiği insanın yanında olması çok önemli. Biliyorsunuz, zor bir meslek. Sürekli sizin hakkınızda konuşuluyor, haberler yapılıyor, paparazziler peşinizde." dedi ve şu ifadeleri kullandı:

"Devamlı bir şeylerle uğraşmak zorundasınız. Sadece evinizde kendiniz olabiliyorsunuz. Ben de sürekli onun yanında olarak verdiği bu önemli kararda pay sahibi oldum. Ve şu anda da çok doğru bir adım attığımızın farkına varıyoruz. İstanbul'a daha önce geldim, şahane bir şehirde olduğumuzu biliyorum. İlerleyen dönemde vaktim olacaktır; ama bizim için şu anda en önemlisi Galatasaray."

Galatasaray taraftarlarına, "Beni çok gururlandırdınız. Ben de sizi gururlandıracağım, sizin önünüzde oynayacağım ilk maç için sabırsızlanıyorum." sözleriyle seslenen Wesley Sneijder, Ali Sami Yen Spor Kompleksi Türk Telekom Arena tribünlerinde Galatasaray Dergisi için poz verdikten sonra eşi Yolanthe Cabau ile birlikte Galatasaray Spor Kulübü Başkanı Ünal Aysal'ı ziyaret etti.

Yolanthe Cabau ve Wesley Sneijder, Başkan Ünal Aysal ile gerçekleştirdikleri sohbetin ardından Ali Sami Yen Spor Kompleksi Türk Telekom Arena'dan ayrıldı.