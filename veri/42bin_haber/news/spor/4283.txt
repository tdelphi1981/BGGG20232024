Sanica Boru Elazığspor'da imzalar atıldı
Transfer çalışmalarını sürdüren Sanica Boru Elazığspor, anlaşma sağladığı Önder Turacı, Mehmet Çakır ve Eren Aydın ile sözleşme imzaladı.
Kulübün resmi internet sitesinden yapılan açıklamada, Ara transfer döneminde kadromuzu güçlendirme yönündeki çalışmalarını sürdüren transfer komitemiz, Mustafa Sarp, Tidiane Sane ve Tolga Özgen'in ardından bu kez de Göztepe'den Önder Turacı, son olarak Kardemir Karabükspor'da forma giyen Mehmet Çakır ve Eyüpspor'dan Eren Aydın ile kesin anlaşma sağladı denildi.
 
Bir süre önce Antalya kampına katılan 3 futbolcunun, takımın kamp yaptığı Miracle Hotel'de sözleşme imzaladığı kaydedildi. İmza törenine, kulüp başkanı Selçuk Öztürk'ün yanı sıra futbol şube sorumluları Zafer Yetiş ve Yüksel Aydın ile teknik menajer Emrah Yıldız'ın katıldığı belirtildi. Açıklamada, 3 futbolcu da sezon sonuna kadar Sanica Boru Elazığspor forması giyecek. Elazığspor'umuza hayırlı olsun ifadelerine yer verildi.