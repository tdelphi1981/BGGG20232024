İngiliz devinin Arda ısrarı sürüyor!
Atletico Madrid'in bu sezonki başarısında önemli pay sahibi olan Arda Turan'ı Liverpool istiyor.
İngiliz devi Liverpool, Arda Turan'dan vazgeçmiyor. İspanyol As gazetesi, Luis Suarez'i Bayern Münih'e satmaya hazırlanan Kırmızı-Beyazlılar'ın Uruguaylı yıldızın boşluğunu doldurmak için düşündüğü isimler arasında Atletico Madrid forması giyen milli futbolcunun başı çektiğini öne sürdü.

Haberde Athletic Bilbao'lu Iturra'nın da Arda ile birlikte alternatifler arasında bulunduğuna yer verildi. Savunma hattı için de Fazio'yu isteyen Liverpool'un taraftar sitelerinde de Arda Turan ismi bir rüya transfer olarak görülüyor. İngiliz devinin, Rafael Benitez döneminde de yakından ilgilendiği Arda için gözden çıkardığı bonservis ücretinin ise 20 milyon Euro olduğu öne sürülüyor.