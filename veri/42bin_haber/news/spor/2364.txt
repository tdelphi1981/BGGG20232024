Adanaspor'un hayali Süper Lig ve Avrupa
PTT 1. Lig ekibi Adanaspor Başkanı Bayram Akgül, Artık Adanaspor'u Süper Lig'de ve Avrupa kupalarında görmek istiyorum dedi.Adanaspor'dan yapılan açıklamaya göre, Çukurova Üniversitesi Sinerji Kulübü'nün düzenlediği panelde konuşan Akgül, 2006 yılında göreve geldikleri kulübün sıkıntılarını gidermek için büyük çaba gösterdiklerini belirtti.

O dönemde futbol topu bile olmayan Adanaspor'u liglerde başarıyla mücadele eden ve borcu olmayan takım haline getirdiklerini anlatan Akgül, şunları kaydetti:
Borçsuz bir takım olmak büyük başarı. Geçen sezon kapısından döndüğümüz Süper Lig'e bu yıl yükselmek düşüncesindeyiz. Artık Adanaspor'u Süper Lig'de ve Avrupa kupalarında görmek istiyorum. Türkiye'de bir çok önemli kulüp borç batağında bulunuyor. Her sezon Türkiye'de başarıdan başarıya koşmuş kulüplerin borç batağına girmesi, onlara transfer yasağı konması ve kulüplerinin kapanma noktasına gelmesi beni çok üzüyor. Adanaspor'un böyle bir sıkıntısı yok. Sonuçta parayı kendi cebinden harcayan bir insan hangi adımı atarsa atsın yarını düşünmeli. Kulüplerin şirketleşmesi kendi çıkarlarına olacaktır. Bizim hiç kimseye borcumuz yok. Her sezon lige girme kaygısı yaşamıyoruz. Taraftarımızın en büyük mutluluğu da bu olmalıdır.

-Tribünlerde küfür-

Akgül, tribünlerde küfrün bitmesi için büyük çaba gösterdiklerini de belirterek, Sağ olsunlar 'Dişi Kaplanlar' da önemli bir işe imza attılar. 

Sadece Adana'da değil, deplasmanda da bizleri desteklediler ifadelerini kullandı.

Akgül, Gelin tribünleri doldurun. Böylece küfür de son bulacaktır. Bu hafta oynayacağımız Karşıyaka maçına hepinizi bekliyorum diyerek bayanlara çağrıda bulundu.