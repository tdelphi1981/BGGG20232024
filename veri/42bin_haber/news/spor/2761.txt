"Gekas'ı isterim"
PTT 1. Lig ekiplerinden Samsunspor'un teknik direktörü Besim Durmuş, Sokağa bile çıkacak halimiz kalmadı  dedi.
Durmuş, Nuri Asan Tesisleri'nde düzenlediği basın toplantısında geçen hafta oynadıkları Gaziantep Büyükşehir Belediyespor maçını değerlendirdi.

Karşılaşmanın kendileri açısından 6 puanlık bir maç olduğunu belirten Durmuş, 6 puanlık bir maçı kaybederek önemli bir fırsatı kaçırdık. Maça çok kötü başladık, seyircimizin önünde iyi oynayacağımız maçı pozisyon hatalarıyla kaybettik. Bunun mazereti olmaz. Ne iyi oynayabildik ne de 3 puan alabildik. Bbu çok üzücü. Ben hem Samsunspor taraftarı hemde teknik sorumlusuyum. Bu durumda sokağa bile çıkacak halimiz kalmadı diye konuştu.

-2. devre Samsunspor sahne alacak-

Adana Demirspor ile deplasmanda oynayacakları maça da değinen Durmuş, şunları kaydetti:

İnşallah deplasmanda bu maçı kazanarak devre arasına morali gireriz. İnşallah son hafta Adana'dan gülerek döneriz. Ama hiç bir maç oynanmadan kazanılmıyor. Devre arasında Samsunspor'u ve Samsun'u yönetenlerle herkesin ortak paydası olan Samsunspor çerçevesinde yumak haline gelerek, takımı bu durumdan çıkartacak bir yapının oluşturulacağına inanıyorum. Bundan sonra yapacağımız hamlelerle daha güvenli, sahada kendini ifade eden bir takım yapısıyla ikinci devre Samsunspor sahne alacaktır. Bugüne kadar açığa çıkartamadığımız enerjiyi ikinci yarıda arka arkaya kazanarak ortaya çıkartacağımızı düşünüyoruz

-Gekas'ı isterim-

Yunan futbolcu Theofanis Gekas'ın Samsun'a geleceği yönünde kamuoyunda çıkan haberlere açıklık getiren Durmuş, Gekas Samsun'da çok seviliyor. Gekas'ın ismi bile bu şehirde bir enerjinin ortaya çıkmasına neden oluyor. Tabi ki böyle bir oyuncuyu isterim. Samsunspor'a faydalı olacak bir oyuncuyu kim istemez ki. İyi oyuncuları alalım ama mücadele edecek bir yapı oluşturmamız lazım. Gekas'ı alalım ama ona uygun oyuncular da almamız lazım. Hiç kimse tek başına bir şey ifade etmiyor dedi.

Bu arada Samsunspor, deplasmanda oynayacağı Adana Demirspor maçının hazırlıklarına başladı. Teknik Direktör Besim Durmuş yönetiminde düz koşu yapan kırmızı-beyazlı oyuncular, daha sonra çift kale maç yaptı.