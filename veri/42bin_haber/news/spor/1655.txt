Federasyon'dan Aydınus açıklaması
Türkiye Futbol Federasyonu Merkez Hakem Kurulu (MHK), FIFA kokartlı hakem Fırat Aydınus'un sosyal paylaşım sitelerinde hesabının bulunmadığını açıkladı.
MHK'dan yapılan açıklamada, bazı basın-yayın organlarında, FIFA kokartlı hakem Fırat Aydınus'a ait olduğu iddia edilen bir sosyal paylaşım sitesi hesabında yer alan ifadelerden hareketle, değerlendirme ve açıklamaların yapıldığının üzülerek görüldüğü ifade edilerek, Sayın Fırat Aydınus'un hiçbir sosyal paylaşım sitesi hesabı bulunmamaktadır denildi. 
SAHTE HESAP ORTALIĞI KARIŞTIRDI 
Açıklama şöyle devam etti: 
İngiltere'nin Arsenal ile Fransa'nın Montpellier takımları arasında oynanan karşılaşmayı başarıyla yöneterek göğsümüzü kabartan hakemimiz Fırat Aydınus, Türkiye'ye dönmüştür. Değerli hakemimiz Aydınus'un maç öncesi motivasyonunu bozmamak amacıyla söz konusu iddialarla ilgili açıklamamız bugüne bırakılmıştır.