Hüseyin Özcan dönemi başladı
Spor Toto 2. Lig Kırmızı Grup temsilcisi Turgutluspor'da Hüseyin Özcan dönemi resmen başladı.
Turgutluspor'un yeni teknik patronu Hüseyin Özcan ile bugün Irlamaz Tesislerinde resmi sözleşme imzalandı. Turgutluspor Kulüp Başkanı Murat Ayhan ve tüm yönetim kurulu üyelerinin hazır bulunduğu imza töreninde, Hüseyin Özcan ile sezon sonuna kadar geçerli olmak üzere resmi sözleşmeye imzalar atıldı. 
İmza töreninde konuşan Turgutluspor Kulüp Başkanı Murat Ayhan, "Hüseyin Özcan ve ekibiyle iki gün önce prensipte anlaşmıştık. Kendisi dün de takımın başında antrenmana çıktı. Resmi sözleşmenin neden bugüne kaldığını tüm kamu oyu biliyor. Ben ve yönetim kurulundaki arkadaşlarım Hüseyin Özcan ve ekibine güveniyoruz. Allah kendine ve yardımcılarına yardımcı olsun" dedi. 
Hüseyin Özcan ise, "Öncelikle başkanıma ve yönetim kuruluna bana ve ekibime güvendikleri için teşekkür ediyorum. Bize duyulan güvene layık olmak için elimizden geleni yapacağız. Hedeflediğimiz noktaya gelmek için çok çalışacağız. Tesisleşmede Türkiye'nin güzide kulüpleri arasında yer alan Turgutluspor'u artık hedeflediği yere yani PTT 1. Lige taşımaktır. Şuanda bulunduğu sıralama bizim için sorun değil ben ekibim ve oyuncularıma birlikte sezon sonunda en kötü şartlarda play off oynacağız. Buna biz inanıyoruz, yönetimimizde inanıyor, oyuncularımızda inanacaktır. Sadece isimli oyuncularla başarının geleceğine inanan bir teknik adam değilim. Futbolun isimsiz kahramanlarını bulmak ve hedefe yürümek benim için ayrı bir keyif ve bunu başaracağız" diye konuştu.