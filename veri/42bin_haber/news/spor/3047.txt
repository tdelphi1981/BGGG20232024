4 galibiyet, 3 beraberlik, 10 mağlubiyet
Sanica Boru Elazığspor, 3. kez mücadele ettiği Süper Lig'de en iyi ilk yarı performansını sergiledi.Tarihinde ilk kez 2002-2003 futbol sezonunda Spor Toto Süper Lig'e çıkma başarısı gösteren Elazığ ekibi, sezonun ilk yarısında 4 galibiyet, 3 beraberlik ve 10 mağlubiyet aldı. İlk yarı sonunda 15 puan toplayan Gakgoşlar, 16. sırada kendisine yer buldu. 2003-2004 sezonunun ilk yarısında aldığı 2 galibiyet, 5 beraberlik ve 10 mağlubiyetle 11 puan toplayabilen Elazığspor, devreyi puan cetvelinin son sırasında tamamladı. Elazığ ekibi, aynı sezon küme düştü.

8 yıl aradan sonra bu sezon yeniden Süper Lig'e çıkma başarısı gösteren Gakgoşlar, sezonun ilk yarısında 3 galibiyet, 7 beraberlik ve 7 mağlubiyetle 16 puan topladı. Devreyi 16. sırada tamamlayan Gakgoşlar, 3. kez mücadele ettiği Süper Lig'de en iyi ilk yarı performansını sergiledi.

Elazığ ekibinin, Süper Lig'de mücadele ettiği 3 sezondaki ilk 17 maçlık performansı şöyle:

Sezon Sıra O G B M A Y Av P
------------------------------------------------
2002-2003 16 17 4 3 10 18 28 -10 15
2003-2004 18 17 2 5 10 19 42 -23 11
2012-2013 16 17 3 7 7 11 27 -16 16

Goller

Bu maçlarda rakip fileleri 11 kez havalandıran Sanica Boru Elazığspor, kalesinde ise 27 gol gördü. Akhisar Belediyespor ile ligin en az gol sevici yaşayan ekibi olan Sanica Boru Elazığspor, Kayserispor'un ardından kalesinde en fazla gol gören ikinci takım oldu.
Elazığ ekibinin en golcü ismi attığı 3 golle Sinan Kaloğlu oldu.

Kart raporu

Bordo-beyazlılar ilk yarıda gördüğü 5 kırmızı kartla ligin en çok kızaran takımı oldu, 40 da sarı kart gördü.

Sanica Boru Elazığspor'da 3 kırmızı ve iki sarı kart gören Sedat Bayrak Spor Toto Süper Lig'in en hırçın ismi oldu. Sedat Bayrak'ı, 1 kırmızı ve 3 sarı kartla Aydın Karabulut, 1 kırmızı kartla Marvin Zeegelaar, 6 sarı kartla Orhan Ak ve 5 sarı kartla Adem Alkaşi takip etti.

Gakgoşlar 15'inci haftada evinde oynadığı Mersin İdmanyurdu karşılaşması dışında 16 maçta da kart gördü.

Teknik Direktör Yılmaz Vural

Sanica Boru Elazığspor Teknik Direktörü Yılmaz Vural, yaptığı açıklamada, futbolun istatistiklere dayanan bir branş olmadığını, takımların arka arkaya 5 maç kazanabilecekleri gibi hiç galip gelemeyebileceklerini de söyledi.

Kardemir Karabükspor'un geçen sezonun ilk yarısında 12 puanı olduğunu ancak takımın ikinci devrede 32 puan aldığını ve 44 puana ulaşarak ligi 12. sırada tamamladığını anımsatan Vural, şunları kaydetti: "Puanımız 16 değil, 25 olabilirdi. Kimileri, 'abartıyorsun' diyebilir. Orduspor maçı 2-2 tamamlandı, 2 puan gitti. Eskişehir maçını seyrettiniz 4 top direkten döndü, Gaziantepspor maçını nasıl kazanamadık, perişan olduk. İstanbul Büyükşehir Belediyespor maçında penaltı kaçırmazsan, Galatasaray maçında atsan işte al sana 9 puan. Performans olarak tabi ki memnun değilim çünkü 9 puan daha alabilirdik.

Vural, puan cetvelinde nerede olunursa olsun takımların daha üst basamaklarda olmak isteyeceklerini sözlerine ekledi.