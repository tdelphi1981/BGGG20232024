Fenerbahçe kupada Bursaspor'u ağırlıyor
 
 Ziraat Türkiye Kupası A Grubu'nda yenilgisiz lider olan Fenerbahçe, 4. maçında Bursaspor ile kendi sahasında karşılaşacak. Fenerbahçe Şükrü Saracoğlu Stadı'nda saat 20:30'da başlayacak karşılaşmayı hakem Kuddusi Müftüoğlu yönetecek.
 
 Sarı-lacivertliler, kupada elemeli turlarda Pendikspor'u 1-0, Göztepe'yi 4-0 yenip grup aşamasına kaldı. A Grubu'nda ilk maçında kendi sahasında Sivasspor'u, ikinci maçında deplasmanda 1461 Trabzon'u 2-0'lık skorlarla geçen sarı-lacivertliler, üçüncü maçında da deplasmanda Bursaspor'u 3-2 mağlup etti.
         
 MEIRELES'İN CEZASI SONA ERDİ
 
 Spor Toto Süper Lig'de 16. haftada Galatasaray ile yapılan maçın ardından ihraç sonrası müsabaka hakemine yönelik hareketleri nedeniyle Profesyonel Futbol Disiplin Kurulu tarafından verilen 11 maçlık cezası Tahkim Kurulu tarafından 4 maça düşürülen Meireles'in cezası sona erdi.
 
 Çift sarı karttan kırmızı kart görmesi nedeniyle 4 maçlık cezası Ziraat Türkiye Kupası'ndaki Sivasspor maçından sonra başlayan Portekizli futbolcu, kupada 1461 Trabzon ve Bursaspor, ligde Kardemir Karabükspor ve Sanica Boru Elazığspor karşılaşmalarında oynayamadı.
 
 Teknik direktör Aykut Kocaman'ın son 5 resmi maçta forma giyemeyen Meireles'e Bursaspor karşısında görev vermesi bekleniyor.
 
 GÖKHAN GÖNÜL VE MEHMET TOPUZ CEZALI
 
 Fenerbahçe'nin Spor Toto Süper Lig'de Sanica Boru Elazığspor ile 2-2 berabere kaldığı maçta kırmızı kart gören Gökhan Gönül ve Mehmet Topuz, Bursaspor maçında forma giyemeyecek.
 
 Afrika Uluslar Kupası için Nijerya Milli Takımı'nda bulunan Yobo da Bursaspor maçında yer alamayacak.
 
 Bu arada, sarı kart cezaları nedeniyle Sanica Boru Elazığspor maçında forma giyemeyen Bekir İrtegün ve Hasan Ali Kaldırım, bugünkü maçta oynayabilecek.  Kocaman'ın kupa maçında sahaya yedek ağırlıklı bir kadroyu sürmesi bekleniyor.
 
 BATALLA VE BELLUSCHI'NİN DURUMU BELİRSİZ
 
 Gruptan çıkmak için Kadıköy'den 3 puanla ayrılmak isteyen Bursaspor'da Arjantinli oyuncular Pablo Batalla ve Fernando Belluschi'nin sakatlıkları bulunuyor. Fenerbahçe karşısında oynayı oynamayacağı belirsiz olan yıldız oyuncuların son durumu, maç saatinde belli olacak.
 
 Yeşil-beyazlı ekipte savunma oyuncusu Michael Basser ise sakatlığı nedeniyle kadroda yer alamayacak.
 
 TARAFTARLAR TİMSAH'I COŞKULU UĞURLADI
 
 Fenerbahçe ile karşılaşacak Bursaspor'u, taraftarları İstanbul'a meşaleler eşliğinde uğurladı.
 
 Yeşil-beyazlı takım hazırlıklarını tamamladıktan sonra İstanbul'a hareket etti. Bursasporlu taraftarlar, yolculuk öncesi Özlüce tesislerine akın ederek takımlarına büyük destek verdi. Meşalelerle takımını yolcu eden taraftarlar, tesis çıkışına kadar da tezahürat yaparak sevgi gösterisinde bulundu.
 
 Yeşil beyazlı ekipte hafif sakatlıkları bulunan Batalla ve Belluschi kafilede yer aldı. Teknik direktör Ertuğrul Sağlam, Fenerbahçe maçının kupadaki kaderlerini etkileyeceğini belirterek "Bizi umutlandıracak sonucu almak istiyoruz" dedi.
  