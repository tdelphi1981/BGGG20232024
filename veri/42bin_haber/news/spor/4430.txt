Pınar Karşıyaka'da işler yolunda
Beko Basketbol Ligi'nde ilk devrenin son maçında TED Ankara Kolejliler'i 87-66 mağlup eden Pınar Karşıyaka, devreyi 12 galibiyet ve 3 mağlubiyetle tamamladı.
İlk devrede oynadığı 15 karşılaşmada İzmir'de sadece Banvit'e, deplasmanda ise TOFAŞ ve Anadolu Efes'e mağlup olan Pınar Karşıyaka, ilk yarıyı yüzde 80'lik galibiyet oranıyla bitirdi. Yeşil-kırmızılı ekip, 2010-2011 sezonunda normal sezonu yüzde 70'lik galibiyet oranıyla tamamlamış, play-off sisteminin uygulandığı 1983-1984 sezonundan bu yana en başarılı sezonunu geçirmişti. Pınar Karşıyaka, play-off sisteminden önce 1982-1983 sezonunda 8 takımın yer aldığı Beyaz Grup'ta 14 maçta 10 galibiyet alarak yüzde 71,43 ortalamasına ulaşmıştı.
 
İlk devrede 1189 sayı atan Pınar Karşıyaka, 1028 sayı yedi. 16,8 sayı ortalamasına ulaşan Dixon'un en skorer ismi olduğu Pınar Karşıyaka'da, Aminu 12,7, Diebler de 12,1 sayı ortalamalarıyla mücadele etti.

FIBA Erkekler EuroChallenge Kupası
Avrupa kupalarında da yoluna devam eden Pınar Karşıyaka, Salı günü FIBA Erkekler EuroChallenge Kupası'nda ikinci tur mücadelesine başlayacak.
Kupada (A) Grubu'nu lider tamamlayan ve son 16 takım arasına kalmayı başaran Pınar Karşıyaka, daha önce bir kez çeyrek finale yükselmeyi başardığı EuroChallenge Kupası'nda yoluna (I) Grubu'nda devam edecek. Yeşil-kırmızılı ekip, ilk iki takımın çeyrek finale yükseleceği grupta Letonya'dan BK Ventspils, ön eleme turunda Aliağa Petkim'i saf dışı bırakan Finlandiya takımı Joensuun Kataja ile Romanya'dan CS Gaz Metan Medias ile mücadele edecek.
 
Pınar Karşıyaka, gruptaki ilk maçında 15 Ocak Salı günü saat 20.00'de Karşıyaka Spor Salonu'nda Gaz Metan Medias ile karşılaşacak. Kendi liginde 17 maçta 9 galibiyet ve 8 mağlubiyetle 8'inci sırada yer alan Pınar Karşıyaka'nın rakibi son lig karşılaşmasında dün deplasmanda CS Farul Constanca'ya 79-68 yenildi.