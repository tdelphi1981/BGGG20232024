Zorlu mücadelenin galibi Hacettepe
Beko Basketbol Ligi'nin 2012-2013 sezonunun ikinci yarısının açılış maçında Hacettepe Üniversitesi sahasında Aliağa Petkim'i 63-56 yendi.Hacettepe Üniversitesi: 63 - Aliağa Petkim: 56

Salon: Ankara
Hakemler: Mehmet Keseratar, Alper Özgök, Mehmet Serdar Ünal
Hacettepe Üniversitesi: Elridge 5, Polat 7, Ali 11, Marsh 16, Ogün 10, Özgür 5, Glover 2, Mustafa 3, Hüseyin 4
Aliağa Petkim: Chalmers 11, Mert 8, Melih, Ersin 7, Francis 6, Caner, Arnold 15, Holloway 3, Orhan 6
1. periyot: 16-14
Devre: 27-30
3. periyot: 47-47

Karşılaşmaya hızlı başlayan Hacettepe Üniversitesi, Ali Işık ile üst üste bulduğu sayılarla 4. dakikayı 7-2 önde geçti. Konuk takım Aliağa Petkim, Mert, Arnold ve Francis'in sayılarıyla oyuna ortak olarak öne geçmeye çalıştı. Rakibine göre savunmada daha dikkatli olan ve maçın 7. dakikasını 11-10 üstün geçen Hacettepe Üniversitesi, ilk periyotu da 16-14 önde tamamladı.

Maçın ikinci periyotu karşılıklı basketlerle başladı. İlk bölümlerde pota altında daha etkili olan Hacettepe Üniversitesi, 16. dakikada farkı 5 sayıya kadar (25-20) çıkardı. Bu dakikadan sonra toplarlanan ve Chalmers ve Arnold ile sayılar üreten konuk takım, 19. dakikada 28-27 öne geçti. Son dakikada etkili oyununa devam eden İzmir temsilcisi, ilk yarıyı 30-27 önde bitirdi.

Karşılaşmanın ikinci yarısının ilk dakikasında her iki takım da hücumlardan boş dönerek sayı üretemedi. Bu dakikadan sonra Hacettepe Üniversitesi, Ali ve Elridge, Aliağa Petkim ise Holloway Arnold ile sayılar buldu. 25. dakikada skorda eşitliği yakalayan (38-38) Hacettepe Üniversitesi, hemen ardından Marsh'ın 2 sayılık basketiyle yeniden skor üstünlüğünü ele geçirdi: 40-38 Son iki dakikası 44-43 Hacettepe Üniversitesi üstünlüğü ile geçilen 3. çeyrek, 47-47 eşitlikle sona erdi.

Maçın son çeyreği oldukça heyecanlı geçti. 35. dakikada 1 sayı farkla 54-53 üstün olan konuk takım, rakibinin üst üste yaptığı top kayıplarını iyi değerlendirerek Chalmers ve Arnold ile sayılar üretti. Aliağa Petkim, son 3 dakikaya 56-53 önde girerken, bu dakikadan sonra toparlanan Hacettepe Üniversitesi 38. dakikada skoru 56-56'ya getirerek yeniden eşitliği yakaladı. Maçın bitimine 32 saniye kala faul atışından kazandığı 1 sayı ile 57-56 üstünlüğü ele geçiren başkent temsilcisi, yine Polat, Ogün ve Özgür'ün faul atışlarını sayıya çevirmesiyle farkı artırdı ve sahadan 63-56 galip ayrıldı.

Hacettepe Üniversitesi'nden Marsh, ürettiği 16 sayıyla maçın en skorer ismi olurken, Aliağa Petkim'den Arnold 15 sayı kaydetti.