Hedef Wembley 2013!
 
 2000’de önce UEFA Kupası’nı, ardından da Süper Kupa’yı kaldırıp Türk futbol tarihine damga vuran Galatasaray, şimdilerde çok daha büyük hedeflerin hayalini kuruyor. Devler Ligi’nde son 16’ya kalan yıldızlar topluluğu kadrosuna Sneijder ve Drogba gibi iki muhteşem ismi daha ekleyen son şampiyon Sarı-Kırmızılılar için 25 Mayıs 2013 artık bambaşka bir anlam taşıyor. Çünkü Aslan’ın gönlünde bir başka tarih yatıyor, Cim Bom Şampiyonlar Ligi’nde final istiyor. Rüya takımın rüyası, önce Schalke’yi eleyip, ardından çeyrek final ve yarı finali geçip Wembley’de sahne almak. Aslına bakılırsa Başkan Ünal Aysal’ın koyduğu ve her fırsatta tekrarladığı, “Dünyanın en iyi 10 takımından biri olma” hedefi de böyle bir başarıdan geçiyor. Camia içinde şimdilik yüksek sesle telaffuz edilmese de İngiltere planları yapılıyor, üst üste gelen dünya starlarıyla coşan Sarı-Kırmızılı taraftarlar da ‘Neden olmasın?’ diyor.
 
 İşte son 16 eşleşmeleri
 
 Galatasaray-Schalke 04
 Celtic-Juventus
 Arsenal-Bayern Münih
 S.Donetsk-B. Dortmund
 Milan-Barcelona
 Real Madrid-M. United
 Valencia-PSG
 Porto-Malaga