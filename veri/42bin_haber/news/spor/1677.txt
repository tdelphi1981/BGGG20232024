Bakan Kılıç: Trabzonspor hakkını arıyor
TRT Türk'e konuk olan Gençlik ve Spor Bakanı Suat Kılıç, "Futbolda şike yapılıyor mu?" sorusuna, "Özellikle 6222 sayılı Kanun çıktıktan sonra hiç kimsenin şike ya da türevi bir menfi çaba ya da arayış içerisine girebileceğine ihtimal vermiyorum" karşılığını verdi.2010-2011 sezonunda şampiyonluğun kendi hakları olduğunu savunan ve bunun için hukuk mücadelesi başlatan Trabzonspor'a ilişkin düşüncelerini de açıklayan Bakan Kılıç, " Tabii ki bu bir hak arayışı. Bu hak arayışında spor kulübü haklı olduğuna inanıyorsa sonuna kadar hukuk yollarının tamamını yurt içi ve dışında deneyebilmelidir. Yargının vereceği karara herkes saygı gösterecektir. Haksızlığa uğradığını düşünenin, hak arayışını sürdürenin haklı kalmayı başarması lazım. Kimseyi kırmadan, incitmeden eleştiri hakkı kullanılabilmeli" ifadelerini kullandı. 

DEPLASMAN AYIBI KALKSIN 

Deplasman yasağının kaldırılması için futbol kulüplerini göreve çağıran Bakan Kılıç şöyle konuştu: "24 tane stadyum yapıyoruz. Ben isterim ki bu stadyumların hiçbirinde seyirci ile saha arasında tel örgü olmasın. Ben isterim ki yayıncı kuruluş maç yayınlarken arada bir tribünlerin sesini kesmek zorunda kalmasın. Deplasman ayıbı da kalkmalıdır. Bakanlık olarak 'Deplasman yasağını tanımıyoruz' dememizi isteyenler var. Evet, diyebiliriz. Ama sorumluluk niye bizim üzerimizde kalsın ki? Deplasmana taraftar götüren de sahasına deplasman seyircisini kabul eden de o sorumluluğu yönetecek, kendi taraftarını yönetecek. Yumurta küfesi devletin sırtına kalırsa sorumluluk sahipleri sorumluluklarını yerine getiremeyebilir. Kaygım şu, hiçbir kulüp başkanını ya da yönetimini bundan dolayı kınamıyorum ve eleştirmiyorum; ama atmaları gereken adımı atmazlarsa bu taraftar grupları yıllar içerisinde birbirine iyice yabancılaşacak, yazıktır bu ülkenin çocuklarına, gençlerine yazık" 

24 STADYUM YAPIYORUZ 

Bakan Kılıç, 2020 Avrupa Şampiyonası adaylığı için de önemli bir adım olan stadyum projeleri hakkında da bilgi verdi. Bakan Kılıç bu konuda, "24 tane stadyum yapacağız. 5 tanesini belediyelerle yapacağız. Biz arsamızı vereceğiz, belediye de kat karşılığı gibi stadyum yapacak. Bursa ve Konya da bunlardan bir tanesi. Kalan on dokuzunu da yine arsa karşılığı inşaat sözleşmesiyle TOKİ'ye yaptıracağız" diye konuştu. 

2020'DEN UMUTLUYUZ 

Gençlik ve Spor Bakanı Suat Kılıç, Madrid ve Tokyo ile birlikte aday olduğumuz 2020 Olimpiyatları için de umutlu olduklarını kaydetti.