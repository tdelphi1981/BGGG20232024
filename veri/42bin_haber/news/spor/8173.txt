Kadıköy'e iyi bakacağız
Önümüzdeki yıl maçlarımızı Şükrü Saracoğlu'nda oynamak istiyoruz. Bize ve taraftarımıza büyük iş düşüyor. Sonuçta biz Kadıköy'de misafir olacağız
 Elazığ deplasmanından zaferle dönen Beşiktaş'ta Teknik Direktör Samet Aybaba, Nevzat Demir Tesisleri'nde düzenlediği basın toplantısında birbirinden çarpıcı ifadeler kullandı: 
 'Yenİ sezonda maçlarımızı F.Bahçe Şükrü Saracoğlu Stadı'nda oynamak istiyoruz. Şu an için yeni sezonda maçlarımızı oynayacağımız stadyum konusunda alınmış karar yok. Bu bizim arzumuz.
 ANCAK Şükrü Saracoğlu Stadı aklımızdaki tercihlerden ilki. Eğer bu durum gerçekleşirse Siyah-Beyazlı taraftarlara önemli görevler düşüyor. Sonuçta biz oraya misafir olarak gideceğiz. Ev sahibine saygılı olmalıyız ve misafirliğin gerekliliğini yerine getirmeliyiz.'
 TEKNİK Direktör Samet Aybaba Elazığspor maçında sahaya sürdüğü ilk 11 konusundaki eleştirilere şu yanıtı verdi: 
 'Oyuncu tercihleri konusunda yapılan her yorum hatalıdır. Çünkü herkesin farklı bir tercihi olur ve bu konu ile ilgili sürekli farklı düşünceler ortaya atılır.'
 ZEMİN DEĞİŞECEK
 Aybaba son dönemde yaşanan sakatlıklar sonrası Nevzat Demir Tesisleri'nin zemininde yapılan kontrollerin olumlu çıktığını ancak genel yıpranma nedeniyle yeni sezon öncesi zeminde değişiklik yapma kararı aldıklarını dile getirdi. 
 Samet Aybaba, sezon başından bu yana fazla forma şansı bulamayan Fransız stoper Escude'nin son dönemde performansının arttığını ve bu durumdan memnun olduğunu da söyledi. 
 ÇOK ZORLUYORLAR
 Tecrübeli teknik adam yaşanan sakatlıklar ile ilgili şunları söyledi: 'Sakatlıklarda futbolcuların kendilerini zorlamaları da etkili oluyor. Bu sezon oyuncularım kendilerini daha fazla zorluyorlar. Mesala son maçta Manuel Fernandes 11 km koşmuş. Bu durumları da göz önünde bulundurmak gerekiyor.'
 WEBO'YU ALAMADIK!
 Deneyimli hoca, ayrıca devre arası transfer döneminde F.Bahçe'nin kadrosuna kattığı 32 yaşındaki Pierre Webo'yu kendilerinin de sezon başında transfer etmek istediklerini ama transferin gerçekleşmediğini belirtti. Kamerunlu yıldız, devre arasında 3 milyon euro karşılığında İstanbul Büyükşehir Belediyesi'nden F.Bahçe'ye transfer olduktan sonra çıktığı 2 lig maçında 2 gol attı.
  