Fenerbahçe Ülker, Beşiktaş'ı yenerek finale kaldı
Spor Toto Erkekler Türkiye Kupası Sekizli Finalleri yarı final maçında Fenerbahçe Ülker, Beşiktaş'ı 75-66 yenerek finale kaldı.
Beşiktaş, ilk dakikalarda sert savunmasıyla rakibine fazla sayı şansı tanımadı ve skoru 7-3 yaptı. Fenerbahçe Ülker ise rakibine hemen cevap vererek skoru eşitledi: 7-7. Başa baş giden karşılaşmada Beşiktaş, Cevher'in 3 sayısı ile skorda 14-11 üstünlük yakaladı. Maçta ilk çeyrek, Beşiktaş'ın 16-14 üstünlüğüyle sona erdi.

İkinci periyot sert bir mücadeleye sahne olurken Fenerbahçe Ülker, maçta ilk kez Andersen'in sayısıyla 21-18 öne geçti. Skor üstünlüğünü elinde tutmaya devam eden sarı lacivertliler karşısında Beşiktaş, Markota ile aradaki farkı 2 sayıya indirdi: 24-26. Rakibini durduran Fenerbahçe Ülker, farkı çift hanelere çıkartırken devreyi 39-25 önde kapadı.

Siyah beyazlılar, ikinci devreye biraz daha etkili başlasa da Fenerbahçe Ülker, ilk dört dakikalık dilimi 43-33 üstün geçti. Periyodun son bölümlerine doğru Beşiktaş pota altından bulduğu sayılarla farkı eritse de sarı lacivertliler, final periyoduna 52-45 üstün girdi.

Final periyoduna iki takım da karşılıklı sayılarla başlarken 33. dakika Fenerbahçe Ülker'in 61-50 üstünlüğüyle geçildi. Son periyotta başarılı savunmasını sürdüren sarı lacivertli ekip, son dört dakikaya 66-55 önde girdi. Üstünlüğünü maçın sonuna kadar koruyan Fenerbahçe Ülker, sahadan 75-66 galip ayrılarak adını finale yazdırdı. 

Salon: Anadolu Üniversitesi

Hakemler: Murat Biricik, Erşan Kartal, Fatih Arslanoğlu

Beşiktaş: Ewing 10, Tutku 3, Vidmar 13, Serhat 13, Markota 2, Cristopher 3, Cemal 2, Cevher 9, Curtis 11

Fenerbahçe Ülker: Mekkelab 12, Ömer 2, Barış 9, Sato 8, Andersen 15, Kaya 6, Oğuz 8, Batiste 6, Bogdanovic 9

1. Periyot: 16-14

Devre: 25-39

3. Periyot: 45-52