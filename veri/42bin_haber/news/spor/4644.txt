1461 Trabzonlu futbolculardan Fenerlilere tepki!
Ziraat Türkiye Kupası'nda Fenerbahçe'ye maçın sonunda yediği 2 golle yenilen 1461 Trabzon, oynadığı futbolla dikkati çekerken sarı lacivertli oyuncuların seremonide elini sıkmadığı Göksu'ya takım arkadaşları destek verdi.
"PTT 1'İNCİ LİG'DE KARŞILAŞMAYI BEKLERKEN"
Ziraat Türkiye Kupası'nda Galatasaray'ı deplasmanda yenerek gruplara kalmayı başaran 1461 Trabzon, dikkatleri üzerinde topladı. Bordo mavi beyazlılar, Fenerbahçe ile aynı gruba düşünce takımın genç yeteneklerinden Göksu Alhas, Twitter hesabından, "Avrupa yakasını fethettik. Şimdi sıra Anadolu yakasında Kanarya" ve "PTT 1'inci Lig'de karşılaşmayı beklediğimiz Fenerbahçe ile Türkiye Kupası'nda karşılaşıyoruz. Demek hayırlısı buymuş" şeklinde 2 twit gönderdi. Göksu, olayın medyaya yansımasının ardından bir süre sonra twitleri sildi.

FENERBAHÇELİLER ELİNİ SIKMADI
Ziraat Türkiye Kupası A Grubu'ndaki ilk maçında deplasmanda Bursaspor'a yenilen 1461 Trabzon, ikinci maçında Avni Aker'de Fenerbahçe'ye ağırladı. Son derece iyi bir oyun ortaya koyan ev sahibi ekip, son 5 dakikada yediği iki golle sahadan 2-0 mağlup ayrıldı. Ancak maç öncesi seremonide Fenerbahçeli bir çok futbolcunun Göksu'nun elini sıkmaması, karşılaşmaya damga vurdu.

DEVRE ARASI ARKADAŞLARINA ANLATTI
Göksu Alhas'ın Fenerbahçe maçının devre arasında büyük şaşkınlığını yaşadığı olayı soyunma odasında takım arkadaşlarından bazılarına anlattığı öğrenildi. Göksu, "Bir ikisi haricinde hiçbiri elimi sıkmadı. Ben de sonlara doğru elimi indirdim" dedi.

"BİZ DE ONLARIN ELİNİ SIKMAYIZ KARDEŞİM"
Fenerbahçeli futbolcuların tutumuna üzülen Göksu'ya destek takım arkadaşlarından geldi. Maç sonunda Twitter hesaplarından genç oyuncuya destek veren oyunculardan Sercan Kaya ve Abdullah Halman, "Seremonide Göksu kardeşimizin elini sıkmayanlar ikinci maçta bize el uzatmasınlar", Barış Memiş, "Sen onlardan yüreklisin. Biz de onların elini sıkmayız kardeşim", Mehmet Sıddık İstemi ise, "Göksu bana devre arasında olayı anlattığında inanmak istemedim. Şimdi TV'den izledim. Yaptıkları çok ayıp" ifadesini kullandı.





"GÖKSU'YA BÜYÜK AYIP, CANIN SAĞOLSUN ELİN KİRLENMEDİ"
Fenerbahçeli futbolcuların Göksu'nun elini sıkmaması Trabzon kamuoyunda da büyük tepkiye neden oldu. Haber siteleri, olayı, "Göksu'ya ayıp ettiler. Canın sağ olsun, elin kirlenmedi" başlıklarıyla duyururken, taraftarlar da forum sitelerinde yaptıkları yorumlarda, "Bu ülkede adalet işlemediği sürece bu olayları daha çok yaşarız", "Göksu'nun elleri kirlenecekti. Yazık çocuğa" ifadelerini kullandı.



KONUŞMAMA KARARI
1461 Trabzon cephesi, konuyla ilgili yorum yapmama kararı aldı. Kulüp Başkanı Suat Şen, olaylar ilgili herhangi bir yorumda bulunmayacağını belirtirken teknik direktör Mustafa Akçay'da tüm futbolcularından çarşamba akşamı Sivasspor'la oynayacakları kupa maçına konsantre olmalarını istedi.

"FENERBAHÇE SEYİRCİ ÜZERİNDE NEGATİF ETKİ YARATTI"
1461 Trabzon kulübü Başkanı Suat Şen, Fenerbahçe maçını değerlendirirken şunları söyledi:

"İyi bir mücadele ortaya koyduk. Oyuncularımızın böyle mücadele edeceğine emindik. Maçtan önce teknik dirnektörümüz Akçay'ın da dediği gibi favori oldukları maçta Fenerbahçe'ye sorun çıkardık. Son dakikalarda mağlup olduk. Fenerbahçe attığı gole kadar epey sorun yaşadı. Eminim ki izleyen herkes maçtan zevk almıştır. Fenerbahçe ile aramızdaki hem futbolcu kalitesi hem de ekonomik farka rağmen iyi mücadele ettiğimize inanıyorum. Maçı kazanamadık ama oyuncularımızın tecrübe kazanması açısından kazançlı bir maç oldu."

Kulüp Başkanı Şen, maçtan önce ve maç sırasında taraftarları sağduyuya davet ettiklerini ancak karşılaşmanın Fenerbahçe ile oynanmasının seyirci üzerinde negatif etki yarattığını, sahaya atılan yabancı maddelerin istenmeyen bir durum oluşturduğunu söyledi.

YEREL BASIN: ALNINIZDAN ÖPÜLDÜNÜZ
Trabzon'da yayınlanan yerel gazeteler de Fenerbahçe'ye 2-0 yenilmesine rağmen 1461 Trabzon'a övgü dolu yorumlar yaptı. Günebakış Gazetesi, "Alnınızdan öpüldünüz. Galip bu yolda mağlup", Karadeniz Gazetesi, "1461 Trabzon onuruyla yenildi", İlkhaber Gazatesi, "Emeğinize sağlık. Mücadeleniz yeter", Kuzey Ekspres "1461'e yazık oldu", Taka Gazetesi ise, "Onurlu mağlubiyet. Önce yüreklice, sonra acemice" başlıklarıyla maçı okuyucularına duyurdu.