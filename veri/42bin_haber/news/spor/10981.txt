İbrahim Yazıcı'dan Aziz Yıldırım açıklaması
Bursaspor Başkanı İbrahim Yazıcı, Fenerbahçe Başkanı Aziz Yıldırım'ın maçın devre arasında hakemler için söylediği, "Alayınızın cezasını ben vereceğim. Hakemliğinizi bitireceğim" iddiasıyla ilgili olarak, "Orada olsaydım Aziz Yıldırım'a hemen tepki gösterirdim" dedi.
Başkan İbrahim Yazıcı, pazar akşamı İstanbul'da 4-1 yenildikleri Fenerbahçe maçında yaşananlar konusunda bir televizyon kanalında açıklamalarda bulundu. Bursaspor Başkanı Yazıcı, açıklamasında şunları söyledi:

"MENAJER BANA MESAJLA BİLDİRDİ"

"Maçı neden yorumlayacağım ki, herkes yorumluyor, tüm Türküye yorumluyor zaten. Bana devre arasında bitmek üzereyken, menajerimizden mesaj geldi, kamuoyuna söylediği şeyi bana mesajla geçti. Orada bir yaptırımımız yok ki, ne yapabilirim? Bunu yapacak olanlar belli. Benim cezam biteli de 3 gün oldu. Ufacık konuşuyorsun, 21 gün ceza alıyorsun, biraz daha konuşsam 21 daha gelecek."

"ŞİMDİ BU OLAYA NE CEZA VERECEKLER"

"Federasyon benim her zaman karşısında olduğum, tasvip etmediğim bir yer" diyerek sözlerini sürdüren Başkan İbrahim Yazıcı, daha sonra şöyle konuştu:

"Buna da ceza verecekler sanırım ama başından beri tutumumuz aynı. Şimdi bu olaya ne ceza verecekler, bunu da göreceğiz. Alakasız golle geriye düşünce, bunu çıkartmak için değişik bir taktik uygulamak lazımdı. Teknik direktörümüz Hikmet Karaman'a da katılıyorum. Sonrasında bakın skora nereye gitti?"

"GEREKEN AÇIKLAMAYI KULÜP SİTESİNDEN YAPACAĞIZ"

Hakem camiası için konuşmak istemediğini de vurgulayan Başkan Yazıcı, şöyle devam etti:

"Türkiye'de neler dönüyor, herkes yorumluyor. Her hafta başka bir şey var. Bunları tek tek yorumlayacak halde değilim. Kendimize bakıyoruz ama sitemizden gereken yorumları da yapacağız. Ancak maalesef pek bir şey sağlamıyor. Hakem camiası için de konuşmak istemiyorum. İşin şekli o zaman da değişiyor. Herkes muzdarip, biz de muzdaribiz Hakemlerden konuşmak da bir şey getirmiyor, diye düşünüyorum. Ben hakemler hakkında konuşurum, zaten federasyon hakkında tavrımız da belli. Bursaspor, kimseden çekinmez. Ama konuşuyoruz, ceza alıyoruz. Fakat sustuğumuzla kalacak değiliz. Gereken açıklamayı sitemizden yapacağız."

"HANGİ BAŞKANIN DEVRE ARASINDA HAKEME BİR ŞEY SÖYLEMEYE HAKKI VAR"

Fenerbahçe Kulübü'nün hakemlere hakaret edildiğine ilişkin iddiaların gerçeği yansıtmadığı konusundaki açıklamalarına da cevap veren Başkan İbrahim Yazıcı, son olarak şunları söyledi:

"Buna sadece gülüp geçeceğim. Ben inanıyorum, Fenerbahçe taraftarı da bu işi tasvip etmiyordur. Hangi başkanın devre arasında koridorda hakeme bir şey söylemeye hakkı var? Aziz Yıldırım'dan başka ikinci kişiyi gösterin bana. Ben bilmiyor muyum o koridorları? Şöyle yenildik, böyle yenildik demiyoruz biz, ikinci goldeki olayın takımı demoralize ettiğini söylüyoruz. Ben kulüp başkanı olarak orada olsaydım Aziz Yıldırım'a tepkim olurdu. Hemen tepki gösterirdim."