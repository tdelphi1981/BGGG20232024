TSYD'den güvenlik zaafiyeti açıklaması
Türkiye Spor Yazarları Derneği (TSYD), Mersin İdmanyurdu ile Galatasaray arasında oynanan maç sonrası düzenlenen basın toplantısıyla ilgili olarak "Teknik Direktör Fatih Terim'e soru soran şahsın güvenlik zafiyetinden dolayı eylemi gerçekleştirdiği anlaşılmıştır" açıklamasında bulundu. 
Türkiye Spor Yazarları Derneği (TSYD), Mersin İdmanyurdu ile Galatasaray arasında oynanan Spor Toto Süper Lig maçının bitiminden sonra basın toplantısında yaşanan ve Galatasaray Teknik Direktörü Fatih Terim'in tepkisine neden olan olayla ilgili açıklama yaptı.

TSYD'den yapılan açıklamada, basın toplantısındaki söz konusu şahsın, basın tribününe girmediğinin anlaşıldığı, ancak 3 girişi bulunan basın toplantısı alanına, güvenlik zafiyetinden kaynaklanarak girdiğinin tespit edildiği kaydedildi. TSYD'nin girişimleri, olayın il müdürlüğüne intikali sonucunda da 3 girişi bulunan Tevfik Sırrı Gür Stadı basın toplantısı alanındaki girişin teke indirildiği bildirildi.
 
Açıklamada, TSYD'nin, Galatasaray, Mersin İdmanyurdu ve Türkiye Futbol Federasyonu'na konuyla ilgili gönderdiği yazı da paylaşıldı.

TSYD'den gönderilen yazıda, maç sonu teknik direktör Terim'e soru soran şahsın, güvenlik zafiyetinden dolayı eylemi gerçekleştirdiğinin anlaşıldığı belirtilerek, şu görüşlere yer verildi:

"TSYD bu maç için 3 saat önceden gerekli hazırlıklarını bitirerek görevini yerine getirmiştir. Basın tribünü girişinde 2 görevli, 2 stat özel güvenlik görevlisi ve 1 polis ile birlikte giriş çıkışları kontrol altına almış ve hiçbir sorun yaşanmamıştır. Maç sonrası basın toplantısı için giriş katındaki odaya girildiğinde ise söz konusu terslik yaşanmıştır. Mersin TSYD Temsilcisi Hamdi Yurdakul'dan alınan bilgiye göre basın toplantısı alanına 3 girişin bulunduğu (iki kapı şeref tribününe açılmış, 1 kapı da foto muhabiri kapısıdır) tespit edilmiştir."

-"Affedilecek bir durum değildir"-

Söz konusu şahsın hiçbir güvenlik görevlisi bulunmayan alanları kullanarak, adeta elini kolunu sallaya sallaya basın toplantısı alanına girdiği vurgulanan açıklamada, "Edinilen bilgiye göre fotoğrafı tespit edilen bu şahsın gazeteciliğe meraklı bir kişi olduğu saptanmış daha önce de Mersin İdmanyurdu-Fenerbahçe maçında aynı eylemi tekrarladığı anlaşılmıştır. Takım elbiseli iyi giyimli olduğu tespit edilen İstanbul'dan GS TV ve GS Dergisi elemanları yanında bir süre sohbet ettiği belirlenen şahıs, topluca giriş yapılırken araya sızmıştır. Hiçbir mazeret olmaksızın bu şahsın, bu derece güvenlik zafiyetinden yararlanıp Sayın Fatih Terim'e soru sorması affedilecek bir durum değildir" ifadeleri kullanıldı.

TSYD'nin bir güvenlik kuruluşu olmadığı vurgulanan açıklama şu ifadelerle son buldu:

"TSYD akreditasyonları yaparken büyük bir titizlik ve gayret sarf etmekte, her meslektaşımızın kimlik bilgileri alınarak federasyon ve ilgili kuruluşlara gönderilmektedir. TSYD bir güvenlik kuruluşu değildir. O bakımdan Mersin İdmanyurdu Kulübü'nün alanlarda daha titiz bir güvenlik uygulaması yapması tek dileğimizdir. Durumu saygı ile bildirir, Sayın Fatih Terim'e yapılan bu uygunsuz davranış biçimini de kınadığımızı belirtiriz."