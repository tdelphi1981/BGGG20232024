Ahmeida Vahmeida
Portekizli yıldız, G.Birliği'ne karşı öyle fırsatlar harcadı ki, Aybaba isyan etti
 Kulusic'in golüyle yenik duruma düşen Beşiktaş, Olcay'ın savunmaya çarpıp ağlara giden şutuyla 1 puan aldı
 KARAVANACI
 BEŞİKTAŞ'IN golcüsü bir kez daha attıklarıyla değil, kaçırdıklarıyla gündeme oturdu. G.Birliği önünde  4 net fırsatı daha harcadı. Hele bir tanesi var ki, atması kaçırmaktan daha kolaydı. İşte Beşiktaşlılar'ı isyan ettiren de o oldu. 
 LİGDE 9 golü bulunan Almeida'nın bu konuda ne kadar etkisiz kaldığını da istatistikler ortaya koyuyor. Toplam 52 şut atarken sadece 9 gol bulan Almeida, yüzde 17'lik bir oran tutturdu. Umut, Burak ve Sow'un gerisinde kaldı.
 UMUT İLK SIRADA
 G.SARAY'IN golcüsü Burak Yılmaz ise 42 şutta 10 gol kaydetti. Burak, yüzde 23'lük oranla iyi bir seviye yakaladı. G.Saray'ın diğer golcüsü Umut Bulut ise bu konuda tam bir usta çıktı. 
 Umut Bulut, 31 şutta 11 gol bulurken yüzde 35'lik bir başarı oranı yakaladı. F.Bahçeli Sow ise bu alanda 32 şutta, 7 gol bularak yüzde 21'lik bir başarı elde etti.
 Özür diliyoruz
 KALECİ McGregor da 83. dakikada Necip'in kendi kalesine giden ters vuruşunu harika bir refleksle çıkartıp, yenilgiyi önledi. Maç sonunda ise çok üzgündü: 'Çok pozisyon bulduk. Bu kadar efor sarf ettiğimiz maçta puan verdik. Taraftarımızdan özür diliyoruz' diye konuştu.
 OLMAYINCA OLMUYOR
 Beşiktaş Teknik Direktörü Samet Aybaba, Almeida'nın kaçırdığı gol sonrası saçını başını yoldu. Maçtan sonra daha sakindi, oyuncusuna sahip çıktı, 'Sonuçta iyi niyetiyle vuruşu yaptı. Futbol bu olmayınca olmuyor. Transferde golcü düşünmüyoruz. Almeida zaten golcülerin en iyisi' dedi.
 TARAFTARIMIZA YAZIK OLDU
 AYBABA maçla ilgili de şu değerlendirmede bulundu: 'Biz hep söylüyoruz, birlikte hareket etmemiz lazım. G.Birliği 25 dakika daha baskılı oynadı. Sonra biz kontrol etmeye başladık. Daha sonra çok istekli bir oyun oynadık. Bu pozisyonlardan birini gol yapabilseydik, oyun farklı yere giderdi. İnanılmaz bir taraftarımız vardı,  keşke 3 puan olsaydı.'
 Normalde 5-6 olurdu
 OLCAY Şahan, soğuktan yakındı. Genç oyuncu, 'İki gün önce Antalya'da oynadık. Sıcaklık 18 dereceydi, şimdi sıfır derece. İkinci yarı Beşiktaş gibi oynadık, kazanmayı da hak ettik ama maalesef olmadı. Biz bir takımız. Bir-iki kişi olmasa da olur. Golleri atsaydık hiçbir sorun olmazdı, 5-6 olurdu' şeklinde konuştu.