Dirk Kuyt: Pardon
 
 Sivasspor karşılaşmasının 36. dakikası... Cüneyt Çakır, Moussa Sow’a ceza alanı içinde yapılan hareketi penaltı olarak değerlendirip, beyaz noktayı gösteriyor. İtirazların ardından dakikalar 38’i gösterirken topun başına Fenerbahçe’nin Hollandalı yıldızı Dirk Kuyt geçiyor. Bu penaltı, 1-0 gerideki Fenerbahçe için eşitliği yakalama şansı demek. Topun üzerine gelen Kuyt, çok sert bir şut çıkarıyor. Gol beklentisiyle ayağa kalkmaya hazırlanan taraftarlar, meşin yuvarlağın adeta üst direği titreterek geri gelmesiyle yıkılıyor. Yıkılan sadece taraftarlar değil. Atışı kullanan Hollandalı yıldız da büyük bir şaşkınlık ve üzüntü içinde. Bu üzüntü maç sonunda da bitmiyor. Yakın çevresine dert yanan Dirk Kuyt’un, “Genelde penaltı kaçıran biri değilim. Liverpool’da forma giyerken kullandığım son 10 penaltıyı da gole çevirdim. Bu nedenle kendimden çok emindim atışı kullanırken. Ama olmadı. Bu yüzden büyük hayal kırıklığına uğradım. Çok çok üzgünüm. Ancak bunu şimdi hemen unutmam gerek. Çünkü Fenerbahçe olarak artık toparlanmalıyız. Taraftarlarımızı üzdüğüm için moralim bozuk ancak onlara kendimi en kısa sürede affettireceğim” dediği belirlendi. 
 
 Fanatik