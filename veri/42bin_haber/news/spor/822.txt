63'lük şampiyon midesine sponsor arıyor
Sivas'ta hazırlıklarını sürdürdüğü Dünya Vücut Geliştirme Şampiyonası öncesi formda kalabilmek için günde 20 yumurta, 10-12 tavuk göğsü yiyen ve vitamin takviyesi alan 63 yaşındaki Abdülbaki Köseahmetoğlu, günlük masrafları için sponsor desteği istiyor.Vücut geliştirmede, 50'den fazla Türkiye, 2 Balkan şampiyonluğu, Avrupa ikinciliği, dünya dördüncülüğü ve yedinciliği bulunan Sivaslı vücut geliştirme sporcusu Abdulbaki Köseahmetoğlu (63), 14-17 Aralık tarihleri arasında Macaristan'ın Budapeşte kentinde düzenlenecek Vücut Geliştirme Dünya Şampiyonası'nın hazırlıklarını, bir spor salonunda sürdürüyor.

Karayolları Bölge Müdürlüğü'nde teknisyen olarak görev yapan 3 çocuk babası Köseahmetoğlu, AA muhabirine yaptığı açıklamada, Budapeşte'de yapılacak şampiyonadan altın madalyayla dönmek için çok çalıştığını söyledi.
Bu sporla uğraşan diğer profesyonel sporcular gibi kendisinin de her şampiyonadan 5-6 ay önce diyet ve antrenman programı uygulamaya başladığını anlatan Köseahmetoğlu, bu program dahilinde disiplinli şekilde çalışmalarını sürdürdüğünü belirtti.

Köseahmetoğlu, vücuttaki fazla yağların yakılıp kasların ve damarların daha net şekilde görülebilmesi için diyetin şart olduğunu vurguladı.

Diyet süresince sadece tavuk, yumurta, pirinç ve meyve yemek zorunda olduğunu aktaran Köseahmetoğlu, Günde 20 yumurta yerim. Tavuk göğsü, günlük 10-12 arasında değişiyor. Ayrıca protein tozu kullanıyorum. Aynı zamanda karbonhidrat olarak, vücuda enerji veren pirinç lapası. Bunun yanında bazı vitamin hapları alıyorum. Mevsime göre de 4 tane meyve yiyorum diye konuştu.

Günlük maliyeti 100 lira

Köseahmetoğlu, diyetin kendisine günlük maliyetinin yaklaşık 100 lira olduğunu, işçi maaşıyla bunu karşılamasının çok zor olduğunu bildirdi. Beslenme gideri nedeniyle zaman zaman evinin doğalgaz ve elektrik faturasını dahi ödeyemediğini dile getiren Köseahmetoğlu, Sivaslı iş adamlarına çağrıda bulunarak, sponsor olmalarını istedi.

Bugüne kadar memleketi Zara ilçesinden ve Sivas'tan kendisine bir kişinin dahi destek olmadığını dile getiren Köseahmetoğlu, Böyle olursa Sivas'ı da Zara'yı da bir daha temsil etmek istemiyorum. Çünkü yarı yolda kalıyorum, bir yere gidemiyorum dedi.

Abdülbaki Köseahmetoğlu, yurt dışında rakipleriyle aynı koşullarda yarışabilmesi için sponsor desteğinin şart olduğunu sözlerine ekledi.