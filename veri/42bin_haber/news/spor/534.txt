Uğur Uçar'ın sakatlığı devam ediyor
Kardemir Karabükspor, Spor Toto Süper Lig'in 11. haftasında sahasında oynayacağı İstanbul Büyükşehir Belediyespor maçının hazırlıklarına başladı.Yardımcı Antrenör Suat Sarıçam yönetiminde Çamlık Spor Tesisleri'nde yapılan antrenmanda, futbolcular koşu ve pas çalışması yaptı.

Yaklaşık 1,5 saat süren antrenmanda, sakatlığı devam eden Uğur Uçar yer almadı.

Kardemir Karabükspor Futbol Şube Sorumlusu Abdullah Balaban, gazetecilere yaptığı açıklamada, takımda kötü gidişata dur demek için teknik direktör değişikliğine gittiklerini, bundan sonra bazı şeylerin iyi gitmesini istediklerini söyledi.

Yeni teknik direktör Mesut Bakkal'ın takımı yeniden oluşturacağını vurgulayan Balaban, şöyle konuştu: Futbolcularımız ile toplantı yaptık. Sadece eski teknik direktörleri Michael Skibbe'de suç olmadığını ve herkesin kendisine çekin düzen vermesi gerektiğini söyledik. Bizim takımımız aslında iyi takım. Hoca ile konuştuğumuzda takım düşmez ona göre geliyorsan gel diye konuştuk. Takım çok iyi bir takım sadece sistem oturmadı. Sistem oturduğu zaman inşallah peş peşe galibiyetlerle takım kendisini bulacak. Bu hafta rakibimiz İstanbul Büyükşehir Belediyespor. Sahamızda taraftarımızında desteği ile galip gelmek istiyoruz.

Takımdaki sakat oyuncuların durumunun ciddi olmadığını ifade eden Balaban, ligin devre arasında transfer yapabileceklerini kaydetti.