Havuzların havuzsuz kralı
Su Topu Liginde 18 puanla yenilgisiz bir şekilde lider olan İstanbul Yüzme İhtisasın havuzu, tesisi, kulüp binası, tek kuruş geliri yok.
MÜTEVAZİ bir havuzu vardı ama, boğaz yalısı konumu, sosyal aktiviteleri ile çok kişinin iştahını kabartıyordu, İstanbul Yüzme İhtisas Kulübü... 6 yıl önce Türk sporunun 70 yıllık bir başarı hazinesine sahip kulüp, kapı dışarı edilmişti. İşte İ.Y.İ Kulübü enkazından bugün harikalar yaratıyor. İ.Y.İ 100 yüzücü, 50 sutopçuyu bünyesinde barındırıyor ama havuzu yok, tesisi yok, kulüp binası yok, üyesi yok, tek kuruş geliri yok, yeteri kadar antrenörü yok, doktoru yok, fizyoterapisti yok.  
Bütçesi başkanın cebinden 
İ.Y.İ, Deplasmanlı Türkiye 1. Liginde 6 maçta yenilgisiz 18 puanla birinci sırada yer alırken, 2 milyon TL bütçeli Galatasaray ile 3 havuzlu 1.5 milyon TL bütçeli ENKAnın önünde şampiyonluk mücadelesi veriyor. Kulüp Başkanı Caner Aksüt İ.Y.İ Kulübünü işyerinde daha önce büro olarak kullandığı 9 metrekare bir odadan yönetiyor. Kulübün yıllık 500 bin TL olan bütçesi ise başkanın cüzdanından... Başkan Aksüt, Takım başarısız olsa bırakacağım. Yeniyoruz, çocuklar mutlu, gaza geliyoruz, kampa giriyoruz, Avrupa kupalarına katılıyoruz, devam ediyorum. Çocuklar cep harçlığına oynuyorlar. Okuyan sporcularımıza alacakları parayı okul yardımı olarak ödüyorum dedi.