Satranç turnuvasını İstanbul Baro'su kazandı
Bakırköy Belediyesi tarafından Türkiye'de ilk kez düzenlenen Engelli-Engelsiz El Ele Satranç Turnuvasını İstanbul Barosu kazandı.Bakırköy Belediyesi Sanat Evi ve Kent Müzesi'nde yapılan, açılış hamlesini Bakırköy Belediye Başkanı Ateş Ünal Erzen'in yaptığı turnuvaya Altı Nokta Spor Kulübü, Bakırköy Görme Engelliler Spor Kulübü, İstanbul Barosu ve İstanbul Tabip Odası takımları katıldı.

Türkiye Satranç Federasyonu İstanbul İl Temsilciliği'nin teknik desteğiyle gerçekleştirilen ve Başhakem Mehmet Çetin ile Hakem Gökhan Hışman nezaretinde yapılan turnuvada İstanbul Barosu 6 puanla birinci oldu. İstanbul Tabipler Odası 3 puanla ikinci, İstanbul Görme Engelliler Spor Kulübü 2 puanla üçüncü sırayı elde etti.

Dereceye giren takımlara Bakırköy Belediye Başkanı Ateş Ünal Erzen tarafından kupa ve madalya verildi. Turnuvaya katılan tüm satranç sporcularına BAKKART, Bakırköy Belediye Tiyatroları'ndan tiyatro bileti ve çeşitli firmaların hediyeleri de sunuldu.

Ateş Ünal Erzen, Türkiye'de ilk kez düzenlenen turnuvaya Bakırköy'ün ev sahipliği yapmasından duyduğu memnuniyeti dile getirerek önümüzdeki aylarda çok daha büyük katılımlı, hatta Guinness Rekorlar Kitabı'na girebilecek satranç turnuvasını da Bakırköy'de yapmak istediklerini dile getirdi.

Öte yandan 1998 yılında Van Gevaş'ta gazi olan ve turnuva için Adana'dan gelen İbrahim Dal ve 15 yaşındaki kas hastası Handenur Şahin, azimleriyle turnuvayı izleyenlerin ilgi odağı oldu.