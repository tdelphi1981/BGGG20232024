Beşiktaş 3 gollü galibiyetlere abone
Spor Toto Süper Lig'in 21. haftasında deplasmanda Sanica Boru Elazığspor'u 3-1 mağlup eden Beşiktaş, bu sezon 3 gollü galibiyetlere adeta abone oldu.
Ligde bu sezon 21 maçta toplam 9 galibiyet elde eden siyah-beyazlılar, bunların 7'sini 3'er gol atarak kazandı. Bu galibiyetlerin 4'ünü 3-1, 3'ünü de 3-0 kazanan 'Kara Kartallar', 3 gol attığı sadece 2 maçta galip gelemedi. Beşiktaş, ligin ilk yarısında BJK İnönü Stadı'nda Galatasaray ve Bursaspor ile 3-3 berabere kaldı. Böylece 'Kara Kartallar', bu sezon 9 maçta rakip filelere 3 gol attı.

Siyah-beyazlılar, 3 gol atarak kazandığı 7 maçın dışındaki 2 galibiyetini ise Medical Park Antalyaspor'u 5-3, Orduspor'u da 2-1 yenerek elde etti.

3 gol atarak kazandığı 7 maçın 4'ünü iç sahada, 3'ünü ise deplasmanlarda oynayan Beşiktaş, ligin ilk yarısında Kardemir Karabükspor, Sanica Boru Elazığspor ve Mersin İdmanyurdu'nu 3-0, Kasımpaşa, Akhisar Belediyespor ve Kayserispor'u 3-1, ligin ikinci yarısında ise Sanica Boru Elazığspor'u 3-1 yendi.

-2 gol attığı 5 maçın sadece 1'ini kazandı-
Bu sezon ligde 5 maçta 2'şer gol atan Beşiktaş, bu karşılaşmaların sadece 1'ini kazandı, 3'ünde berabere kaldı, 1'inde de yenildi.

Ligin ilk yarısında Gaziantepspor'a 3-2 mağlup olan siyah-beyazlılar, 15. haftadaki Eskişehirspor ve 20. haftadaki Kardemir Karabükspor maçlarında 2-0 önde olmasına rağmen sahadan 2-2 beraberliklerle ayrıldı. 'Kara Kartallar', 18. haftadaki İstanbul Büyükşehir Belediyespor karşısında da 2-1 öne geçtikten sonra bu üstünlüğünü koruyamadı ve 2-2 berabere kaldı.

Beşiktaş'ın 2 gol atıp da kazandığı tek maç 14. haftada 2-1 sonuçlanan Orduspor karşılaşması oldu.

-1 gol atınca kazanamıyor-
Beşiktaş, ligde 1 gol attığı maçlarda ise galibiyet elde edemedi.

Ligde oynadığı 4 maçta rakip fileleri birer kez havalandıran siyah-beyazlılar, bunların 3'ünde berabere kaldı, birinde ise mağlup oldu.

İlk haftadaki İstanbul Büyükşehir Belediyespor, 8. haftadaki Trabzonspor ve 16. haftadaki Gençlerbirliği maçlarında 1-1 berabere kalan Beşiktaş, 19. haftadaki Galatasaray derbisini ise 2-1 kaybetti.

-Gol atamayınca kaybediyor-
Siyah-beyazlılar, bu sezon sadece Sivasspor ve Fenerbahçe maçlarında gol atamadı ve 2 karşılaşmada da sahadan puansız ayrıldı.

Sivasspor'a 1-0, Fenerbahçe'ye de 3-0 mağlup olan 'Kara Kartallar', diğer 19 lig maçında rakip ağları havalandırmayı başardı.

-Beşiktaş'ın galibiyetleri-
Siyah-beyazlıların bu sezon aldığı 9 galibiyet ve sonuçları şöyle:

Kardemir Karabükspor-Beşiktaş......: 0-3
Beşiktaş-Sanica Boru Elazığspor....: 3-0
Kasımpaşa-Beşiktaş.................: 1-3
Beşiktaş-Mersin İdmanyurdu.........: 3-0
Medical Park Antalyaspor-Beşiktaş..: 3-5
Beşiktaş-Akhisar Belediyespor......: 3-1
Orduspor-Beşiktaş..................: 1-2
Beşiktaş-Kayserispor...............: 3-1
Sanica Boru Elazığspor-Beşiktaş....: 1-3

-Beraberlikler-
Beşiktaş'ın bu sezon berabere kaldığı 8 maç ve sonuçları şunlar:

İBB Spor-Beşiktaş..................: 1-1

Beşiktaş-Galatasaray...............: 3-3

Beşiktaş-Trabzonspor...............: 1-1
Beşiktaş-Bursaspor.................: 3-3
Beşiktaş-Eskişehirspor.............: 2-2
Gençlerbirliği-Beşiktaş............: 1-1
Beşiktaş-İBB Spor..................: 2-2
Beşiktaş-Kardemir Karabükspor......: 2-2

-Yenilgiler-
'Kara Kartallar'ın bu sezon aldığı 4 yenilgi ve sonuçları şöyle:

Gaziantepspor-Beşiktaş.............: 3-2
Beşiktaş-Sivasspor.................: 0-1
Fenerbahçe-Beşiktaş................: 3-0
Galatasaray-Beşiktaş...............: 2-1