Savulun, Enes geliyor!
Bursaspor'un alt yapısında futbol oynuyor Enes Ünal (16). 35-40 metreden attığı gollerle tanınıyor. 9 yaşındayken futbol lisansını alan, bugüne kadar 10'u milli maçlarda olmak üzere toplam 211 gol atan Enes gerçek bir yetenek 
 ÖMER GÖREN
  
 ogoren.aktuel@gmail.com
  
 Çok yakında profesyonel maçlarda tozu dumana katacağa benziyor, çünkü büyük kulüplerin dikkatini çekmeye başladı. İbrahimoviç ve Van Basten’a benzetilen Enes’in idolleri; Alex, Radamel Falcao ve Van Persie. Genç futbolcunun bu başarısı tesadüf değil elbette: O, Bursaspor’un eski kaptanlarından Mesut Ünal’ın oğlu.
  
 - Kendini tanıtır mısın?
  
 10 Mayıs 1997’de Bursa’da doğdum. Üç erkek kardeşin en büyüğüyüm. Yabancı dil ağırlıklı lise 2. sınıfta okuyorum. 
 - Dersler nasıl? 
  
 İyi sayılır. İngilizce ve tarih en başarılı olduğum dersler. Matematikte başarısızım. Futboldan dolayı derslerime pek vakit ayırdığım söylenemez. 
 - Futbola ne zaman ve nasıl başladın?
  
 Babamın Sakaryaspor’daki antrenmanlarına giderken tanıştım futbolla. 2006 yılında 9 yaşındayken Bursaspor’da lisansım çıktı. Şu anda Bursaspor’a genç futbolcu yetiştiren U-16 takımında oynuyorum. 
 - Baban ve senden başka ailede sporla ilgilenen var mı?
  
 Herkes. Dedem ve amcalarım da sporla ilgili. Babam zaten Bursaspor’un eski profesyonel stoper futbolcusu. 10 yaşındaki kardeşim Hasan Basri de Bursaspor Futbol Okulu’nda oynuyor. Babam bilgi ve tecrübelerini bana aktarmak için çaba gösteriyor, ben de onu iyi dinleyip olabildiğince yansıtmaya çalışıyorum. 
 - İnsanlar tarzını ünlü isimlere filan benzetiyorlar mı?
  
 İbrahimoviç ve Van Basten’e benzetiyorlar. 
 - Futbolcu olarak kimleri örnek alıyorsun? İdollerin var mı?
  
 Aynı mevkide oynamasak da Alex, benim idolüm. Özellikle de karakter açısından örnek aldığım bir insan. İbrahimoviç, Radamel Falcao ve Van Persie de diğer idollerim. 
 ‘Keşke Chelsea’de oynasam...’
  
 - Yerli-yabancı takımlardan hangisinde oynamak isterdin?
  
 Öncelikle Bursaspor’da olmak isterim. Bursaspor Kulübü uygun görürse, Chelsea takımında oynamak da hoşuma giderdi. 
 - Unutamadığın golün var mı?
  
 Forvet mevkiinde oynuyorum ben. Bugüne kadar 211 gol attım ama birini unutamam. Romanya’daki özel bir turnuvanın final maçındaydık... Milli Takım’daydım, son dakikalarda attığım gol ile Almanya’ya karşı yaptığım hat trick unutulmazdı. Uzak mesafelerden attığım frikikler ve yay çevresinden attığım şutlarımı çok sever, beğenirim. 
 - Gol atacağını hissediyor musun? Sonrasında sevincini nasıl yaşıyorsun? 
  
 Gol atabilmek için doğru yerlerde olmaya çalışıyorum. Vuruşuma odaklanıyor, golden sonraki sevincimi de arkadaşlarımla paylaşıyorum. 
 - Ciddi sakatlık geçirdin mi bugüne kadar?
  
 Kasığım yırtıldı ama sezon sonuna denk geldiği için pek etkilenmedim. Sakatlandığımda da kulübümüzün doktoru var, o müdahale ediyor. Sakat kalacağım diye korkuyorum. En büyük fobim bu. 
 Milli maçlarda 10 golü var
  
 - Takım ya da bireysel olarak aldığın kupa, madalya var mı?
  
 Takım olarak özel turnuvalarda 10 şampiyonluk yaşadım. En önemlisi ‘Nike Premier Cup’ Türkiye ve Avrupa şampiyonluğu. Biri milli takımda, dördü de Bursaspor’daki gol krallığım olmak üzere 5 kupam, 18 de çeşitli maçlardan aldığım madalyam var. 
 - Ay yıldızlı formayla hangi ülkelere kaç gol attın? 
  
 Letonya’ya 1, İtalya’ya 2, Almanya’ya 3, İsrail’e 4 olmak üzere toplam 10 gol attım. 
 - Başarılı olmanı neye bağlıyorsun?
  
 Genetik mi yoksa bireysel çaba mı? Allah vergisi yeteneğim var ama bunu geliştirmek için çok çalışıyorum. Üstelik yaşantıma da çok dikkat etmem gerekiyor. Gerçi zaten aklımda olan tek şey futbol ve top. Bu konunda, özellikle birlikte çalıştığım takım arkadaşlarıma ve hocama çok şey borçluyum. Bunun dışında herkesten bir şeyler öğrenmeye çalışıyorum. 
 ‘Kazanıyorum ama biriktiremiyorum’
  
 - Amacın ne?
  
 Futbolumu geliştirmek, işini doğru yapan dünya çapında iyi bir örnek futbolcu olmak amacındayım. A Milliler arasına girerek ülkemin dünya futbolu içindeki yerini almasını sağlamak güzel olurdu. Bunun olması için çok gayret gösteriyorum. Kardeşimle aynı takımda top koşturmayı da çok istiyorum. Şu anda değil ama belki ilerde sponsorlarla çalışabilirim. Şimdilik kulübüm, bana yetecek kadar maaş veriyor. 
 - Kazandığını neye harcıyorsun? Biriktirme şansın oluyor mu?
  
 Paramı günlük ihtiyaçlarım için harcıyorum, şimdilik biriktiremiyorum. 
 - Beslenmene dikkat ediyor musun? 
  
 Spor yapan biri için bu çok önemli. Hem de son derece dikkat ediyorum. Özellikle karbonhidrat ağırlıklı besleniyorum. Sadece izinli olduğum günlerde aşırıya kaçmadan kendime serbestlik tanıyorum. Mesela pizza yiyerek midemi şenlendirmeye bayılırım. 
 - Antrenman ve uyuma saatlerini düzenlemekte zorlanmıyor musun? 
  
 Okulun da var çünkü... Haftanın 5 gününde antrenman yapıyoruz, bir gününde de maçım oluyor. Uykumun düzenli olmasına çok dikkat ederim. Uykuya dalmak için de ya kitap okurum ya da müzik dinlerim. 
 (24.11.2012 tarihli Cumartesi Postası'ndan alınmıştır.)