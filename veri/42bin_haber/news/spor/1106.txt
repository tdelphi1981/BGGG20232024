Aykut ile Frei'ın Milli Takım sevinci
(A) Milli Futbol Takımı'nın Danimarka ile 14 Kasım Çarşamba günü yapacağı özel maçın kadrosuna çağrılan ve ilk kez milli takımda yer alan Aykut Demir ile Kerim Frei, büyük mutluluk yaşadıklarını söylediler. 
Milli takımın BJK Nevzat Demir Tesisleri'nde yaptığı antrenman öncesinde basın mensuplarına açıklama yapan oyunculardan Aykut Demir, "Milli takımda olmak büyük onur. Bana bu onuru yaşattığı için hocama teşekkür ediyorum. İnşallah milli takımda kalıcı olurum. Bunun için elimden geleni yapacağım" ifadelerini kullandı.
Milli takımın tüm yaş gruplarında oynadığını ancak (A) Milli Takım'ın çok farklı bir yer olduğunu dile getiren Aykut Demir, "Geçmişte hep burayı

hedefledik. Şimdi bu hedefimize ulaştık ve artık önemli olan kalıcı olmak. Bunun için çabalayacağım. İnşallah ilerleyen yıllarda da hizmet edebilirim" diye konuştu.

Danimarka ile bir hazırlık maçı oynayacaklarını, ancak her milli maçın önemli olduğunu kaydeden genç oyuncu, "Her milli maç çok önemlidir. Aynı ciddiyetle sahaya çıkacağız. Ayrıca milli takımın 500. maçı olacak. İnşallah güzel bir sonuç alıp, milletimize hediye etmek istiyoruz" şeklinde konuştu.

-Kerim Frei: "Henüz 18 yaşında seçilmek gurur verici"-

İngiltere'nin Cardiff City takımında forma giyen Kerim Frei, çok genç bir yaşta milli takıma çağrılmaktan duyduğu sevinci aktardı.

"Henüz 18 yaşında (A) Milli Takım'a seçilmek benim için gurur verici" ifadesini kullanan Kerim Frei, "Buradaki arkadaşlarım çok iyi. Birazdan ilk antrenmanıma çıkacağım. Burada olmaktan gurur ve mutluluk duyuyorum" dedi. 

Türkçe bilmeyen oyuncu, bunun kendisi için sorun yaratıp yaratmadığı yönündeki bir soruya, "Aslında problem bile değil. Başta Nuri Şahin ve Gökhan Töre olmak üzere Almanca konuşan arkadaşlar var. Diğerleriyle de İngilizce konuşuyoruz. Ayrıca yakın zamanda hoca tutup, Türkçe dersleri almaya başlayacağım" yanıtını verdi.

Kerim Frei, milli takımda kadro şansı için ise "İlk antrenmanıma çıkacağım ve umarım hocamı etkileyebilirim. Bunu yapabilirsem beni takip etmeye ve izlemeye devam edeceklerdir. Eğer kendisini etkileyebilirsem bundan çok memnun olurum ve takıma girebilmek için çaba gösteririm. Takıma giremesem bile asla yılmam ve çalışırım" şeklinde konuştu.