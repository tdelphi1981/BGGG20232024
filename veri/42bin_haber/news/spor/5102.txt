LeBron, Lakers'ı yıktı!
Amerikan Ulusal Basketbol Ligi'nde (NBA) ulusal yayın gününde 4 maç oynandı.
Günün dikkat çeken maçında Los Angeles Lakers, Miami Heat'i konuk etti. Heat, 20 top kaybına zorladığı Lakers'ı, yıldız oyuncusu LeBron James'in 39 sayı, 7 ribaund, 8 asist ve 3 top çalmalık performansıyla 99-90 yendi.

Heat'in diğer yıldızları Dwyane Wade, 27 sayı ve 5 asistle James'e eşlik ederken, Chris Bosh, 7 sayı, 6 ribaund ve 6 top çalmayla maçı tamamladı.

Lakers'da 13 sayı ve 16 ribaundla 'double double' yapan Dwight Howard ve 16 sayı kaydeden Metta World Peace'in gayreti, galibiyet için yeterli olmadı. Lakers'ın yıldız guardı Kobe Bryant, 22 sayıyla takımının en skorer ismi olmasına rağmen 25'de 8 şut isabetiyle oynadı ve 6 top kaybetti.

Bir diğer Los Angeles takımı Clippers ise Minnesota Timberwolves deplasmanından galibiyetle döndü. Clippers, ligin elit oyun kurucularından Chris Paul'ün kadroda bulunmasına rağmen süre almadığı maçı, 90-77 kazandı.

Oyuna kenardan girerek, kaydettiği 22 sayıyla sahanın en skoreri olan Jamal Crawford ve 20 sayı üreten Blake Griffin, Clippers'a maçı getiren oyuncular oldu. Yedek oyuncular Matt Barnes 10 ve Ronny Turiaf 11 sayılık katkı sundu.

All-Star forvet Kevin Love'ın forma giymediği Timberwolves'da ise Luke Ridnour'un 21 sayı ve 5 asist ve Andrei Kirilenko'nun 15 sayı, 5 ribaund ve 4 top çalmalık performansı mağlubiyeti önleyemedi.

-Knicks, Pistons'ı mağlup etti-
NBA'in Avrupa'ya açılma projesi kapsamında İngiltere'nin başkenti Londra'daki O2 Arena'da oynanan maçta, Doğu takımları karşılaştı. New York Knicks, All-Star oyuncusu Carmelo Anthony'nin 26 sayıyla öne çıktığı mücadelede, Detroit Pistons'ı 102-87 yendi.

Knicks'in uzunu Tyson Chandler, 10 sayı ve 14 ribaundla 'double double'a imza atarken, oyuna kenardan giren yıldız oyuncu Amare Stoudemire, 17 sayı üretti. Yedek oyuncular J.R. Smith, 16 sayı ve 6 ribaund ve Steve Novak, 13 sayı ile geceyi tamamladı.

Pistons cephesindeyse Will Bynum, benchten gelerek 22 sayı ile takımın skor yükünü çekti. Pistons'ın as ve yedek pivotları Greg Monroe ve Andre Drummond, 11'er sayı ve 10'ar ribaundla 'double double' yaparken, çaylak Kyle Singler da 15 sayıyla oynadı.

NBA'e 9 maçla devam edilecek.

Toplu sonuçlar şöyle:

Detroit Pistons-New York Knicks: 87-102
Minnesota Timberwolves-Los Angeles Clippers: 77-90
Phoenix Suns-Milwaukee Bucks: 94-98
Los Angeles Lakers-Miami Heat: 90-99