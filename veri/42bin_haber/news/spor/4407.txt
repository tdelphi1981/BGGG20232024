Fenerbahçe Trabzon'a ulaştı
Ziraat Türkiye Kupası (A) Grubu'nda yarın 1461 Trabzon ile karşılaşacak Fenerbahçe, rötarlı olarak Trabzon'a geldi. 
Devre arası kamp çalışmalarını Antalya'da tamamlayarak özel uçakla Trabzon'a gelen sarı lacivertli takım için havalimanında geniş güvenlik önlemleri alındığı gözlendi.

Antalya'da yaşanan hava muhalefeti nedeniyle rötarlı olarak şehre gelebilen futbolcuları, az sayıdaki Fenerbahçeli taraftarlar karşılayarak fotoğraf çektirdi. Polis ve jandarma eşliğinde havalimanından ayrılan kafile, daha sonra konaklayacağı Novotel'e yerleşti.

Fenerbahçe Kulübü'nün resmi internet sitesinde, 20 kişilik futbolcu kafilesi ise şu şekilde bildirildi:

"Mert Günok, Serkan Kırıntılı, Erten Ersu, Gökhan Gönül, Bekir İrtegün, Orhan Şam, Serdar Kesimal, Egemen Korkmaz, Hasan Ali Kaldırım, Selçuk Şahin, Salih Uçan, Mehmet Topuz, Cristian Baroni, Miroslav Stoch, Dirk Kuyt, Mehmet Topal, Milos Krasic, Recep Niyaz, Caner Erkin, Semih Şentürk"