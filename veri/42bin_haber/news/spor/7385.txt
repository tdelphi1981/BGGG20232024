Türkiye
A Milli Takımımız yarın Çek Cumhuriyeti, Ümit Milliler Norveç ve A2 Milli Takımı ise İngiltere karşısına çıkacak.
A Milli Futbol Takımımız, yarın hazırlık maçında Çek Cumhuriyeti ile karşılaşacak. Manisa 19 Mayıs Stadı'nda oynanacak ve saat 20.15'te başlayacak karşılaşmayı Hollanda Futbol Federasyonu'ndan Björn Kuipers yönetecek. Kuipers'in yardımcılıklarını Sander van Roekel ve Erwin Zeinstra yapacak. Karşılaşmanın dördüncü hakemi ise Mete Kalkavan olacak. Karşılaşma Kanal D'den de naklen ekrana gelecek.

2013-15 UEFA U21 Avrupa Şampiyonası Eleme Turu maçlarına hazırlanan Ümit Milli Takımımız, yarın özel maçta Norveç ile karşılaşacak. Atatürk Olimpiyat Stadı'nda oynanacak ve saat 14.00'te başlayacak karşılaşmayı Tayfur Özkan yönetecek. Özkan'ın yardımcılıklarını Esat Sancaktar ve Ceyhun Sesigüzel yapacak. Müsabakanın dördüncü hakemi Onur Karabaş.

A2 Milli Takımımız ise Uluslararası Challenge Trophy Turnuvası yarı finalinde bu akşam İngiltere ile deplasmanda karşılaşacak. Londra'daki Dartford FC'ye ait Princes Park Stadı'nda tek maç üzerinden oynanacak karşılaşma TSİ 21.45'te başlayacak.

A2 Milli Takımımız, Uluslararası Challenge Trophy Turnuvası B Grubu'nu lider olarak tamamlayarak yarı finale yükselmişti. Millilerimiz gruptaki ilk maçında Norveç ile 1-1 berabere kalmış, ikinci maçında Estonyab'yı 5-0, üçüncü ve son maçında ise Galler'i deplasmanda 5-0 yenmişti. Turnuvanın diğer yarı final maçı Rusya ile Norveç arasında oynanacak.