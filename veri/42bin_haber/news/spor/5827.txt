Şanlıurfaspor'dan Keita açıklaması
PTT 1. Lig ekiplerinden Şanlıurfaspor, bir dönem Galatasaray'da forma giyen Abdulkadir Keita'nın transferi için sağlık kontrollerinden çıkacak sonucu bekliyor.
Transfer Komitesi Başkanı Maruf Güneş yaptığı açıklamada, olağanüstü kongrenin ardından takıma yeni transferleri kazandırabilmek için yoğun gayret gösterdiklerini belirtti.

Bu süreçte aralarında yerli ve yabancı futbolcuların da bulunduğu 60 civarında oyuncuyla görüştüklerini ifade eden Güneş, şunları kaydetti:

'Ara transfer döneminde 6 futbolcu kadromuza katıldı. Eskişehirspor'dan Serdar Dursun, Gençlerbirliği'nden Çağrı Tekin, Tavşanlı Linyitspor'dan İbrahim Yavuz, Adana Demirspor'dan Gökhan Kaba ile bonservisi elinde olan Ömer Ateş ve Selim Akbulut ile anlaştık. Oyuncularımızdan Kıvanç'ın da sözleşmesini uzattık. 2 oyuncuyu daha kadroya katıp transfer dosyamızı kapatmak istiyoruz.'

-Keita transferi-
Güneş, bazı basın yayın organlarında bir dönem Galatasaray'da da forma giyen Fildişi Sahilli Abdulkadir Keita'nın Şanlıurfaspor'a transfer edildiğine ilişkin haberlerin yer aldığını ancak bu transferde şu anda kesin bir sonuca ulaşılamadığını vurguladı.

Keita'yla yaklaşık 20 günlük yoğun görüşme sürecini geride bıraktıklarına dikkati çeken Maruf Güneş, 'Genel anlamda kulübümüze yakın bir oyuncu, ancak detaylar kesinlik kazanmadı. Sağlık kontrollerini beklediğimiz Keita'da sonuca yaklaşıyoruz. Taraftarımız, bu oyuncu konusunda iplerin Şanlıurfaspor'da olduğunu bilsin' diye konuştu.

Güneş, transfer edilen 6 futbolcu için ciddi mali kaynağın ayrılmadığını da sözlerine ekledi.