"Samsunspor ikinci yarının en iyi ekibi"
Çaykur Rizespor Teknik Direktörü Mustafa Denizli, Samsunspor maçının ezeli rekabetin yaşanacağı güzel bir maç olacağını söyledi.Denizli, Mehmet Cengiz Tesisleri'nde idman öncesi gazetecilere yaptığı açıklamada, 5-1'lik farklı Göztepe galibiyetinin çok önemi olmadığını belirterek, Oynadığımız oyunun sonuç olarak iyi bitmesi bizi mutlu eder. Güzel bir şey taraftarın önünde gol sevinci yaşamak, yaşatmak. İyi yoldayız. Saha içinde ve dışında mesafe katediyoruz. Saha dışı bu haftanın güzel tarafıydı. Onlar böyle destek olduğu müddetçe biz gereken cevabı veririz dedi.

Ligin enteresan olduğunu, hep birlikte bunu yaşadıklarını ifade eden Denizli, Bu sezon ve her sezon ortaya çıkan tablo, çekişme hiç bitmiyor. Samsunspor da bu grupta ikinci yarıya iyi başlayan bir ekip. Boluspor mağlubiyeti Samsunspor için ölçü değil. Samsunspor ikinci yarının iyi ekibi. Biz de 4 maçta 9 puanla iyi başladık. Bunu devam ettirmek istiyoruz. Samsunspor maçı ezeli mahalli rekabetin yaşanacağı bir maç olacak. Samsun'a iyi gidip iyi dönmek istiyoruz diye konuştu.

Florin Cernat Denizli'yi yanılttı

Florin Cernat'ın çok kısa sürede takıma uyum sağladığını ve iyi işler yaptığını dile getiren Denizli, Takım kaptanının saha içerisinde ve dışında iyi olması gerekiyor. Florin Cernat da saha içi ve dışında iyi işlerin yanında güzel futboluyla da takıma önemli katkı sağlıyor. Göztepe maçında da güzel bir frikik golü attı. Ben de yıllardır böyle frikikler kullandım. Cernat beni bile yanılttı. Bırakın kaleciyi ben bile son adımına kadar topu arkadaşlarına pas olarak atacağını düşünüyordum. Ben böyle düşününce rakip kaleci daha fazla düşünmüştür. Sonuçta çok güzel bir gol oldu şeklinde konuştu.

Ligin kırılma haftası ile ilgili kafasında düşüncenin olduğunu vurgulayan Denizli, Kafamda ligin kırılma haftası ile ilgili düşünce var. Ancak bir kaç hafta sonra daha da netleşecek. Allah inşallah bizi o haftada yanıltmaz. O zaman ligin şekli ile ilgili çok daha net yorum yapacağız dedi.

Denizli, Çetin Güngör ve Mehmet Al dışında takımda eksik olmadığını sözlerine ekledi.

Yeşil-mavili ekip Denizli yönetiminde Samsunspor maçı hazırlıklarına başladı. Futbolcular koşunun ardından kısa pas çalışması yaptı. Kaleciler takımdan ayrı çalıştı.