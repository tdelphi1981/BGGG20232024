Mersin mucizesi
Spor Bakanı Kılıç, 25 bin kişilik Mersin Stadını inceledi ve Tesislerimiz yüzde 98 bitti. Küçük rötuşlar kaldı. 2013 Akdeniz Oyunları, hem Mersin hem de 2020 Olimpiyat adaylığımız sürecinde en önemli vitrin organizasyonlardan biri diye konuştu.

YUNANİSTAN’IN 4 YILDA YAPAMADIĞI TESİSLERİ TÜRKİYE 18 AYDA BİTİRİYOR 
GENÇLİK ve Spor Bakanı Suat Kılıç, Mersin'de, Akdeniz Oyunları Koordinatörlüğü çalışanlarıyla toplantı yaptı. Yapımı süren 25 bin kişilik stadı inceleleyen Kılıç, Mersin'e bir  çok kez gelip gittiğini, ancak bu ziyaretler içerisindeki en mutlu anını bu şantiyede yaşadığını söyledi. Kılıç, “Bugün stat noktasındaki kaygıların da ortadan kalktığını görebiliyoruz. Yüzde 98’i bitmiş durumda” dedi. Bakan, 19 dev tesisin bitme aşamasında olan görüntülerini de medyaya verirken Yunanistan’ın 4 yılda yapamadığını Türkiye’nin 18 aylık süre bitmeden tamamladığını ifade etti. 
Stat 31 Mayıs’ta teslim  
Kılıç, “31 Mayıs 2013 itibariyle yüklenici firma Limak, Mersin Stadı’nı bakanlığımıza teslim edecek. Yapar mı, yapamaz mı? söylentilerine karşı buradaki fotoğraf, hiç bir kaygıya kapılmamamız gerektiğine işaret ediyor. Firma yetkililerine teşekkür ediyorum. Çünkü Akdeniz Oyunları, hem Mersin için hem de 2020 İstanbul Olimpiyat Oyunları adaylığımız sürecinde en önemli vitrin organizasyonlarımızdan biri. Tesislerimizin neredeyse tamamı bitmek üzere. 18 ayda zamana karşı yarış veriyoruz. Biz çalışıyoruz. Yarışı Türkiye kazanacak” dedi. 
Sporcu yetiştirme merkezi 
Kılıç, stat için 2 bin 580 kişinin 31 Mayıs 2013 tarihine yetişebilmek için hummalı şekilde çalıştığını vurguladı. Stadyumun yol bağlantısını sağlamak üzere KDV hariç 27 milyon lira harcama yapıldığını hatırlatan Kılıç, “Mersin bir olimpiyat kenti haline geliyor. 20-30 Haziran tarihleri arasında Akdeniz Oyunları'nı gerçekleştireceğiz. Ama 1 Temmuz'dan itibaren tüm tesisler olimpiyatlara sporcu hazırlama merkezi olacak” derken; Nevin Yanıt için de “Mersin'in kızı, oyunları Mersin'e kazandırmakla ne kadar doğru bir iş yaptığımızın kanıtı” dedi. 
Mersin, olimpiyat kenti olacak 
BAKAN Kılıç, yapımı tamamlanma aşamasına gelen 19 dev tesisin görüntülerini medyayla paylaştı. Stat ve atış poligonu dışındaki tüm tesisler bitti. Kılıç daha sonra esnafı ziyaret etti ve “Oyunlar gelir geçer, ama oyunlar için yapılan her şey miras olarak Mersin'de kalacak. Bu oyunlar sayesinde Mersin bir olimpiyat kenti haline gelecek” diye konuştu.