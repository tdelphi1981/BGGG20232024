"Hedefimiz Play-off'a avantajlı şekilde kalmak"
Mersin Büyükşehir Belediyesi Kulübü Başkanı Mehmet Özcan, play-off'a avantajlı şekilde kalmak istediklerini söyledi.Özcan, yaptığı açıklamada, dün sahalarında Tarsus Belediyesi ile yaptıkları maçtan 71-65 galip geldikleri için sevinçli olduklarını dile getirdi.

Mersin derbisi olarak nitelendirilen karşılaşmada Türkiye'yi Avrupa'da temsil etmiş, çok iyi kadrolara sahip iki takımın karşı karşıya geldiğini ifade eden Özcan, şöyle konuştu:

Maça Tarsus ekibi, istekli başladı. Nitekim son periyota kadar da maçı önde götürdü ama seyircimizin desteği ve oyuncularımızın iyi savunma yapmasıyla denk geçen maçı son bölümde kazandık. Bu maçta Rus oyuncumuz Oksana'nın ve Mersinli genç oyuncumuz Merve Aydın'ın oyuna ekstra katkıları takımımız adına çok olumluydu. Gerek Tarsus taraftarı, gerekse Mersin taraftarının derbiye yakışacak şekilde takımlarını desteklemeleri ve maçın çok güzel bir atmosferde geçmesi de bizleri çok sevindirdi.

Bu galibiyetle ligin 4. sırasına yerleştiklerini dile getiren Özcan, Bundan sonra hedefimiz evimizde oynayacağımız tüm maçları kazanmak. Sene sonundaki hedefimiz ise play-off'a avantajlı bir şekilde başlamak. Bunu başardığımızda takım daha tecrübeli ve başarılı bir hale gelecek diye konuştu.