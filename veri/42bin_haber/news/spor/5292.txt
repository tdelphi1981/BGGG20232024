'Fenerbahçe'yı hayatımdan çok sevdim'
 
 Fenerbahçe Kulübü Başkan Vekili Abdullah Kiğılı, renklerine katmak istedikleri futbolcu Belhanda'nın transferinde, kulübü Montpellier'e sundukları teklifin kabul edilmesini beklediklerini ifade etti. Fenerbahçe Kulübü Yüksek Divan Kurulu Toplantısı'nın ardından basın mensuplarıyla sohbet eden Kiğılı, Belhanda'nın transferiyle ilgili olarak, ''Teklifimizi kabul etmelerini bekliyoruz. Oyuncuyla ile el sıkıştık. Kulübü yaptıkları ilk tekliften indirim yaptı ama biz onu da kabul etmedik'' dedi. Kiğılı, Fransız kulübünün, futbolcunun bonservisi için talep ettiği tutarda indirim yaparak 10 milyon avroya düştüğünü, kendilerinin ise teklif ettikleri 8 milyon avroda direndiklerini kaydetti.
 
 YÜKSEL GÜNAY'LA TATIŞTI
 
 Fenerbahçe Kulübü Başkanı Aziz Yıldırım, kulübün yeni kurumsal yapılanmasını eleştiren Yüksek Divan Kurulu Başkanı Yüksel Günay ile tartıştı.
 
 Fenerbahçe Faruk Ilgaz Tesisleri'nde gerçekleştirilen olağan toplantıda, kurumsal yapılanmayla ilgili bilgilerin verilmesinin ardından söz alan Yüksek Divan Kurulu Başkanı Günay, yeni yapılanmayla ilgili kendisine ve divan kuruluna herhangi bir bilgi verilmediğini belirterek, yönetime sitem etti.
 
 Üst yönetici (CEO) görevlendirmesinin son 15 yıldır Türkiye'de ve dünyada var olduğunu, ancak Ticaret Kanunu'nda bu şekilde bir tanımlamanın bulunmadığını belirten Günay, yönetim kuruluna, bu şekilde görevlendirilen Hakkı Hasan Yılmaz'ın kulübün başına mı, yoksa şirketlerin başına mı geldiği sorusunu yöneltti.
 
 Fenerbahçe Kulübü'nün tüzüğüne göre yetkilerin hiçbir kuruma devredilemeyeceğini vurgulayan Günay, ''Anladık ki CEO, Fenerbahçe Spor Kulübü'ne getiriliyor. O zaman biz derneğiz, bir ticaret kurulu değiliz. Bir takım yetkilerden bahsediyor. Bizim tüzüğümüzde hiçbir yetki hiçbir kuruma devredilemez. Hüküm vardır. Yönetmelikler Genel Kurul'un da değil, yalnız Yüksek Divan Kurulu'nun yetkisindedir. Genel Kurul da yönetmelik yapamaz. Tüzüğü değiştirir, o yetkiyi bizden alır, ona bir şey diyemeyiz, saygı duyarız. İkinci bir husus, şayet kulübü temsil edecekse CEO, o zaman genel müdürlüğe gerek yok'' şeklinde konuştu.
 
 Bugüne kadar en az 11 veya 12 kez bütçe kongresi yaptıklarını anlatan Günay, ''Bugüne kadar olanlar sanki yapılmamış, yok. Yani Fenerbahçe başı boş idare edilmiş. Fenerbahçe'de başı boşluk olmadı, kulüp başkanlarının ağırlığı oldu. Son zamanlarda da kulüp başkanı bir lider oldu. Lidere de bazı yerlerde saygı duyulur. Fenerbahçe'nin iki başkan hariç bütçesi her zaman Fenerbahçe'nin içindeydi ve doğru yapılıyordu'' ifadelerini kullandı.
 
 -Tansiyon yükseldi-
 Yönetim kurulu masasında oturan Kulüp Başkanı Aziz Yıldırım, oturduğu yerden Yüksel Günay'a sert çıkarak, konuyu anlamadığını ifade etti.
 
 Kulüpte çalışmaların yıllardır amatörce yapıldığını vurgulayan Başkan Yıldırım, ''Ben Aziz Yıldırım olarak 1 liranın dahi nereden nereye harcandığını bilmek istiyorum. Bizler gideceğiz, Fenerbahçe yaşayacak. Bu yapılanmada geç kaldık ama bugün yapmaya mecburuz. Neler oluyor, neler yapılıyor, Fenerbahçeliler bilsin, öğrensin. Biz dostuz, burada böyle konuşman beni yaralıyor'' şeklinde ifadeler kullandı.
 
 Aziz Yıldırım'ın ardından Günay, kürsüde konuşmasına devam etti.
 Kurumsallaşmayla ilgili yeni yapılanmanın kulübe her ay 150 bin lira kadar bir mali yük getirdiğini kaydeden Günay, ''Ben kurumsallaşmaya karşı değilim. Ben Sayın Başkan'ı çok severim ama bu sevgi benim fikrimi söylememe mani değil'' dedi.
 
 Yüksel Günay, özetle şunları kaydetti:
 ''Bu kurumsallaşma kulübe mali bir yük getiriyor. Israrla söylüyorum, her ay 150 bin lira kulübe yük gelecek. Kurumsallaşmayı mevcut insanlar da yapar. Kurumsallaşma, yanındaki memura saygı duymaktır, güvenmektir. Bizim yapacağımız da bir şey yok kurul olarak. Hiçbir tavsiye, ikaz kararı almayacağız. İzleyelim, görelim. Bundan iyisi var mı- Nisan ayında bunları yeniden konuşuruz. Mayıs ayında da mali genel kurul var, bütçeyi getirirsiniz, bütçede görürüz. Her ay genel giderler artıyor.''
 
 BAKKAL DÜKKANI GİBİ İDARE ETTİK
 
 Kulüp başkanı Aziz Yıldırım, Yüksel Günay'ın konuşmasını tamamlamasının ardından bu kez kürsüye çıkarak açıklamalar yaptı.
 
 Fenerbahçe'de yeni yapılanma olmasını istediklerini belirten Yıldırım, 15 yıldır kendisinin, yönetim kurulu arkadaşlarının ve kendilerinden önceki yönetimlerin de amatörce çalıştıklarını vurguladı.
 
 Yönetimden ayrıldıkları zaman gelecek yeni yönetimlerin kendileri kadar vakitlerini vermeyeceğini savunan başkan Yıldırım, şunları kaydetti:
 ''Yeniden bir düzen kurmak ve Fenerbahçe'yi ileriye taşımak gerekir. Aksi halde, bizden sonra gelecek insanlar, biz de dahil olmak üzere belli döneme kadar bakkal dükkanı gibi idare ettik burayı. Bundan sonra da böyle devam eder. Böyle olmamalı. Başkan 150 bin lira maliyetten bahsediyor. Bugün Ar-Ge'ye büyük paralar harcanıyor. Yönetim kurulu üyemiz Ender Alkaya bunun 1 milyon dolara mal olacağını söyledi. Aletleriyle, personeliyle bu rakamı harcayacağımızı söyledi, yönetim kurulunda bunun kararını aldık. Genel giderler artıyor, evet bunu indirmemiz lazım. Fenerbahçe Kulübü'nün eskiden 100-150 personeli, 700-800 sporcusu vardı. Bugün böyle mi- Zamanla büyüdük, daha da büyüyeceğiz.''
 
 BİZİM GİBİ HAMMALLARI BULAMAZSINIZ
 
 Büyüyen yapının sadece yönetim kurulu üyelerinin çalışmasıyla yönetilemeyeceğini anlatan Aziz Yıldırım, artık yöneticilerin sadece karar verme mekanizması haline gelmesi gerektiğini anlatarak, şöyle devam etti:
 ''Yalnız yönetim kurulundaki insanlarla olmaz bu iş. Burada çalışacak insanlar lazım. Ben gidip para istiyorum, reklam istiyorum. Ben gitmeyeceğim, buradaki görevli arkadaşlar gidecek. Artık gelen yönetimler burada sadece karar verme mekanizması haline gelecekler. Artık buraya bizim gibi hamalları bulamazsınız. Açıkça söylüyorum. Fenerbahçe'yi sevmek ayrı şey. Herkesin mesaisi var. Ben, Fenerbahçe büyüsün, bir yerlere gelsin diyorum. Amatör şubelerin bugün 20 milyon dolar açığı var. Beş milyon lira yılda elektrik, su, gaz parası ödüyoruz. Beş milyona yakın Milli Emlak'ın arsalarına kira ödüyoruz. Herkes sanıyor ki bunlar kolay şeyler. Fenerbahçe Kulübü, 2012 yılında 75 milyon lira vergi ödedi. Profesyoneller gelsinler idare etsinler, yönetimler karar versinler. Fenerbahçe büyük bir dev haline gelsin.''
 
 Fenerbahçe Futbol AŞ Yönetim Kurulu Üyesi Cengiz Solakoğlu'nun, kendisine, para olmadığını ifade ederek ''Bir tane oyuncu alamazsınız'' dediğini belirten Yıldırım, ''Ama öbür taraftan, taraftar, sizler, ben oyuncu almak istiyoruz. Ama ben günlük bunları yaşarsam, bilirsem, 'Fenerbahçe'nin bu parası var, bunları yapabilirim' diye bilirsem, kararı önceden veririm. Ama ben son dakikada 'Oyuncu alacağım' diyorum, para yok. Ne yapacağız, kaynak bulacağız. Fenerbahçe için hiçbir kötülük yapmayı düşünmedim, düşünemem. Fenerbahçe 150 bin lirayı ödediği yerde 5 milyonu, 10 milyonu sokağa atıyor başkan haberin olsun. Çünkü bilinçsiz yapıyoruz. Bir ödememiz varsa, bir gün önce ödemek veya bir gün sonra ödemek bu kulübe kazanç getirir'' şeklinde konuştu.
 
 Kulübe eleman alırken kimseye sorma zorunluluğu olmadığını kaydeden başkan Yıldırım, ''Bugüne kadar böyle bir şey yaşadık mı- Bunları kulübe personel olarak alıyorum'' dedi.
 
 HAYATIMDAN ÇOK SEVİMDİM
 ''Fenerbahçe'yi hayatımdan çok sevdim'' diyen Aziz Yıldırım, şöyle devam etti:
 ''Bir yıl gittim, başka şeylerden dolayı yattım, problem değil. Beş sene de 10 sene de yatarım. İnsanın başına bunlar gelir. Fenerbahçe için canım feda. Benim bu kulübe neler yaptığımı Tamer Bey bilir. Her şeyin karşılığı vardır. Herkese hesabını veririm. Bilsem getirip bu tanıtımı yapmazdım. CEO demez de genel müdür derdim veya danışmanım derdim. İsimler önemli değil. Önemli olan bu görevi kabul edip burada bizim yükümüzü almak için çalışması. Ücretine, şuna buna girersek, hiçbir şey, yani bunu da bilin. Lütfen açık olalım. Kapalı olalım. Benim burada 100 sene duracak halim yok. Fenerbahçe'yi oturtalım bir yere. Bizler de gelelim onu denetleyelim, sorgulayalım. Fenerbahçe'de yeni dönem başlayacaktır. Tüzük ne emrediyorsa onu yaparız. Ama görevleri de iyi bilirim. 15 yıldır başkanım. En kötü günümüzde, en iyi günümüzde burada olmuşuzdur ve sizden destek görmüşüzdür.''