Anadolu ateşi yaktı
4 büyükler bu sezon toplam 116 puanı hanesine yazdırdı. 18 takımlı lige geçildiğinden bu yana bir kez 123 puana inen daha sonra hep 130un üzerine çıkan büyükler, 1995-1996da 169 puanla zirve yaptı. Cim-Bom, Kartal, Kanarya ve Trabzon, bu sezon Anadolu takımlarına karşı ise 78 puan kaybetti.

GALATASARAY, BEŞİKTAŞ, FENERBAHÇE VE TRABZONSPOR, SON 19 YILDA EN AZ PUANI BU SEZON TOPLADI
ANADOLU takımları artık kolay lokma değil... Süper Ligi yıllardır domine eden 4 büyük ekip bu sezon Anadolu takımları karşısında rekor puan kaybına uğradı. Bu takımlara karşı ilk 18 maçta Trabzonspor 24, Fenerbahçe 21, Galatasaray 17, Beşiktaş ise 16 puan kaybı yaşadı. Cim-Bom, Kanarya, Kara Kartal ve Trabzonspor şu ana kadar 116 puan toplayarak en başarısız sezona imza attı...
SÜPER Ligde 18 takımlı sisteme geçilen 1994-95 sezonundan bu yana ligin ilk 18 haftalık bölümünde daha önceki yıllarda en düşük puan rekoru 123tü. 2006-07 sezonundaki bu rakamın dışında 4 Büyükler hiçbir zaman 130 puanın altına inmediler. 1995-96 sezonu 169, 1996-97 sezonu 164, 2004-05 sezonu ise 160 puanla en başarılı dönemler olarak tarihe geçti.
Herkes zirveye ortak
Anadolu takımları 4 büyükler karşısında topladıkları puanla Yarışta bizi de unutmayın dedi. Lider G.Saray ile Antalya arasında üç; Bursa ve 6. Karabük arasında altı puan fark bulunuyor.
LİGDE Anadolu ihtilali yapan takımların topladığı ekstra puanlar nedeniyle zirve yarışı bu sezon sadece 4 Büyükler arasında geçmiyor. Trabzonspor haricinde diğer 3 Büyük, ligin  zirvesinde yer alırken, 3. sırada yer alan Antalyaspor, 33 puanlı Cim-Bomun sadece 3 puan gerisinde. 5. sırada yer alan Bursaspor ile 6. durumda bulunan  Karabükspor ise 6 puan farkla üst sıraları zorluyor.
23 puanla 11. sırada bulunan Sivasspor düşme hattına yakın bir ekip olarak görünse de lider Galatasaray ile puan farkı sadece 10. 24 puanla zirve yarışından uzaklaşmış görünen Trabzonspor, kalan 16 haftada 9 puanlık farkı kapatabilecek durumda. Anadolu takımları arasında Karabükspor topladığı 10 puanla Büyükler karşısında en başarılı ekip olarak görünüyor.  Gaziantepspor 7, Kasımpaşa, Antalyaspor ve Eskişehir ise 6 puanı büyüklerden kaptı.
Hakan Ünsal: Büyükler yaparsa bizler de yaparız
GALATASARAY ve Milli Takım ile kafalarda başlayan devrimin aslında şu anda fiiliyata geçtiği dönemi yaşıyoruz. Önce kafalarda değişim oldu. Yayınlardan gelen maddi güçle Anadolu kaliteli oyuncu tercih etti. Buna Büyükler yapabiliyorsa, biz de yapabiliriz diye düşünen futbolcu topluluğu eklendi ve Anadolu İhtilali başladı.
Selçuk Yula: Kasaya giren para akıllı kullanılıyor
ANADOLU takımları kasalarına giren paraları akıllı kullanmaya başladı. Bunu Karabük, Gençlerbirliği v.s. yaptıkları (araştırmalı) özellikle yabancı transferlerden net olarak görebiliyoruz. Ancak bu onların büyükleri geçtiği anlamına gelmiyor. 4 büyükler krizleri iyi yönetemedikleri için Anadolu takımları güçlenmiş gibi gözüktü.
Sinan Engin: Ligin kalitesi düşük farkın nedeni bu
LİGİMİZİN kalitesi çok düşük. Bence Anadolu takımları güçlenmedi. Büyük takımlarımız fark yaratacak transferleri yapamadı. Sadece iki büyük takımımız doğru transferler yapsalar ve kaybettikleri puanların yarısını bile alsalar bugün çok daha üstte olacaklardı. Anadolu takımları büyüklerin bu durumundan yararlandı.
İskender Günen: Futbol gelişti ama henüz devrim yok
ŞU an Süper Ligde kendi adına yakışır büyüklükte, oyun bazında görüntüler ortaya koyan bir takım yok. Zaman içinde Anadolu kulüpleri yabancı oyuncu tercihlerini büyüklere göre daha olumlu gerçekleştirdikleri için futbol olarak da farklı bir görüntü çizebildiler. Anadolu futbolu gelişiyor ama ortada henüz bir devrim yok.
Ali Gültiken: Futbolcu ve antrenörler mentalitesini değiştirdi
GEÇMİŞTE büyük maçlara çıktıklarında savunma yapıp golü kontraataklarla arayan Anadolu kulüplerinin bu mentalitesi değişti. Maddi imkanların artması ile önemli transferler yapıyorlar. Futbolcuların mentalitesi değişti, antrenörler kendilerini geliştirdiler. Kendilerine güven gelen Anadolu kulüpleri büyüklerle oynadıkları maçlara çıkarken 3 puanı hedefleyip ona göre oynuyorlar.
Mehmet Demirkol: Hakemlerin adil idaresi Anadolunun avantajı
MİLLİ Takım başarılı olsaydı, biz de diyebilirdik ki, Milli Takımdaki oyuncular belirli bir kaliteyi tutturuyor. Ancak Milli Takım, ligin seviyesinin oldukça düşük olduğunu gösteriyor. Büyüklerin gelişim gösterememesi, Anadolu takımlarının arayı kapatma çabası bugünkü duruma katkı sağladı. Bunun dışında hakemlerin de adil yönetim göstermesi Anadolu takımlarının avantajına oldu.
Kanat Atkaya: Ciddiyetsizlik 4 büyük takıma hakim olmuş
KARABÜK, F.Bahçe ve G.Saraya aynı şeyi yaptı üstelik rakip sahada. Kasımpaşa zaten ilk yarıda kendini gösterdi. İBBnin büyüklere açtığı dertler ortada. Bunu Anadolu ayaklanması gibi görmek ne derece gerçek olur bilemiyorum. Ama 4 büyüklerin az puan topladıkları bir sezonda yanlış giden bir şeylerin olduğu da ortada. Ciddiyetsizlik genel manada 4 büyüklere hakim olmuş herhalde.
Altan Tanrıkulu: Anadolu futbolunda ciddi ayaklanma var
BÜYÜKLERİN kötü olduğu dönemler vardı. Ama bu kez Anadoluda ciddi bir ayaklanma var. Daha kaliteli teknik direktörler işbaşında. Başkanlar sabırlı. Transferleri biraz daha hocalar yapıyor. Aynı zamanda büyüklerin zaaflarını iyi biliyorlar. Korkmamayı öğrenmişler. En önemlisi hakemler de düdükleri büyüklerin lehine çalmıyor. Bursa 4 penaltı atmış, 4 büyüğün toplamı 4 penaltı bile değil.