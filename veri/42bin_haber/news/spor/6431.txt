Galatasaray'a Gürcü yıldız
Galatasaray Medical Park, Gürcü oyun kurucu Markoishvili'yle transfer görüşmelerine başladı.
Galatasaray Medical Park Erkek Basketbol Takımı, ABD'li oyuncusu David Hawkins'in doping numunesinin pozitif çıkmasının ardından, Gürcü oyun kurucu Manuchar Markoishvili'yle transfer görüşmelerine başladı.

Galatasaray Basketbol Şubesi Koordinatörü Murat Özyer, AA muhabirine yaptığı açıklamada, İtalya'nın Mapooro Cantu ekibinde forma giyen 26 yaşındaki Manuchar Markoishvili ile görüştüklerini aktararak, 'Anlaşma sürecindeyiz ama resmi olarak biten bir şey yok. Ama anlaşma ihtimalimiz var' ifadelerini kullandı.

Özyer, Markoishvili transferini kısa sürede tamamlamak istediklerini de sözlerine ekledi.