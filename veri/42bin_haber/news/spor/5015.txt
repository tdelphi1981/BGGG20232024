Guardiola neden Bayern'i seçti?
İspanyol teknik direktör Pep Guardiola ile gelecek sezon için anlaşan Bayern Münih'in yönetim kurulu başkanı Karl-Heinz Rummenigge, '(Guardiola ile anlaşmak) Yalnızca paraya bağlı olsaydı, hiç şansımız olmazdı' dedi.
Karl-Heinz Rummenigge, FIFA'nın resmi internet sitesinde yer alan açıklamasında, 3 yıllık anlaşma yaptıkları ve Temmuz'da takımın başına geçecek İspanyol teknik adam Pep Guardiola'nın, Bayern Münih'in genel konseptinden etkilendiğini belirtti.

Rummenigge, Guardiola'nın Bayern Münih'te de iyi para kazanacağını ancak finansal gücün belirleyici etken olması halinde Guardiola'nın 1 Temmuz'da gelmeyi tercih etmeyeceğini söyledi.

Guardiola'nın karizma sahibi bir teknik direktör olduğunu dile getiren Rummenigge, birçok futbolcunun, onun gibi bir teknik adamla çalışmak istediğini dile getirdi. Rummenigge, takımın sezon arasına girinceye kadarki başarısının altında imzası bulunan ve Temmuz ayında emekliye ayrılacak Jupp Heynckes ile ilgili ise şunları kaydetti:

'Jupp, daha önce kariyerine nokta koymak istediğini söylemişti. Pep de Jupp Heynckes'i rahatsız etmek ve bu sezonki çalışma düzenine karışmak istemiyor. Pep, şu an New York'da kalıyor. Ne biz ne de o gösterişli bir imza töreni yapmak istiyor. Jupp'u en iyi şekilde uğurlamak istiyoruz.'