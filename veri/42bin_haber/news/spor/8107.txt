Emre: "Ayrışmalar bizi üzer"
Fenerbahçe kaptanı Emre Belözoğlu "Ayrışmalar, bölüşmeler bizi üzer" dedi. 
Fenerbahçe kaptanı Emre Belözoğlu, "Camiamızın bütünlüğü bizi futbolcu grubu olarak her zaman mutlu ettiği gibi, ayrışmalar, bölüşmeler de bizi üzer. İnşallah bugünler de bizim elde edeceğimiz iyi sonuçlarla biraz olsun düzelir çünkü Fenerbahçe çok büyük bir camia" dedi. 

Emre, 1-0 kazandıkları Mersin İdmanyurdu maçının ardından düzenlenen basın toplantısında, istenilen konumda ve durumda olmadıklarını belirterek, önemli bir 3 puan kazandıklarını ifade etti.

Bugün kazanmanın Avrupa ve ligde yapılacak iki deplasman maçı öncesi özgüven sağlayacağını belirten Emre, "Önümüzdeki maçlarda hem oyunsal anlamda hem puansal anlamda çok daha ilerde yer almak istiyoruz çünkü bizden beklenen şey bu. Bunun için de herkes elinden geleni yapacaktır. İnşallah güzel günler bizi bekler" diye konuştu.

Emre, bir soru üzerine, maçta yeterince pozisyona girdiklerini ancak gol olmadığını belirterek, bununla ilgili oyuncuların daha çok konsantre olması gerektiğini ifade etti.

Kadro olarak çok iyi olduklarını ve 60-65 dakika coşkulu oynamaya çalıştıklarını anlatan Emre, "Bununla beraber kaliteli ayaklarımız da devreye girdiğinde işlerimiz çok daha kolaylaşır" dedi.

Emre, 6 ay sonra döndüğü takımını geçen yıla göre hem puansal hem de moral anlamında biraz daha düşük gördüğünü belirterek, "Bunu çevirmek bizim elimizde. Ben buraya takım arkadaşlarıma elimden geldiğince destek olmaya geldim. Sonuçta futbol kolektif bir oyun. Ben de bana verilen görevi en iyi şekilde yapmaya çalışıyorum. Umarım önümüzdeki günlerde çok daha keyif veren bir Fenerbahçe olur" değerlendirmesini yaptı.

Bir gazetecinin taraftar tepkilerinin kendilerini nasıl etkilediğini sorması üzerine Emre, şöyle konuştu:

"Tabii ki taraftarın takım üzerinde desteği olduğu sürece takım için her zaman çok büyük güçtür. Özellikle iç saha maçlarında taraftarın bize verdiği destek en büyük güç. Tabii ki onların gösterdikleri tepki bizi de üzer. Sonuçta, camiamızın bütünlüğü bizi futbolcu grubu olarak her zaman mutlu ettiği gibi, ayrışmalar, bölüşmeler de bizi üzer. İnşallah bugünler de bizim elde edeceğimiz iyi sonuçlarla biraz olsun düzelir çünkü Fenerbahçe çok büyük bir camia. Bizden beklenilen iyi futbol, bizim yakalayacağımız iyi skorlarla inşallah bu dağılmışlık da bir an önce toparlanır."

Emre, bir gazetecinin İspanya'dan zayıflayarak döndüğünü belirtmesi üzerine, "4 kilo falan verdim ama yağ kaybı oldu. Ama Türkiye'de futbol tempo olarak -bunu kabul etmemiz gerekir- Avrupa'nın çok altında. Bu benim bireysel tercihimdi, Türkiye'de bu anlamda kendime çok dikkat etmiyordum, bu benim tamamen kendime yapacağım eleştiri olabilir" dedi.

Fenerbahçeli Webo ise zor bir deplasmanda 90 dakika boyunca işlerini ciddiye aldıklarını dile getirerek, iyi bir mücadele ortaya koyarak 3 puan aldıkları için mutlu olduklarını söyledi.

Webo, uyum sürecini atlatma konusunda takım arkadaşlarının çok yardımcı olduğunu belirterek, attığı gollerin de bu sürecin geçmesine katkı sağladığını ifade etti.