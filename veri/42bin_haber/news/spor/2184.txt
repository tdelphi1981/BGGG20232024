Türkiye'nin hayalleri suya düştü
UEFA, 2020 Avrupa Şampiyonası finallerinin Avrupa genelinde farklı ülke ve kentlerde düzenleneceğini açıkladı. Karar, turnuvanın bir tek ülke tarafından düzenlenmeyeceği anlamına geliyor.
Türkiye, 2020 Avrupa Şampiyonası finallerine ev sahipliği yapmak için başvuruda bulunmuştu.

UEFA Genel Sekreteri Gianni Infantino yaptığı basın toplantısında 'bazı önemli kararlar aldıklarını' belirterek, 'UEFA Euro 2020 finalleri Avrupa kıtasının genelinde, farklı büyük kentlerde düzenlenecek' dedi.

UEFA Başkanı Michel Platini, geçtiğimiz aylarda turnuvanın tek bir ülke ya da bir kaç ülkenin ortaklığında düzenlenmesindense kıtanın geneline yayılması fikrini ortaya atmıştı.

Infantino, UEFA Başkan Yardımcısı Şenes Erzik'in öneriye karşı olduğunu söyledi.

UEFA Genel Sekreteri, evsahibi olmak isteyen kentlerin başvurularının mart ayında alınmaya başlanacağını, nihai kararın ise, 2014 ilkbaharında verileceğini kaydetti.

Türkiye, 2020 Avrupa Şampiyonası'nın yanı sıra aynı yaz düzenlenecek olimpiyatlara ev sahipliği yapmaya talip.

Ancak hem olimpiyat komitesi hem de UEFA'da Türkiye'nin aynı yaz iki büyük organizasyonu düzenlemesinin sıkıntı yaratabileceği konusunda kaygılar bulunduğu basına yansımıştı.

BBC Türkçe