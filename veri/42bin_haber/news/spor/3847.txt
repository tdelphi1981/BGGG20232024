Yılmaz Vural: Bienvenu'yü istiyoruz
Sanica Boru Elazığspor Teknik Direktörü Yılmaz Vural, 'Ligde takımlar arasındaki denge teknik anlamda oluşmuş durumda. Herkes herkesi her yerde yenebiliyor. Enteresan bir lig oynuyoruz' dedi.
Spor Toto Süper Lig takımlarından Sanica Boru Elazığspor Teknik Direktörü Yılmaz Vural, AA muhabirine yaptığı açıklamada, lig liderinin 33 puanı bulunduğunu, hemen ardından gelen Medical Park Antalyaspor'un da erteleme maçı Akhisar Belediyespor maçını kazanması durumunda 33 puana ulaşacağını söyledi.

Galatasaray'ın ligin ilk yarısında 18 puan kaybettiğini hatırlatan Vural, 'Ligde 5'inci sırada bulunan Eskişehirspor, 24 puanda. Bizim ise puanımız 16. Lig beşincisiyle aramızdaki puan farkı sadece 8. Ligde takımlar arasındaki denge teknik anlamda oluşmuş durumda. Herkes herkesi her yerde yenebiliyor. Enteresan bir lig oynuyoruz' dedi.

Elazığspor'un ligde işinin kolay olmadığını vurgulayan Vural, ligin ilk yarısında 13-14 hafta boyunca son sırada kaldıklarını kaydetti. Takımın başına geldiğinde Elazığspor'un 3 puanı bulunduğunu dile getiren Vural, 'Ligin 8. haftasında göreve başladığımda 3 puanla sonuncu bir takımdık. Oyuncusu, taraftarı, yöneticisi demoralize olmuştu. Böyle bir ateşin içinde bize görev verildi, biz de kabul ettik. Benden önce Elazığspor'da görev yapan Bülent Uygun burada çok zor şartlarda mücadele etti. Uygun, bizlere kötü bir takım bırakmadı. Uygun, çok karakterli, düzgün adamları bir araya toplamış. Kendisine böyle bir takım kurduğu için çok teşekkür ederim' diye konuştu.

Elazığspor'da göreve başladıktan sonra 3 galibiyet, 4 beraberlik ve 3 mağlubiyet elde ettiklerini söyleyen Vural, şu anda 16 puanla ligde 16. sırada bulunduklarını ifade etti.

Devre arasında yapılan ve yapılacak transfer çalışmalarıyla ilgili bilgi veren Vural, ligin alt sıralarından çıkabilmek için devre arasında transferler yapmak istediklerini belirtti.

Bu doğrultuda takımdaki 6 Türk ile 2 yabancı oyuncuyla yollarını ayırdıklarını kaydeden Vural, 'Buna karşılık takımımıza 6 oyuncu takviyesi yaptık. İskender Alın'ı istiyoruz. Kendisi de bize gelebileceğini ifade etti. Onunla ilgili görüşmelerimiz sürüyor. Finlandiyalı oyuncu Mika ile anlaştık. Norveç liginde oynayan Kostarikalı oyuncu Barrantes ile görüştük, teklifimizi verdik ve sonucunu bekliyoruz. Fenerbahçe'den Bienvenu konusunda Aykut hoca ve Aziz beyle görüştük. Oradan bir karar çıkacak. Bizimle olmasını istiyoruz. Kadromuzu maddi imkanlarımız doğrultusunda kurmaya çalışıyoruz' dedi.

Ligin ikinci yarısına Fenerbahçe maçıyla başlayacaklarını hatırlatan Vural, Fenerbahçe maçına kadar Antalya'da kamp yapacaklarını bildirdi. Ligin ikinci yarısında zorlu haftaların kendilerini beklediğini vurgulayan Vural, şöyle devam etti.

'Çok ciddi hazırlanmamız gerekiyor. Yeni gelen oyuncularımızın takıma hemen adapte olması gerekiyor. Bu sorunu çabuk aşacağımıza inanıyorum. Ligde iyi oynayan bir takım olduğumuzu göstermek istiyoruz. Kendimizi şehir takımı olarak görmüyoruz, biz yöre takımıyız, Doğu'nun takımıyız. Futbolun sadece spor olmadığının farkındayız, spor sosyal bir olay. Böyle bir sosyal olayı Elazığ'dan mahrum bırakmak istemiyoruz.'