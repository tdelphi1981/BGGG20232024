Fenerbahçe'den TFF'ye bir başvuru daha!
Fenerbahçe Kulübü, Galatasaray derbisinde görevli hakem Halis Özkahya'nın Etik Kurulu'na sevk edilmesi için Türkiye Futbol Federasyonu (TFF)'na başvurdu.
Galatasaray - Fenerbahçe derbisinde Raul Meireles'e ikinci sarı karttan kırmızı kart gösteren Halis Özkahya hazırladığı rapor'un yayıncı kuruluşun elindeki görüntüler ile uyuşmaması sonrası, Fenerbahçe Kulübü Halis Özkahya'nın Etik Kurulu'na sevk edilmesi için TFF'ye başvuruda bulundu.

Hakem Özkahya'nın raporunda "tükürdü" demesi ancak Tahkim Kurulu'nda izlenen görüntüler sonrasında "tükürme eyleminin" olmadığına kanaat getirilmesi sonrası oyuncunun hakem raporu sonrası aldığı 12 maçlık ceza 4 maça indirilmişti. Ancak Fenerbahçe Kulübü bu olayla ilgili takibini Etik Kurulu'nda sürdürmeye hazırlanıyor. Sarı - lacivertli Kulüp resmi internet sitesi aracılığıyla yayımladığı açıklamda Halis Özkahya'nın Tahkim Kurulu kararı karşısında Etik Kurulu Talimatı'nı ihlal ettiği ve ilkelere aykırı davrandığı gerekçesiyle Türkiye Futbol Federasyonu'na başvuruda bulundu. 

Fenerbahçe Kulübü'nün resmi internet sitesinden yayımladığı açıklama şöyle:

"PFDK tarafından (FDT'nin 42/2 ve 35/4 maddeleri uyarınca), Spor Toto Süper Lig'in 16. haftası'nda Galatasaray A.Ş. ile oynanan müsabakanın ardından, oyuncumuz Raul Meireles için verilen 8 resmi müsabakadan men cezası, Tahkim Kurulu tarafından (FDT'nin 36/1-a maddesi uyarınca) 1 resmi müsabakadan men cezasına çevrilmiştir.
 
Müsabaka hakemi tarafından hazırlanan raporun içeriğinin, resmi yayıncı tarafından kayıt altına alınan görüntü içeriği ile uyuşmadığı, gerçek durumu yansıtmadığı ortaya çıkmıştır.
 
Tahkim Kurulu kararından sonra dahi, müsabaka hakemi Halis Özkahya kendisine tükürüldüğünü ısrarla ileri sürmüş ve konu yazılı basında dile getirilmiştir.
 
Tahkim Kurulu kararı karşısında hakem Halis Özkahya'nın, Etik Kurulu Talimatı'nı ihlal ettiği, ilkelere aykırı davrandığı açıkça ortaya çıkmaktadır. Bu nedenle, Halis Özkahya'nın Etik Kurulu'na sevk edilmesi için Türkiye Futbol Federasyonu'na başvuruda bulunduğumuzu kamuoyunun bilgisine sunarız."