Atletico Madrid fire vermedi
İspanya 1. Futbol Ligi'nde (La Liga) ilk yarının son maçında Atletico Madrid, sahasında Real Zaragoza'yı 2-0 yendi.
Ligde 19. hafta maçında Atletico Madrid'in gollerini 30. dakikada Tiago ve 37. dakikada penaltıdan Falcao kaydetti.

Atletico Madrid'deki Türk futbolculardan Arda Turan ilk 11'de sahaya çıkarken, 85. dakikada yerini Raul Garcia'ya bıraktı. Teknik direktör Diego Simeone, yedek kulübesinde oturan Emre Belözoğlu'na ise forma şansı vermedi. Atletico Madrid'de ikinci sezonunu geçiren Arda Turan, La Liga'daki 50. maçında takımına bir penaltı kazandırdı. Maçın 37. dakikasında Real Zaragoza'nın defans oyuncusu Sapunaru tarafından ceza sahası içinde düşürülen Arda'nın pozisyonunda hakem penaltı noktasını gösterdi. Kolombiyalı futbolcu Radamel Falcao'nun şutunda top ağlara gitti ve skor 2-0 oldu.

La Liga'da son iki sezondur Arda'nın forma giydiği maçlarda (40 tanesi ilk 11'de, 10 tanesi ise yedeklerde) Atletico Madrid toplam 26 galibiyet, 15 yenilgi alırken, 9 maç beraberlikle sonuçlandı.
Atletico Madrid, aldığı galibiyetle puanını 44'e yükseltirken, sezonun ilk yarısını lider Barcelona'nın ardından 2. sırada tamamladı. Öte yandan, Osasuna deplasmanında 0-0 berabere kalan Real Madrid ise Atletico'nun 7 puan gerisinde 3. sırada yer aldı.

19. hafta maçlarının sonuçları:

Valencia-Sevilla: 2-0
Osasuna-Real Madrid: 0-0
Espanyol-Celta: 1-0
Valladolid-Mallorca: 3-1
Athletic Bilbao-Rayo Vallecano: 1-2
Real Sociedad-Deportivo: 1-1
Real Betis-Levante: 2-0
Atletico Madrid-Zaragoza: 2-0