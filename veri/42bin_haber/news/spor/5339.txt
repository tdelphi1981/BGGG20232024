"Bizim gibi hamallar bulamazsınız"
Fenerbahçe Spor Kulübü Divan Kurulu'nda Aziz Yıldırım ile Divan Kurulu Başkanı Yüksel Günay arasında sert tartışmalar yaşandı.
Fenerbahçe Başkanı Aziz Yıldırım'ın kurumlaşma hakkında yaptığı açıklamalara Fenerbahçe Divan Kurulu Başkanı Yüksel Günay sert tepki gösterdi. Günay, bu konuda fazla konuşmak istemediğini ve Yıldırım'ın anlattığı kurumlaşmanın kulübe büyük bir yük getireceğini söyledi.   
HASAN HAKKI YILMAZ FENERBAHÇELİLERE SESLENDİ

Yıldırım'ın kurumlaşma projesini eleştiren Günay, "Ben kurumlaşmaya karşı değilim. Tüzüğe aykırı işler var uygun hale getirin. Benim görevim bu. Yaptığınız kurumlaşma değil mali yüktür. Ben isimleri bilmiyorum. Her ay 150 Bin Türk Lirası kulübe yük gelecek. Buna kurumlaşma diyorsunuz bu kurumsallaşma değil. Şimdi münakaşa çıkacak. İleri gitmek istiyorum. Bizim yapacak bir şeyimiz yok Divan Kurulu olarak. Nisan ayında yine konuşuruz. Mali genel kurulda görüşürüz. Söylediklerim hakikattır. Başkan başka yere çekti" ifadelerini kullandı. 
YILDIRIM: "BİZİM GİBİ HAMALLAR BULAMAZSINIZ" 
Bu konuşma sonrasında bir anda kürsüye gelen ve Fenerbahçe için büyük bir emek verdiklerini ifade eden Aziz Yıldırım, "Bizim hibi hamalları bulamazsınız" dedi. Kulüp için günde 12 saat çalıştıklarını ifade eden Yıldırım, "Biz istiyoruz ki Fenerbahçe'de yeni yapılanma olsun. 15 yıldır amatörce çalışıyoruz. Bizden öncekiler de amatör çalıştılar. Biz 12 saat buradayız. Eskiden 3 saat gelir giderdi yöneticiler. Bunların alt yapısını oluşturmak lazım. Yeniden bir düzen kurmak ve Fenerbahçe'yi ileriyi taşımak gerek. Bakkal dükkanı gibi idare ettik burayı. Bugün AR&GE'ye dünyaca para harcanıyor. Genel giderlerin arttığını söylüyorlar. Bunu evet indirmemiz lazım. Zamanla büyüdük daha da büyüyeceğiz. Gelen yönetimler karar verme mekanizması olacaklar. Çalışanlar getirecekler 'bunu ne yapalım' diye soracaklar. Bizim gibi hamalları bulamazsınız. Fenerbahçe'yi sevmek ayrı şey ama herkesin işi gücü var." şeklinde konuştu. 
"TRANSFER YAPALIM DİYORUM AMA...." 
Transfer yapmak istediklerini ancak mali durumu her gün öğrenemediklerini dile getiren Yıldırım, "Ödediğimiz kiralar var. Bunları kolay şeyler zannediyorlar. Devlete 75 trilyon vergi ödüyoruz. Bunlar konuşulmuyor. Burayı profesyoneller idare etmeli. Fenerbahçe büyük bir dev haline gelmeli. Ben her gün bütçemi öğrenmek istiyorum. Taraftar, sizler ben transfer yapmak istiyorum. Ancak mali durumu her gün öğrenemiyorum. 'Transfer yapalım' diyorum, 'Para yok!' diyorlar. Bilinçli bir şey yapmıyoruz, denetimler aynen devam edecek. Tüzük ne diyorsa o olacak. Eleman alıyorum kulübe 'sormadın' diyorlar. Genel Kurul'a mı sorucam personel alınıp alınmayacağını. Ben istiyorum ki bu insanlar gelip size anlatsınlar." dedi. 
"FENERBAHÇE İÇİN CANIMI VERİRİM" 
Fenerbahçe için canını bile vereceğini ifade eden Yıldırım, "Hayatımdan çok sevdim Fenerbahçe'yi, bir sene gittim başka şeylerden dolayı yattım. Beş senede yatarım on sene de yatarım. Fenerbahçe için can veririm. Benim bu kulübe neler yaptığımı herkes biliyor. Para ile ilgili hesap vermeyeceğim hiçbir nokta yok. CEO değil 'Genel müdür' derim, ne olacak? Ücretini filan söylüyoruz emin olun bir şey değil. Bizler denetleyici olalım. Fenerbahçe'de yeni dönem başlayacak. En kötü günümüzde en iyi günümüzde burada olacağız. Hepinize saygılar sunarım." şeklinde konuştu.

KULÜBÜN CEO'SUNU KÜRSÜYE ÇAĞIRDI

Aziz Yıldırım, konuşmasının sonunda kulübün üst yöneticisi (CEO) olarak görevlendirilen Hakkı Hasan Yılmaz'ı kürsüye çağırarak, Yılmaz'dan kendisini üyelere tanıtmasını istedi. Başkan Yıldırım, Sermaye Piyasası Kurulu'na göre Futbol AŞ'de dışardan iki yönetici atandığını da hatırlatarak, "Vefa Küçük ve Cengiz Solakoğlu dışardan yönetici olarak atandı. Vefa Bey idarecilikten geldiği için daha  yumuşak, ama Cengiz Bey daha sert, 'Hiçbir şey alamazsınız, yapamazsınız' diyor. Onun için hiçbir alım yapmayacağız bu ara" diyerek sözlerini tamamladı. 
CEO, YÖNETİM KURULU MASASINA OTURDU

Fenerbahçe Kulübü'nün, üst yönetici (CEO) olarak görevlendirdiği Hakkı Hasan Yılmaz da toplantıda yer aldı. Yılmaz, toplantıda yönetim kurulunun yer aldığı masada yöneticilerle birlikte oturdu. 
Hakkı Hasan Yılmaz, Aziz Yıldırım'ın çağrısı üzerine kürsüye gelerek, kendisini tanıttı. Yılmaz, 40'dan fazla şirket yönettiğini belirterek, "Spor endüstrisinden anlamam, kulüpçülüğü bilmem. Hayatımda Fenerbahçe haricinde hiçbir kulübe, hiçbir partiye üye olmadım. Burada olmamın bir tek nedeni Fenerbahçeli olmam. Umarım el birliğiyle doğru adamları atarız, el birliğiyle Fenerbahçe'yi ileriye taşırız" diye konuştu. 
Değişimi kendi lehlerine çevirmeye çalışacaklarını anlatan Yılmaz, "Amacımız 106 yıllık başarılı kulübün daha sonraki yüzyıllara nasıl taşıyacağımızın şimdiden planını yapmak. Kurumsallaşmak demek bir amaç değildir, bir araçtır. Uzun vadeli, tutarlı başarılar, sürdürülebilirlik için çok önemli araç. Bizim amacımız Fenerbahçe'yi Türkiye'nin ve Avrupa'nın en büyük kulüplerininden biri yapmak. Kurumsallaşma büyük hedefleri her zaman göz önünde  bulundurmak, plan, şeffaflık, her şeyle ilgili hesap verilebilirlik demektir. Kurumsallaşma bürokrasi demek. Bürokrasi olmadan kurumsallaşma olmaz" şeklinde konuştu. 
VOLEYBOL VE BASKETBOLDAKİ KUPALARIN DA FORMADA GÖSTERİLMESİ İSTEĞİ

Fenerbahçe Kulübü Yüksek Divan Kurulu Toplantısı'nda, divan başkanlığına iki dilekçe verildi. 
Yüksek Divan Kurulu Başkanı Yüksel Günay'ın "Taraftarın talebi" diye okuduğu dilekçede, voleybol ve basketbolda Avrupa ve dünyada kazanılan şampiyonlukların formalarda gösterilmesi ve cezalı maçlarda takıma büyük destek veren Fenerbahçeli kadın taraftarlar için her maçta çekilişle izleme hakkını verilmesi istendi. Diğer dilekçede ise üyelerin kullandığı oyun ve dinlenme salonunun genişletilmesi isteği yer aldı. 
Günay'ın, yaptırdığı oylamanın ardından dilekçelerin incelemeleri için yönetim kuruluna gönderilmesine karar verildi. 
Bu arada, Yüksek Divan Kurulu Toplantısı'nın başında 60 ve 70. yıllarını dolduran üyelere kulüp başkanı Aziz Yıldırım ve yöneticiler plaket verdi. 
BİRAND İÇİN SAYGI DURUŞU YAPILDI

Toplantının açılışında İstiklal Marşı'nın ardından Yüksek Divan Kurulu Başkanı Yüksel Günay, Mustafa Kemal Atatürk, şehitler, merhum üyeler ve önceki gün vefat eden gazeteci yazar Mehmet Ali Birand için üyeleri saygı duruşuna davet etti. Saygı duruşunun ardından Yüksek Divan Kurulu Toplantısı başladı. 
Toplantıda, kulüp yöneticilerinden İlhan Ekşioğlu, Ali Yıldırım, Şekip Mosturoğlu, Ömer Temelli ve Tolga Deniz Aytöre yer almadı. 
KURUMSALLAŞMAYLA İLGİLİ SUNUM YAPILDI

Toplantıda, Fenerbahçe Kurumsal Yapılanma Projesi ile ilgili sunum yapıldı. Yönetim kurulu üyesi Ender Alkaya'nın projeyle ilgili verdiği bilginin ardından profesyonel yetkililer sunumu gerçekleştirdi.