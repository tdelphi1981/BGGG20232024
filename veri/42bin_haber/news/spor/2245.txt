Yiğidolar'ın evinde 3 maçtır bileği bükülmüyor
Spor Toto Süper Lig'de yarın lider Galatasaray'ı konuk edecek Sivasspor, evindeki son 3 resmi maçından galip ayrıldı.Ligde 15. haftaya 19 puanla, aynı puana sahip Bursaspor'un averajla gerisinde 9. sırada giren Sivasspor, yarın saat 19.00'da Sivas 4 Eylül Stadı'nda, 26 puanla lider durumdaki Galatasaray'ı ağırlayacak.

Evinde bu sezon sadece ligin 9. haftasında Akhisar Belediyespor'a 2-1 mağlup olan kırmızı-beyazlı ekip, bu yenilginin ardından iç sahada yaptığı 3 resmi maçı kazandı.

Ligde Eskişehirspor'u 1-0 ve Kayserispor'u 4-2 mağlup eden Yiğidolar, Ziraat Türkiye Kupası'nda ise Manisaspor'u 3-0 yenerek adını 5. tura yazdırdı.

Bu sezon ligdeki 5 galibiyetinden 3'ünü iç sahada elde eden Sivasspor, deplasmanda ise 2 kez güldü. İç sahada yaptığı 7 maçta 3 galibiyet, 3 beraberlik, 1 mağlubiyetle 12 puan toplayan Sivasspor, bu maçlarda 12 gol attı, kalesinde 9 gol gördü.

Kırmızı-beyazlılar, ligde iç saha puan durumuna göre 10. sırada yer alıyor.

Yiğidolar'ın iç saha karnesi

Sivasspor'un bu sezon ligde iç sahada yaptığı 7 maçta aldığı skorlar şöyle:

Sivasspor-Mersin İdmanyurdu 3-3
Sivasspor-Fenerbahçe 0-0
Sivasspor-Kasımpaşa 1-0
Sivasspor-Bursaspor 2-2
Sivasspor-Akhisar Belediyespor 1-2
Sivasspor-Eskişehirspor 1-0
Sivasspor-Kayserispor 4-2