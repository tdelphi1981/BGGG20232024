3 Bant Dünya Kupası 1. etap mücadeleleri
Antalya'da düzenlenen 3 Bant Dünya Kupası 1. etap mücadeleleri başladı.Dünya Bilardo Birliği tarafından düzenlenen, Türkiye Bilardo Federasyonu'nun organizasyonunda gerçekleştirilen 3 Bant Dünya Kupası 1. etap mücadeleleri, Kemer ilçesindeki Limak Limra Otel'de start aldı.

20 ülkeden 285 sporcunun katıldığı mücadeleler, 17 Şubat'ta oynanacak final grubu maçlarıyla sona erecek. Türkiye'den katılan 105 sporcu ise birinci etapta üst sıralarda yer almak için mücadele edecek. Toplanan puanlar sonunda birinci etabın şampiyonu belli olacak.

Toplam 5 etaptan oluşan 3 Bant Dünya Kupası'nda tüm etaplarda en çok puanı toplayan sporcu, klasmanda sıralamasında şampiyonluğu elde edecek.

Organizasyona iyi hazırlandık

Türkiye Bilardo Federasyonu Başkanı Uğur Kurugöllü, son 4 yıldır Dünya Kupası etaplarına ev sahipliği yaptıklarını söyledi. Kurugöllü, Mücadeleye katılan sporcular, organizasyondan son derece memnunlar. Organizasyona iyi hazırlandık. Mücadelelerde Türk sporcularımızın yakalayacağı başarılar ile organizasyonu taçlandırmak istiyoruz dedi.
Geçen yıllarda Türk sporcuların final maçlarında kaybettiğini hatırlatan Kurugöllü, bu kez finalde Türk sporcuların başarılı olacağına inandığını kaydetti.
Dünya Kupası etaplarında toplanacak puanların önemli olduğunu dikkati çeken Kurugöllü, Sporcular için bu etaplar çok önemli. Çünkü bu etaplarda elde edecekleri puanlarla Dünya ve Avrupa Bilardo Şampiyonası'na katılmayı hak kazanacaklar. İnşallah Türk sporcularımız da burada ellerinden geleni yapacaklardır diye konuştu.