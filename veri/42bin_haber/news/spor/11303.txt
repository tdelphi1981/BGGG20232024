Şampiyonlar Ligi'ne Türk damgası
UEFA Şampiyonlar Ligi'nde 2. turunda Almanya'nın Schalke 04 takımını eleyerek adını çeyrek finale yazdıran Galatasaray'da, Burak Yılmaz ve Selçuk İnan istatistiklerde de kendilerine yer buldu.
UEFA'nın resmi internet sitesinden derlenen bilgiye göre; forma giydiği 677 dakikada rakip ağları 8 kez havalandıran Burak Yılmaz, sahada kaldığı 720 dakikada 8 gol bulan Real Madrid'in yıldız oyuncusu Cristiano Ronaldo'nun önünde ilk sırada yer alma başarısı gösterdi. Barcelona'nın yıldızı Lionel Messi ise forma giydiği 662 dakikada attığı 7 golle bu kategoride 3. sırada bulunuyor.

-Burak Yılmaz ofsaytta da lider-

Galatasaray'ın golcü oyuncusu Burak Yılmaz, en çok ofsayta düşen isim olarak da dikkati çekiyor.

Sarı-kırmızılı futbolcu, Şampiyonlar Ligi maçlarında 14 kez ofsayta düşerek bu kategoride ilk sırada yer alırken, bu futbolcuyu 13 kez ofsayta düşen Zlatan İbrahimovic (Paris Saint Germain) ve Jackson Martinez (Porto) takip ediyor.

-Selçuk İnan 'pas' yapıyor-

Galatasaray'ın başarılı orta saha oyuncusu Selçuk İnan, UEFA Şampiyonlar Ligi'nin çeyrek finale kadarki bölümünde, en fazla pas yapan 3. oyuncu oldu.

Sarı-kırmızılı futbolcu, 555 kez pas girişiminde bulunurken, bunların 403 tanesinde başarılı oldu. Selçuk İnan, yakaladığı yüzde 73'lük oranla da takımının başarısında büyük pay sahibi oldu. Barcelona forması giyen Xavi Hernandez, 958 kez pas yaparken, bunlardan 856'sında başarılı olarak yüzde 89'luk isabetli pas oranı yakaladı. Xavi'yi isabetli pas yüzdesi konusunda geride bırakmayı başaran ise takım arkadaşı Sergio Busquets oldu. Busquets 484 pas girişiminin 438'inde başarı sağlayarak yüzde 90'lık oranla ilk sırada yer aldı. Portekiz'in Porto takımında oynayan Joao Mointinho da verdiği 564 pasla, en çok topla oynayan ikinci isim oldu. Moitinho 439 isabetli pas yaparak, yüzde 78'lik oran yakaladı.

-Asist kralı İbrahimovic-

Asist krallığında ise ilk sırada Paris Saint Germain forması giyen Zlatan İbrahimovic bulunuyor.

İsveçli futbolcu, takımının kupadaki maçlarında yaptığı 5 asistle zirvede yer alırken, Galatasaraylı Selçuk İnan, 4 asistle bu futbolcuyu takip ediyor. Asist sıralamasında Borissia Dortmundlu Mario Götze, Arsenal'de oynayan Olivier Giroud, CFR Cluj'da forma giyen Modou Sougou, Manchester United'da oynayan Wayne Rooney, Ajax'ta mücadele eden Christian Eriksen, Bayern Münih'te yer alan Philipp Lahm ve Barcelonalı Xavi Hernandez de 4 asist yapan diğer isimler olarak dikkati çekiyor.