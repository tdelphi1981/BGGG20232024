Fenerbahçeli Beykan'dan fair play dersi
Yüzde 100 gol olacak bir pozisyonda iki futbolcunun yerde kaldığını gördü. Sağlık görevlilerinin oyuna girmesi için topu dışarı attı. Beykan Şimşek: "Bu bir insanlık göreviydi. Yaptığımız iş rekabet içeriyor. Ama insan sağlığı herşeyden önce gelir"
Fenerbahçe'nin dün Kocaelispor'u deplasmanda 2-1 yendiği A2 ligi maçında Beykan Şimşek, fair play dersi verdi. Fenerbahçe'nin 18 yaşındaki yeni yıldız adayı, biri rakip takımdan olmak üzere sahada iki futbolcunun yerde kaldığını görünce gole gitmek yerine taca attı.

Beykan, yaptığı önemli hareket kadar bu hareketin bir insanlık görevi olduğunu söylerek de ayrıca takdir topladı. Fenerbahçe A2 Takımı Teknik Direktörü Hasan Özdemir, Beykan'ın Fenerbahçe camiasını gururlandıran jestini şöyle anlattı:

İstese o pozisyonda gol de atardı
"Kocaeli'deki maçta 90 artılar oynanıyordu. Fenerbahçe savunmasındaki bir pozisyonda iki futbolcu çarpıştı. 'Çat' diye bir ses geldi. Hakem pozisyonu avantaja bıraktı. İki futbolcu yerde yatıyordu.

Beykan kontratakta teke tek kaldı. Yüzde 100 gol pozisyonuydu. İstese gol atardı. Arkadaşlarının tedavisi için topu dışarı attı. Beykan, normalde A2 değil, artık bir A takım futbolcusu.

Geçen hafta ligde Sivas maçında oynamadığı için Aykut Kocaman'a gidip "Hocam eğer izin verirseniz ben A2 takımında oynayıp, maç eksiğimi gidermek istiyorum" diye kendisi izin aldı. Beykan bizim kaptanımız. Çok kaliteli, kişilikli bir insan. İnşallah ileride çok önemli bir yıldız adayı olacak."

O olay benim de başıma gelebilirdi
Beykan yaptığı hareket için "Bu bir insanlık göreviydi" dedi. Genç futbolcu, mütevazılık dersi de verdi "Bizim ceza sahası civarında Koray ile rakip futbolcu çarpıştı. Ciddi bir sakatlıktı. Top da önüme düştü. Koray'ın sesi geldi. Döndüm baktım iki futbolcu yerde yatıyordu. Ben de topu dışarı attım. Tamam yaptığımız iş rekabet içeriyor. Ama benim için insan sağlığı her şeyden önemli. Benim de başıma gelebilir. Ben yerde yatarken oyunun devam etmesini istemem. İnsan sağlığı daha önemli sonuçta."