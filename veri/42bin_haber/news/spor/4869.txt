Karşıyaka'nın Gaz Metan'dan 30 farkı
Basketbolda, FIBA Erkekler EuroChallenge Kupası (I) Grubu ilk maçında Pınar Karşıyaka, Romanya'dan Gaz Metan Medias'ı 89-59 mağlup etti. 
Karşılaşmaya iyi başlayan Pınar Karşıyaka, 3. dakika içinde Dixon'un 3 sayılık basketiyle 10-4 öne geçmesine rağmen toparlanan konuk ekip, Mandache'nin etkili oyunuyla yakaladığı 13-0'lık seriyle 7. dakikada 7 sayılık farkı yakaladı:

10-17. Dixon ve Thomas'ın sayılarına rağmen Gaz Metan Medias, ilk periyodu 19-18 üstün tamamladı.

Karşılıklı basketlerle başlayan ikinci periyotta 13. dakikadan itibaren etkili oyun ortaya koyan Pınar Karşıyaka, öne geçtikten sonra Thomas ve Ümit Sonkol'un basketleriyle aradaki farkı açtı. Devrenin bitimine 2 dakika 46 saniye kala Diebler'in 3 sayılık basketiyle 15 sayılık farka ulaşan (39-24) Pınar Karşıyaka, devreyi 44-31 önde bitirdi.

Üçüncü periyotta rahat oyun ortaya koyan Pınar Karşıyaka, 24. dakikada 49-37 öne geçtikten sonra Dixon ve Aminu'nun sayılarıyla yakaladığı 13-0'lık seriyle periyodun bitimine 3 dakika kala 25 sayılık farka ulaştı: 62-37. Caner ve Aminu'yla farkı 28 sayıya çıkaran (67-39) ev sahibi ekip, 3. periyodu 68-44 önde tamamladı.

Son periyotta da etkinliğini sürdüren Pınar Karşıyaka, rakibini 89-59 mağlup etti. İzmir temsilcisi, ilk iki ekibin çeyrek finale yükseleceği (I)Grubu'ndaki ilk maçından galibiyetle ayrılarak taraftarlarını  sevindirdi.

Pınar Karşıyaka'da Dixon, 28 sayıyla maçın en skorer ismi oldu.