"Çek" Bilek'in planı
Çek Cumhuriyeti Milli Takımı Teknik Direktörü Michal Bilek, Türkiye maçı için "Bizi çok zor bir karşılaşmanın beklediğini biliyoruz" dedi. 
Manisa 19 Mayıs Stadı'nda (A) Milli Futbol Takımı ile karşılaşacak Çek Cumhuriyeti Milli Takımı, Teknik Direktör Michal Bilek yönetiminde Manisaspor Tarık Almış Spor Tesisleri'nde son çalışmasını yaptı. Basın mensupları, çalışmanın yalnızca ilk 15 dakikasını takip edebildi.

Teknik Direktör Bilek, antrenman öncesi düzenlenen basın toplantısında, tam takım olarak Manisa'da olduklarını belirterek, maça çıkacakları ilk 11'e, maç günü karar vereceğini söyledi.

Bir Türk gazetecinin, "Türkiye ile oynadıkları son 2 maçtan mağlup ayrılmalarının takıma nasıl yansıyacağı" sorusuna Bilek, "Türk Milli Takımı'nın çok iyi oyuncuları var. Bizi çok zor bir karşılaşmanın beklediğini biliyoruz" yanıtını verdi.

Maç eksiği bulunan yıldız oyuncu Tomas Rosicky ile ilgili soru üzerine Bilek, Rosicky'nin kondisyonuna bağlı olarak oynayabildiği kadar sahada kalacağını dile getirdi.

Bilek, Çek gazetecilerin maçta hangi taktiği uygulayacağı sorusuna, "Türk Milli Takımı, her şeye rağmen çok iyi oyuncuları olan, çok iyi paslaşabilen ve iyi oyun kurabilen bir takım. Tabii buna izin verdiğiniz sürece. Dolayısıyla onları mümkün olduğunca daha küçük alanda karşılayıp, oynamalarına izin vermemeye çalışacağız. Daha sonra kendi oyunumuzu sahaya yansıtacağız. Hem oyuncularımızın form durumunu görmek istiyoruz hem de iyi bir hazırlık yapmak istiyoruz. Alacağımız her iyi skor, takım moraline etki ettiği için önemli olacaktır" cevabını verdi.

Rosicky ise uzun süreden sonra ilk defa milli takım arkadaşlarıyla idman yapacağını ifade ederek, "Belki iyi oynarım, belki kötü oynarım. Eğer kötü oynarsam zaten hocam beni oyundan alır" dedi.

Beşiktaş'ta forma giyen Çek oyuncu Tomas Sivok ise antrenman sırasında gazetecilerin sorularını yanıtladı. Sivok, şunları kaydetti:

"Zor bir maç olacak. Türk Milli Takımı'nın ne kadar kaliteli olduğunu hepimiz çok iyi biliyoruz. Aynı zamanda oyuncularımız şu anda formsuz. Çünkü, Çek Cumhuriyeti'nde henüz lig başlamadı, hazırlık kamplarındalar. Her şeye rağmen sonuçta bir hazırlık maçı olacak ama iki takımın da elinden geleni yapacağını biliyorum."