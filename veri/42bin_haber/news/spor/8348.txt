Devler Ligi'nde gecenin sonuçları
UEFA Şampiyonlar Ligi 2. tur mücadelesi dün oynanan 2 maçla başladı. Paris Saint Germain, Valencia'yı Lavezzi ve Pastore'nin golleriyle 2-1 geçerken, Juventus da, İskoç ekibi Celtic'i deplasmanda 3-0 yenerek çeyrek final kapısını ardına kadar araladı.
Devler Ligi 2. tur mücadelesinde İspanyol ekip Valencia, Fransız Paris Saint Germain'i konuk etti. PSG'nin gollerini 10. dakikada Ezequiel Lavezzi ve 43'te Javier Pastore kaydederken, Valencia'nın tek golü 90. dakikada Adil Rami'den geldi. Maçı 2-1 kazanan Paris ekibi bu skorla, evinde oynayacağı 2. tur rövanş mücadelesi için çok önemli bir avantaj elde etti.

Günün diğer maçında ise İskoçya temsilcisi Celtic, evinde İtalyan ekibi Juventus'u ağırladı. Karşılaşmadan 3-0'lık galibiyet ile ayrılan konuk ekip Juventus, turun kapılarını büyük ölçüde araladı. Mücadelede Juventus'a galibiyeti getiren golleri 3. dakikada Matri, 77. dakikada Marchisio ve 83. dakikada Vucinic kaydetti.