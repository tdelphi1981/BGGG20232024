Alex'e mesir macunu
Türkiye Futbol Federasyonu (TFF) Profesyonel Kurul Başkanı ve İcra Kurulu Üyesi Arif Koşar, FIFA'nın, 24-30 Kasım tarihleri arasında Brezilya'nın Rio de Janeiro kentinde yapılacak Dünya Kupası Tanıtım Fuarı'nda hem Türkiye U-20 Milli Takımı'nı hem de Manisa'nın mesir macununu tanıtacak.Koşar, burada ziyaret edeceği Fenerbahçeli eski futbolcu Alex de Souza'ya mesir macunu ikram edecek. 

Arif Koşar, Brezilya'ya yolculuğu öncesinde Manisa'yı ve Mesir'i Tanıtma Turizm Derneği Başkanı Ufuk Tanık ile bir araya geldi. Tanık'tan, tanıtım için Brezilya'ya götüreceği mesir macunlarını teslim alan Koşar fuarda hem Türkiye'yi, hem U20 Türk Milli Takımı'nı temsil edeceğini söyledi. Koşar, asli görevini yaparken mesir macununu da burada tanıtarak memleketi Manisa'nın tanıtımına katkıda bulunacağını ifade etti. 

ALEX'E MESİR İKRAMI 

Brezilya'nın Coritiba takımında top koşturan, Fenerbahçe'nin eski futbolcusu Alex de Souza'yı da ziyaret edeceğini belirten Koşar, kendisini daha formda hissetmesi için ona mesir macunu ikram edeceğini söyledi. Koşar, Alex gibi bir futbolcunun Türkiye'den ayrılmasına çok üzüldüklerini de dile getirdi. 

BREZİLYA FUARI BÜYÜK FIRSAT 

Manisa'yı ve Mesir'i Tanıtma Turizm Derneği Başkanı Ufuk Tanık da Manisa'nın ve değerlerinin tanıtılması için dernek olarak ellerinden geleni yaptıklarını ifade etti. Manisa mesirinin başta Almanya olmak üzere birçok ülkeye ihracatının başladığını hatırlatan Tanık, "Dernek olarak Brezilya'daki fuarı bir fırsat biliyoruz. Bunun içinde fuarda milli takımlarımızın yanı sıra Manisa'nın mesir macununun da yer almasını istedik. TFF Yönetim Kurulu Üyesi Arif Koşar hem milli takımlarımızı hem de Manisa'yı ve mesir macunumuzu gerektiği gibi tanıtıp, temsil edecektir" dedi.