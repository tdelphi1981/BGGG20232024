İş kadınının at çiftliği adından söz ettiriyor
Biniciliğe olan merakı sonucunda at çiftliği kuran genç iş kadını Reyyan Okyay, yetiştirdiği yarış atlarıyla adından söz ettiriyor.Ailesinin atları olduğu için küçük yaşlardan itibaren atlarla yakından ilgilenen Reyyan Okyay (29), Başkent Üniversitesi İşletme Bölümü'nde öğrenim görürken at çiftliği kurmaya karar verdi.

Kendilerine ait firmanın finans işlerini yürütürken bir taraftan da at çiftliği kurmanın maliyetleri konusunda araştırmalar yapan Okyay, Sabancı Üniversitesi Bilişim Teknolojileri Bölümü'nde yüksek lisans eğitimimi tamamladıktan sonra Tarsus'ta at çiftliği kurdu.

Yaklaşık 500 bin lira maliyetle ilçede at çiftliği kuran Okyay, AA muhabirine yaptığı açıklamada, merak sonucu başladığı binicilik sporuna ciddi anlamda 7 yıl önce başladığını belirtti.

Biniciliğe olan tutkusuyla birlikte bu alandaki hedeflerinin de büyüdüğünü anlatan Okyay, Rüyalarımda at çiftliğim oluyordu. Ama sabah uyandığımda istemediğim bir gerçekle yüz yüze geliyordum. Bütün çareleri gözden geçirdim, risk altına girerek at çiftliği fikrimi hayata geçirmeye karar verdim. Çiftlik kurma fikrime karşı çıkanlar, hatta 'saçma' diyenler oldu. Ama galip gelen taraf ben oldum. Hedefime ulaşmak için inatla mücadele ettim diye konuştu.
Çiftliği kurduktan sonra bir müddet at sıkıntısı çektiğini ifade eden Okyay, sıkıntıları kısa sürede geride bırakıp, 4-5 aylık tayları yetiştirip binicilerle buluşturduğunu kaydetti.

Ödüllü atlar yetiştiriyor
Binicilik merakıyla kurduğu çiftlikte zamanla yarış atları yetiştirmeye başladığını, yetiştirdiği atların bugüne kadar birçok biniciye şampiyonluk yaşattığını ifade eden Reyyan Okyay, çiftliğinde yetişen atlardan yavaş yavaş ödüller almaya başladığına dikkati çekti.

Çocukluk çağında merakla başladığı binicilikte Mersin'de düzenlenecek 2013 Akdeniz Oyunları'nda yarışmaya hazırlandığını bildiren Okyay, şunları söyledi:
İki yıl önce Hollanda'da 'Jus De Pomme x Emilion' adlı atımı alırken, Hollandalı dünya ikincisi ünlü binici ve at yetiştiricisi Mark Jespers ile tanıştık. Jus De Pomme isimli olimpik atın yarı hissesi kendisine aitti. Mark, 12 yaşından beri profesyonel binicilik eğitimi alıyor. Mark ve ailesinin 70 dolayında atın bulunduğu çiftlikleri var. Mark ile beni ve atlarımı Akdeniz Oyunları'na hazırlaması için anlaştım. Her ay Hollanda'dan geliyor, son derece yoğun ve disiplinli bir çalışmaya Akdeniz Oyunları'na hazırlanıyoruz. Akdeniz Oyunları binicilik branşında, Mark ile eküri olacağız. Bu organizasyonda derece hedefliyorum.

Engel atlama branşında çift olimpiyat madalyası kazanan Jus De Pomme adlı atın tayının kendi çiftliğinde bulunduğunu bildiren genç binici, Ayrıca Başbakanlık müsabakası gibi Türkiye'nin en önemli müsabakalarına katılmış ve çeşitli derecelere sahip Laurika da benim çiftliğimde yetişti. İnanıyorum ki, başarılarımı hızlı bir şekilde artıracağım dedi.

Avrupalı biniciden övgü
Hollandalı ünlü binici ve at yetiştiricisi Mark Jespers de Reyyan Okyay'ın iyi bir binici olacağına yürekten inandığını belirterek, kurdukları at çiftliğinin çok önemli ve ciddi bir yatırım olduğunu söyledi.

Kariyerinde dünya ikinciliği olduğunu ve çok sayıda kupa, ödül ve madalya kazandığını belirten Mark Jespers, Reyyan'a yardım etmek, kendisini ve atlarını Akdeniz Oyunları'na hazırlamak için Tarsus'a geldim. Reyyan'da inanılmaz bir at tutkusu var. Zaten aynı zamanda eküri olarak, birlikte yarışlara katılacağız. Hedefimiz birinci olmak diye konuştu.