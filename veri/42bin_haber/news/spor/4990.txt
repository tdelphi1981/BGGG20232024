Sneijder'e ceza kapıda!
Galatasaray'ın transfer listesinde 1 numara olan Wesley Sneijder'e açıklamaları nedeniyle kulübü Inter'den ceza geliyor.
 Galatasaray'ın transfer listesinde 1 numara olan Wesley Sneijder hakkında İtalya'dan her yeni gün bir haber geliyor. Torino kaynaklı ve yüksek tirajlı bir spor gazetesi olan Tuttosport Sneijder hakkında yeni bir iddia ortaya attı.
 Tuttosport'un haberine göre basına açıklamalar yapan ve kulübünün kendisini baskı altına aldığını ifade eden açıklamalar yapan Sneijder şöyle konuştu; "Bu takımda arkadaşlarımla birlikte tarih yazdığımız düşünülürse bana böyle davranılmamalıydı. Inter'in bana baskı yapmaması gerekiyor."
 Bu sözleri gazetelerden okuyan Inter kulüp yönetimi, Hollandalı yıldıza çok geç kalınmadan bir ceza verilmesi gerektiği konusunda uzlaştı. Para cezası üzerinde mutabık kalan yönetimin, birkaç gün içinde Sneijder'e bu cezanın ileteceği ifade edildi.
 31 Ocak'a kadar süre isteyen Wesley Sneijder'in aksine, Avrupa futbol piyasasında Hollandalı yıldıza en iyi teklifi sunan Galatasaray'ın başkanı Ünal Aysal ve Inter başkanı Massimo Moratti kararın bir an önce verilmesi gerektiğini söyledi.