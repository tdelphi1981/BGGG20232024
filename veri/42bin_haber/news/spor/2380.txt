Fenerbahçe Ülker kadro gücüne güveniyor
Basketbol THY Avrupa Ligi'nde (A) Grubu'nu 4. sırada tamamlayarak Top 16'ya kalan Fenerbahçe Ülker, son 16 takımın mücadele edeceği bu turdaki zorlu mücadelede kadrosunun gücüne güveniyor.AA muhabirinin, (F) Grubu'ndaki hedefleriyle ilgili sorularını yanıtlayan Fenerbahçe Ülker Basketbol Şube Koordinatörü Kemal Dinçer, oyuncularının, sezon başında sakatlıklar nedeniyle yaşadıkları sıkıntılara rağmen özverili bir mücadele ortaya koyduklarını ifade etti.

Ülker Sports Arena'da yapacakları 7 maçı da kayıpsız geçmeyi hedeflediklerini belirten Dinçer, Kadromuzun gücüyle ve taraftarımızın desteğiyle korktuğumuz, çekindiğimiz hiçbir takım yok. İç sahada yapacağımız 7 maçın tümünü mutlaka kazanmak, buna ek olarak da dış sahada alacağımız 2-3 galibiyetle ilk 4 içindeki yerimizi garantilemek istiyoruz diye konuştu.

Pianigiani'nin takımı büyük başarılara götüreceğinden kuşkum yok

Takımın başantrenörü Simone Pianigiani'nin performansını değerlendiren Dinçer, İtalyan çalıştırıcıyla büyük hedeflere ulaşacaklarından kuşku duymadığını ifade etti.

Pianigiani'nin Avrupa'nın önde gelen 3-4 antrenöründen birisi olduğunu vurgulayan Dinçer, Kendisiyle birlikte çalışmaktan son derece memnunum. Son 6 yıldır, üst seviyelerde, Dörtlü Finallerde, Top 8'lerde bulunmuş bir antrenör. Oralara nasıl ulaşılması gerektiğini, bunun için hangi hazırlıkların yapılması gerektiğini iyi bilen birisi. Dolayısıyla bizi çok daha büyük başarılara doğru götüreceğinden en ufak bir kuşkum yok şeklinde ifadeler kullandı.

Oyuncularımızın özverili mücadelesi bizi çok sevindirdi

Kemal Dinçer, bir taraftan Top 16 turuna yükselmenin mutluluğunu yaşadıklarını, diğer taraftan da geride bıraktıkları sıkıntılı sürece rağmen oyuncularının ortaya koyduğu özverili mücadelenin kendilerini çok sevindirdiğini ifade etti.

Dün akşamki maçta 77-69 yendikleri Mapooro Cantu'nun son 16 takım arasına girememesinin, ilk turda yer aldıkları (A) Grubu'nun ne kadar güçlü olduğunu bir kez daha gösterdiğini ifade eden Dinçer, şunları kaydetti: Geniş bir kadromuz var. Bu kadro kurulurken yoğun maç trafiği düşünüldü. Sezonun henüz başında takımın önemli unsurlarından birisi olan Bo McCalebb'in sakatlanması bizim belirlenen hedeflere daha çabuk ulaşmamıza engel oldu. Bir taraftan Top 16'ya yükselmenin memnuniyetini yaşarken bir taraftan da kadromuzdaki tüm basketbolcuların oyuna katkı yapması, özverili mücadeleleri bizi daha da çok sevindirdi. Mapooro Cantu'dan daha iyi takım olduğumuz kesin ancak böyle stresli müsabakaları oynamak kolay değil. Oyuncularımız aynı zamanda çok iyi bir karakter ortaya koydular şeklinde konuştu.

Transfer için görüşmeler sürüyor

Kemal Dinçer, uyum sorunu yaşamayacak, hızlı bir şekilde takımın parçası olacak bir oyuncu transferi için arayışlarının ve görüşmelerinin sürdüğünü bildirdi.

Bu konuda ince eleyip sık dokuduklarını belirten Dinçer, şunları kaydetti: Geçtiğimiz dönemde nerelere katkı almamızın bizi daha iyi noktalara taşıyacağını net olarak gördük. Ancak bir gerçek daha var ki, devre arasında yapılan transferlerde çok dikkatli olmak lazım. Bu dönemde yapılan transferlerde çok verim alınamadığı da bir gerçek. Bunun için çok ince eleyip sık dokuyoruz. Uyum sorunu yaşamayacak, son 4 aydır oturttuğumuz düzeni değiştirmeyecek, hızlı bir şekilde takımın parçası olacak, saha içi ve dışında bizimle uyumlu olacak bir oyuncuyu transfer etmek için arayışlarımız ve görüşmelerimiz devam ediyor. Top 16 başlamadan bu adımı atmış oluruz.