İBB Spor, kendi evinde kaybetmek istemiyor
Teknik direktör Bülent Korkmaz yönetiminde kendi evinde hiç mağlup olmayan İstanbul Büyükşehir Belediyespor, bu istikrarını Akhisar Belediyespor karşısında da sürdürmek amacında.Spor Toto Süper Lig'in 21. haftasında kendi evinde yarın Akhisar Belediyespor'u ağırlayacak İstanbul Büyükşehir Belediyespor, rakibini yenerek, hem geçtiğimiz hafta aldığı Medical Park Antalyaspor yenilgisini unutmak, hem de Bülent Korkmaz yönetiminde kendi evindeki başarılı sonuçlarına bir yenisini daha eklemek istiyor.

Korkmaz'ın bu sezonun 12. haftasında göreve gelmesinin ardından Atatürk Olimpiyat Stadı'nda 4 maça çıkan lacivert-turunculu takım, bu maçlarda 3 galibiyet, 1 beraberlik aldı.

Atatürk Olimpiyat Stadı'nda 13.30'da oynanacak maçı hakem Bülent Yıldırım yönetecek.

Mücadele öncesinde İstanbul temsilcisinde, sarı kart cezalısı Ekrem Ekşioğlu ile sakatlığı bulunan Turgay Bahadır ve Tom Silva haricinde eksik oyuncu bulunmuyor.

İstanbul'da ilk kez karşılaşacaklar

Lig tarihinde ilk kez sezonun ilk yarısında Manisa 19 Mayıs Stadı'nda karşılaşan iki takım, İstanbul'daki ilk maçı ise yarın oynayacak.

Sezonun ilk yarısında 4-0 İstanbul Büyükşehir Belediyespor'un üstünlüğüyle sona eren mücadelede, konuk takımın golleri, devre arasında Fenerbahçe'ye transfer olan Pierre Webo (3) ve Tobias Holmen'den gelmişti.

Yarın oynanacak maç öncesinde Spor Toto Süper Lig'de 12. durumda olan İstanbul Büyükşehir Belediyespor, kendi evinde 9 maça çıktı. Bu maçlarda 3 galibiyet, 3 beraberlik ve 3 mağlubiyet alan lacivert-turunculu takım, 12 puan topladı.

16 puanla ligin son sırasında bulunan konuk takım Akhisar Belediyespor ise dış sahada 8 puan topladı. Ege temsilcisi, deplasmanda oynadığı 9 maçta 2 galibiyet, 2 beraberlik ve 5 mağlubiyet aldı. Akhisar Belediyespor, kendi evinde oynadığı 11 maçta ise 1 galibiyet ve 5 beraberlik elde etmişti.