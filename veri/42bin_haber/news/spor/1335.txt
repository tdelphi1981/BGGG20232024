Hakkari'de kros yarışması
Hakkari'de düzenlenen kros yarışmasında bayılan ve ağlayan öğrenciler, çevre güvenliği alan Mehmetçik tarafından kek ve meyve suyu ikram edilerek teselli edildi.
Milli Eğitim Müdürlüğü ile Gençlik Hizmetleri ve Spor İl Müdürlüğü tarafından organize edilen okullararası kros yarışması, şehir merkezinden 7 kilometre uzaklıktaki Otluca köyünde yapıldı.

İl ve ilçelerden 145 öğrencinin katılımıyla dört kategoride yapılan yarışmada, öğrenciler dereceye girmek için birbirleriyle kıyasıya mücadele etti.

Bazı öğrencilerin birinci olabilmek için özveriyle koştuğu yarışmada, baygınlık geçiren ve ağlayan öğrenciler, çevre güvenliği alan askerler tarafından teselli edildi.

Askerlerin ikram ettiği kek ve meyve suyundan alan öğrencilere, 112 Acil Servis ekipleri de müdahalede bulundu. Yarışmayı tamamlayamayan bazı öğrenciler, bitiş noktasına ambulansla getirildi.

Gençlik Hizmetleri ve Spor İl Müdürü Reşit Güldal, 145 öğrencinin katıldığı yarışmada dereceye giren sporcuların il dışında yapılacak yarışmalarda kenti temsil edeceğini söyledi. 
Yarışma sonunda dereceye giren sporculara, ödül ve kupaları Gençlik Hizmetleri İl Müdürü Güldal ile Jandarma Başçavuş Selim Ölmez tarafından verildi.