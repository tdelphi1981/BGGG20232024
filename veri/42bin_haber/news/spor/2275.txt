"Olumlu bir karar"
Voleybol Federasyonu Başkanı Özkan Mutlugil, voleybolda gelecek yıldan itibaren 23 Yaşaltı Dünya Şampiyonalarının düzenlenecek olmasıyla ilgili, Bu yeni oluşumu çok olumlu bir karar olarak niteliyorum dedi.Özkan Mutlugil, Uluslararası Voleybol Federasyonları Birliği'nin (FIVB), 2013 takvimine kadın ve erkek 23 Yaşaltı Dünya Şampiyonası'nı ekleme kararını, AA muhabirine değerlendirdi. Bu yeni oluşumu, çok olumlu bir karar olarak nitelediğini ifade eden Mutlugil, Limitli yaş olmasından dolayı, A takımı öncesi yetişecek olan oyuncular için önemli bir hazırlık. Yeni oyuncu jenerasyonların katılması için önemli bir karar diye konuştu.

Federasyon olarak, ileriki günlerde açıklanacak eleme maçlarıyla ilgili bir çalışma içine gireceklerini ifade eden Mutlugil, Bu kategori, özellikle altyapıdan üstyapıya geçen oyuncularımızın, ara dönemde tecrübelenmeleri açısından çok önemli. Biz özellikle altyapılarda kuvvetli bir ülkeyiz ama altyapılardaki bu başarılarımızı, üstyapılara sınırlı sayıda yansıtabiliyoruz. Bu kararın bu nedenle bizim için önemli bir avantaj olacağını düşünüyorum ifadelerini kullandı.
Özkan Mutlugil, Genç Milli Takım'dan sonra A Milli Takım'a girememiş oyuncular için çok önemli bir avantaj. Bu şampiyona, onların uluslararası maçlarda tecrübelenmesi, oradan da kısa sürede A Milli Takım'a çıkabilmelerini kolaylaştıracak dedi.

Milli takımların süratle oluşturulup, antrenörlerle anlaşılacağını belirten Mutlugil, Tek sorun, bu yıl çok yoğun bir takvimimiz var. Akdeniz oyunları, üniversiad, grand prix ve Avrupa şampiyonasının aynı yıl içerisinde olması tabii ki biraz takvimi sıkıştıracak diye konuştu.