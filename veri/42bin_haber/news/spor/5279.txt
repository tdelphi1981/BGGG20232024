Mehmet Topal'ın hakemlere forma verdiği iddiası ortalığı karıştırdı
Ziraat Türkiye Kupası'nda 13 Ocak Pazar günü oynanan 1461 Trabzon-Fenerbahçe maçının ardından başlayan tartışmalar bitmek bilmiyor. Maç sonrasında sarı lacivertlilerin milli oyuncusu Mehmet Topal'ın hakem odasına giderek formasını verdiği iddia edildi. Trabzon'daki internet sitelerinde, soyunma odası koridorlarının görüntüleri yayınlandı.
Hüseyin Avni Aker Stadyumu'nda oynanan 1461 Trabzon-Fenerbahçe Ziraat Türkiye Kupası karşılaşması gündemden düşmüyor. Fenerbahçeli oyuncuların, attığı bir Tweet nedeniyle tepki göstererek 1461 Trabzon'un genç futbolcusu Göksu'nun elini sıkmamasıyla başlayan tartışmalar, maçta çıkan olaylarla zirveye ulaşmıştı. Sahaya atılan yabancı cisimlerin Teknik Direktör Aykut Kocaman'a isabet etmesi, maçı çeşitli aralıklarla durması sonucu PFDK 1461 Trabzon'a bir meç seyircisiz oynama ve çeşitli para cezaları vermişti.



SOYUNMA ODASI KORİDORU GÖRÜNTÜLERİ ORTAYA ÇIKTI
Ancak karşılaşmayla ilgili tartışmalar bitmek bilmiyor. Son olarak Trabzon'dan yayın yapan "haber61" isimli internet sitesi, Fenerbahçe'nin milli oyuncusu Mehmet Topal'ın maç sonunda hakem odasına giderek formasını maçın hakemlerinden birine verdiğini ileri sürdü ve kanıt olarak da soyunma odası koridorlarının güvenlik kamerası görüntülerini yayınladı. Görüntülerde Mehmet Topal'ın elinde formayla hakem odasına doğru gelişi, sonra da forma olmadan Fenerbahçe soyunma odasına dönüşü görülüyor.

Fenerbahçe'nin 2-0 üstünlüğüyle biten karşılaşmayı Suat Arslanboğa yönetirken yardımcılıklarını Muhittin Gürses ve Mehmet Cem Hanoğlu yapmıştkı. Karşılaşmanın 4 hakemliğini ise Ali Palabıyık yürütmüştü.



ALİ AYDIN ÖRNEĞİ HATIRLATILDI
Sitedeki haber metninde ise, "Maçın bitiminden sonra 1461 Trabzonlu oyuncuların arkasından yürüyen Fenerbahçeli futbolcu Mehmet Topal elinde tuttuğu formayı 4 hakemin bulunduğu odaya girerek hakemlerden birine verdi. Topal formasını hakeme vererek odadan formasız olarak çıktı. Bir futbolcunun maç sonrası hakem odasına nasıl girebildiği büyük bir merak konusu olurken, tartışılan hakemlere artık nasıl güvenileceği ise kafalarda apayrı bir soru işareti oluşturdu. Geçmiş dönemde hakem Ali Aydın, Galatasaraylı Hakan Şükür'un formasını maçtan sonra aldı diye kıyamet koparken MHK'nın 1461 Trabzon-Fenerbahçe Ziraat Türkiye Kupası maçı bitiminde Fenerli futbolcu Mehmet Topal'ın formasını alan hakeme soruşturma açıp açmayacağı ise merak konusu" ifadeleri kullanıldı.