işte savcılığın Rıdvan Dilmen kararı
"Sedat Şahin soruşturması"nda "şüpheli" sıfatıyla ifade veren eski futbolcu Rıdvan Dilmen'le ilgili olarak savcılık, hakkında dava açmak için yeterli delil olmadığını belirterek "takipsizlik" kararı verdi.
Rıdvan Dilmen, Terör ve Organize Suçlarla Mücadele Savcılığı'nda Aralık 2012'de ifade verdi. İfadenin konusu ise suç örgütü lideri Sedat Şahin oldu. Terör ve Organize Suçlarla Mücadele Savcılığı, 2012'nin Ekim ayında suç örgütüne yönelik yürüttüğü soruşturma kapsamında Sedat Şahin, oğlu Erkan Şahin ve kardeşleri Vedat Şahin, Mehmet Şahin'in de aralarında bulunduğu 43 şüpheliyi gözaltına aldı. Soruşturma kapsamında şüpheliler ile ilgili teknik ve fiziki takip yapıldı. Bu teknik ve fiziki takibe futbol yorumcusu Rıdvan Dilmen de takıldı.

RIDVAN DİLMEN'E TAKİPSİZLİK

İddiaya göre, yapılan takiplerde Rıdvan Dilmen, Sedat Şahin hakkında yeni bir adli soruşturma olup olmadığını öğrenmek için bazı temaslarda bulunduğu tespit edildi. Bu tespit üzerine Rıdvan Dilmen, Terör ve Organize Suçlarla Mücadelede görevli savcı Ekrem Beyaztaş'a şüpheli sıfatıyla ifade verdi. Soruşturma dosyasını inceleyen savcı Beyaztaş, Dilmen hakkında takipsizlik kararı verdi. Savcılık takipsizlik kararında, Dilmen hakkında dava açmak için yeterli delil olmadığını belirtti.