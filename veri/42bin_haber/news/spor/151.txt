'Cluj'daki maçta farklı bir tarih yazılacak'
Cluj Teknik Direktörü Ioan Andone, hava şartlarının daha iyi olması durumunda daha iyi bir puan alabileceklerini belirtti.
  
 UEFA Şampiyonlar Ligi (H) Grubu üçüncü maçında Galatasaray ile 1-1 berabere kalan Romanya'nın Cluj takımının teknik direktörü Ioan Andone, kötü saha şartlarının sonucu etkilediğini söyledi.
 Rumen teknik adam, maçtan sonra düzenlenen basın toplantısında, Şampiyonlar Ligi'nin dünyanın en önemli futbol organizasyonu olduğunu vurgulayarak, ''Bu akşam normal futbol oynanamadı, sadece uzun toplar ve mücadele vardı, pas organizasyonları yoktu. Zaten Cluj ani ataktan gol attı. Galatasaray da birçok pozisyon buldu ve o da ani ataktan gol attı. Bu akşam oyuncularımı tebrik ediyorum. Disiplinden kopmadılar bu saha şartlarında. Çok güzel oynadılar, her top için mücadele ettiler'' diye konuştu.
 Saha şartlarının, futbolun kalitesini çok etkilediğini kaydeden Andone, ''Saha şartları oyunu çok değiştirdi. Eğer saha şartları iyi olsaydı 11'e 11 bir maç olacaktı ve çok farklı olacaktı. Böyle bir durumda biz buradan 3 puanla bile dönebilirdik'' dedi.
 Galatasaray ile Romanya'da oynayacakları karşılaşmanın çok farklı olacağını belirten Ioan Andone, ''Cluj'daki maçta farklı bir tarih yazılacak. Biz oradaki maçta 3 puan için sahaya çıkacağız. Maçı almak istiyoruz. Fakat biz Şampiyonlar Ligi'nde gruptan çıkamazsak, Avrupa Ligi'nde devam etmek istiyoruz'' ifadelerini kullandı. 
  