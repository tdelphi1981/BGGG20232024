Lewandowski'ye 3 maç ceza
Borussia Dortmund'un Polonyalı forveti Robert Lewandowski'ye, 3 maç oynamama cezası verildi. 
Almanya 1. Futbol Ligi (Bundesliga) takımlarından Borussia Dortmund'un Polonyalı forveti Robert Lewandowski'ye, Almanya Futbol Federasyonunun (DFB) Spor Mahkemesi tarafından ligde 3 maç oynamama cezası verildi.

DFB'den yapılan açıklamada, Spor Mahkemesi'nin Lewandowski'ye, cumartesi günü Hamburg'a karşı oynanan maçta gösterilen kırmızı karttan dolayı 3 maç oynamama cezası verdiği belirtildi. Borussia Dortmund'un, karara 24 saat içinde itiraz etme hakkı bulunduğu da ifade edildi.

Borussia Dortmund'un 4-1 mağlup olduğu maçta Lewandowski, Hamburglu oyuncu Per Ciljan Skjelbred'e yaptığı faulden dolayı kırmızı kart görmüştü.

Öte yandan Borussia Dortmund'un, UEFA Şampiyonlar Ligi'nde yarın deplasmanda Ukrayna'nın Shakhtar Donetsk takımına karşı oynanacak karşılaşmaya, ayak parmağında enfeksiyon bulunan İlkay Gündoğan'ı götürmediği bildirildi.