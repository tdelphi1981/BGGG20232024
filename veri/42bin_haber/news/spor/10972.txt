Fenerbahçe Ülker'in 3. yenilgisi
Beko Basketbol Ligi'nde TOFAŞ, sahasında Fenerbahçe Ülker'i 81-73 yendi. 
Karşılaşma TOFAŞ'ın üst üste Ruziç ile bulduğu basketlerle başladı (5-0). Fenerbahçe Oğuz ve Mekkaleb ile karşılık verdi (5-4). Rakibinin top kayıplarını hızlı hücumlarda Heytvelt ve Ruziç ikilisiyle sayıya çeviren TOFAŞ 5. dakikayı 10-4 önde geçti. TOFAŞ, Can Altıntığ ve Ruziçle basketler bulurken, Fenerbahçe Ülker Mekkaleb ve Andersen ile karşılık vererek farkı kapatmasına rağmen TOFAŞ birinci periyotu, 19-15 önde tamamlamasını bildi.

İkinci çeyreğe hızlı başlayan TOFAŞ oldu. Elonu ve İnaç ile basketler bulan ev sahibi takım 15. dakikayı 8 sayı farkla önde geçti: 29-21. Fenerbahçe Ülker, Mekkaleb ve Ömer Onan ile karşılık vererek 17. dakikada farkı 4 sayıya (34-30) kadar indirdi. Oyundan kopmayan TOFAŞ, Elonu ile basketler buldu ve devreyi 40-35 önde tamamladı.

İkinci yarıya hızlı başlayan yine ev sahibi takım oldu. TOFAŞ, Can Altıntığ, Ruziç ve Nichols üçlüsüyle 10 sayı yaparken, Fenerbahçe Ülker ise Andersen ile ancak 5 sayı üretebildi ve 24. dakika 50-40 ev sahibi takımın üstünlüğüyle geçildi. Seyirci desteğini de arkasına alan TOFAŞ, hızlı hücumlardan Kenan'ın üç sayılık atışları ve Nichols'un basketleriyle 25. dakikada farkı 16 sayıya (56-40) kadar çıkardı. Hücumlarda etkili olan TOFAŞ, bu bölümde 19-0'lık seri yakalayarak skoru 63-40'a taşıdı. TOFAŞ, üçüncü periyotu da 65-42 üstün geçen taraf oldu.

Son periyota hızlı başlayan Fenerbahçe Ülker oldu. Rakibinin top kayıplarını iyi değerlendiren konuk ekip, 5 dakikalık sürede Mekkaleb, Ömer Onan ve Oğuz'un basketleriyle 16 sayı kazanırken, TOFAŞ 5 sayı attı ve 35. dakika 70-58 ev sahibi ekibin üstünlüğüyle geçildi.

Kalan sürede karşılıklı basketler sonunda TOFAŞ, salondan 81-73 galip ayrıldı.