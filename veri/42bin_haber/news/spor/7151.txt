Beşiktaş Antrenörü Kunter: Durumumuz kötü
'Kaybetmenin de bir adabı vardır. Memnun değilim. Hiç parlak değil durumumuz'
Beko Basketbol Ligi'nde kendi sahasında Pınar Karşıyaka'ya 70-59 mağlup olan Beşiktaş'ın başantrenörü Erman Kunter, çok inişli çıkışı bir grafik çizdiklerini ve maçı kaybediş şekillerine çok üzüldüğünü söyledi.

Karşılaşmadan sonra düzenlenen basın toplantısında konuşan Kunter, geçen hafta Türk Telekom karşısında sezonun en iyi oyununu, bu hafta ise en kötü basketbolunu oynadıklarını ifade etti.

Mental olarak yorgunluklarının olduğunu aktaran Kunter, 'Oyuncularımın konsantrasyonu çok kötü. Elimizde çok top tutuyoruz. Beni üzen tarafı, bu maçın kaybediliş şekli. Bu beni çok rahatsız ediyor. Kaybetmenin de bir adabı vardır. Memnun değilim. Hiç parlak değil durumumuz. Takım çok çabuk ayağa kalkabilir, buna da kimse şaşırmasın' diye konuştu.

Takımın çok kötü gittiğini 'Gemi her taraftan su almış vaziyette' diyerek özetleyen Kunter, şöyle devam etti:

'Bir yeri kapatıyoruz, öbür tarafta su geliyor. Biraz yorgunluk var. Bazı oyunculara da çok yük bindi. Nereden baksanız tablo çok iç açıcı değil. Şu anda Türkiye Kupası'nı bu takımla oynayacağız. Bir tane oyuncu hakkımız var. Çok fazla mevkiye ihtiyacımız var ama bir oyuncu alma hakkımız var. Demek istediğim şey şu; tabloyu bir türlü göremiyorum. 'Bu takıma şu oyuncuyu koysanız bu takım sınıf atlar', bunu diyemiyoruz. Bunun için bir yabancı hakkı olan takımın, çok radikal karar alması pek mümkün değil.'

Basın toplantısına yaklaşık 45 dakika sonra gelmesinin nedeni sorulan Erman Kunter, 'Yarın antrenmanı iptal ettim. Takımda fiziksel olarak yorgunluk var. Asıl sıkıntı mental yorgunluk. Yarın idman ve toplantı yapmayacağım için, toplantıyı maç sonu yaptım. Bu yüzden geç geldim basın toplantısına' cevabını verdi.

Siyah-beyazlı basketbolcu Serhat Çetin ise, çok fazla söyleyecek bir şeyin olmadığını ve Pınar Karşıyaka'nın iyi oynayarak kazandığını söyledi.

Bir basın mensubunun 'Saha içinde bir liderin olmaması takımı etkiliyor mu?' sorusuna Serhat, 'Kadro dışı kaldıktan sonra yaptığınız açıklamalardan dolayı sizin niyetinizin farklı olduğunu biliyorum. Bu yüzden size cevap vermeyeceğim' dedi.

-Pınar Karşıyaka cephesi-

Pınar Karşıyaka Başantrenörü Ufuk Sarıca ise, iki takım içinde önemli olan maçı kazandıkları için mutlu olduğunu ifade etti.

Sarıca, ikinci yarıdaki tempolarıyla maçı kazandıklarını vurgulayarak, şöyle konuştu:

'Maçı Beşiktaş kaybetmedi, biz kazandık. Beşiktaş da çok dirençli oynadı. Her iki takım için de önemli bir maçtı. Maçı kazanmamızdaki en büyük etken birbirimize güvenmemizdi. İlk yarı iyi değildik ama ikinci yarı istediğimiz tempoyu yaptık. İkinci devre çok iyi savunma yaptık, başarıyı getiren en önemli faktörlerden biri bu. Önemli bir deplasman galibiyeti aldık. Kurduğumuz takımla gurur duyuyorum. Taraftarlarımız da bizi yalnız bırakmadı. Onlara da çok teşekkür ediyorum.'

İzmir temsilcisinin genç oyuncusu Can Maxim Mutaf da, ilk yarı iyi oynayamadıklarını fakat ikinci yarıdaki agresif savunmalarıyla maçı kazandıklarını kaydetti.