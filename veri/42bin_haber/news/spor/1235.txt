Yarış aracına geçmeye hazırım
Jules Bianchi, bu sezon Force India'daki görevinde ve Formula Renault 3.5'de sergilediği başarı dikkate alındığında artık tam zamanlı F1 yarış koltuğuna oturmayı "hak ettiğini" dile getirdi.
Bianchi bu yıl Force India'da dokuz antrenmanda araca geçti. Ayrıca Magny Cours'taki genç pilot testleri sırasında Force India ve Ferrari kokpitlerinde sürüş yaptı. 
23 yaşındaki Fransız pilot, Barselona'daki son yarışta meydana gelen tartışmalı kazanın ardından FR3.5'de şampiyonluğu Robins Frijns'e kaptırmıştı. 
turkiyef1.com'un haberine göre; Force India'da yedek pilot olarak önemli tecrübeler kazandığını söyleyen Bianchi, "Hem bu görev sırasında, hem de FP1 sürüşlerinden çok şey öğrendim" diye konuştu. 
Bianchi, "Bir önceki sene Abu Dabi'deki genç pilot testlerinde sürüş yapmış olsam da, bu yarış hafta sonlarındaki sürüşle aynı şey değil, çünkü antrenmanlarda çok daha fazla baskı altında oluyorsunuz" dedi. 
"Şu an Formula 1'de yarış pilotu olmaya hazırım" ifadesini kullanan Bianchi, "Umarım gelecek sene bir koltuk bulurum. Kesinlikle hayalim bu" diye konuştu. 
Padokta kendisini kanıtlamak için elinden gelen herşeyi yaptığını söyleyen Fransız pilot, "World Series'de iyi bir sezon geçirdiğimi düşünüyorum. Force India ile de iyi bir iş çıkardım. Dolayısıyla hazır olduğumu hissediyorum, Formula 1'de bir koltuğu hak ettiğimi düşünüyorum" dedi. 
 