Trabzonspor: "Tükürmek serbest"
Trabzonspor Kulübü, Fenerbahçeli futbolcu Raul Meireles'in cezasının düşmesiyle ilgili olarak , "Tahkim Kurulu'nun özenle koruduğu ayrıcalıklı kulüp için artık şike, ırkçılık ve hakaretten sonra hakeme tükürmek de serbest hale gelmiştir" açıklamasında bulundu. 
Trabzonspor Kulübü, Fenerbahçeli futbolcu Raul Meireles'in cezasının düşmesiyle ilgili açıklama yaptı. 
Bordo-mavili kulübün internet sitesinde yayımlanan açıklamada, TFF Tahkim Kurulu'nun Fenerbahçeli futbolcu Raul Meireles'in cezasının indirimiyle ilgili aldığı kararın Türk futbolundaki tükenmişliğin en üst seviyeye ulaştığının son çarpıcı göstergesi olduğu belirtildi.

Açıklamada, Tahkim Kurulu'nun "adeta bir kulübün her türlü haklarını koruyup gözetmeye hevesli bir yapıda" olduğunu bu tavrıyla bir kere daha gözler önüne serdiği öne sürülerek, şunlar kaydedildi:

"Bugüne kadar o kulübü koruyup gözetmek doğrultusundaki görevini başarıyla yerine getiren Tahkim Kurulu bir an önce sorumluluğu çerçevesinde işten el çekmeli, mensupları da köşelerine çekilip vicdanlarıyla başbaşa kendi muhasebelerini yapmalıdırlar. Tahkim Kurulu'nun özenle koruduğu ayrıcalıklı kulüp
için artık şike, ırkçılık ve hakaretten sonra hakeme tükürmek de serbest hale gelmiştir. Üstelik bu kararın şike zanlısı ve suçlusu ayrıcalıklı kulüp yöneticilerinin TFF binasına kadar gelerek Federasyon Başkanı ile yaptıkları pazarlıkların ardından alınması, hukuksuzluğun nasıl bütün ülke önünde fütursuzca sergilendiğinin büyük ispatıdır."

Türkiye Futbol Federasyonu'nun içerisinde bu gelişmelerden rahatsız olan dirayetli ve haysiyetli mensuplar bulunduğunun ifade edildiği açıklamaya, şöyle devam edildi.

"Onlara düşen, bu anlayışları çerçevesinde görevi bırakmaları, gerekçelerini kamuoyuyla paylaşmaları, futbolumuzun içine düştüğü çirkin tablonun değiştirilmesi adına öncülüğü yapmalarıdır. Kulüpler Birliği ise bu tiyatroyu seyretmekte ve 'Bana dokunmayan yılan bin yaşasın' sorumsuzluğuyla hareket
etmektedir. Artık bu birliğin mensupları da bir an önce kendilerini gözden geçirip bugün başkalarına yaşatılan haksızlıkların yarın karşılarına çıkabileceğini unutmamalıdırlar. Kulüpler Birliği'nin yaşanan bu gelişmelere karşı hangi tavrı takınacağını da büyük bir merakla beklemekteyiz.

Ayrıca sahanın ortasında hakarete uğrayan ve yüzüne tükürülen FIFA listesinde yer alan hakem Halis Özkahya'nın da bundan böyle hangi psikolojiyle maçlara çıkacağı, otoritesini nasıl sağlayacağı ve gördükleriyle ilgili raporları ne düşünerek kaleme alacağı iyice düşünülmelidir. Ama belli ki bu detaylar Türk futbolunu yönetip sözde adalet dağıtanların umurunda bile değildir."

Federasyonun Disiplin Kurulu'nun, Galatasaray ile Hüseyin Avni Aker Stadyumu'nda oynanan maçın ardından Trabzonspor'a seyircisiz oynama cezası verdiği anımsatılan açıklamada, şunlar ifade edildi:

"Ancak ne garip tesadüftür ki bu müsabakada yabancı madde isabet eden oyuncu Trabzonspor formasını giyerken Karabük'te yüzüne atılan sert buz parçasıyla yaralanmış fakat bu eylemle ilgili olarak aynı yaptırım uygulanmamıştır. Sırf bu çelişki bile PFDK'nın formalara göre nasıl karar verdiğinin en çarpıcı göstergesidir. Bu federasyonun bütün kurullarıyla birlikte Türk futbolundaki misyonu uzun zaman öncesinde sona ermiştir. Gelinen nokta bardağı taşıran son damladır. Bu nedenle bir an önce yapılması gereken görevi bırakmaları, ülkemizi ve futbolumuzu kendilerinden kurtarmalarıdır."