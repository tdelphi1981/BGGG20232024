Dünya Karate Şampiyonasında Erkek Milli Takımı da finalde
Paris'teki Dünya Karate Şampiyonası'nda Türk fırtınası sürüyor. Ferdi kumitede elde edilen başarıların ardından Erkek Kumite Milli Takımı da finale yükseldi. Ay-yıldızlı ekip finalde sürpriz finalist evsahibi Fransa ile 25 Kasım Pazar günü karşılacak.
Fransa'nın başkenti Paris'te düzenlenen Dünya Karate Şampiyonası'nda üçüncü gün takım müsabakaları yapıldı. Sabah seansında tatamiye çıkan Avrupa ikincisi Erkek Kumite Takımı zorlu rakiplerini yenerek finale kaldı. Türk Milli Takımı finalde Pazar günü evsahibi Fransa ile karşılacak. Ay-yıldızlı ekip son dünya şampiyonluğunu 2008 yılında Tokya'da elde etmişti. 

Enes Erkan, Murat Salih Kurnaz, Aykut Usda, Yaser Şahintekin, Yücel Gündoğdu, Mustafa Utku Şahin ve Gökhan Gündüz'den oluşan Erkek Kumite Takımı ilk turda Endonezya'yı 3-1, ikinci turda ise Hollanda'yı 3-0.5'lik skorla yendi. Üçüncü turda güçlü rakibi İtalya'yı beşinci maçta Gökhan Gündüz'ün Massa'yı yenmesiyle 3.5-1.5'luk sonuçla safdışı bırakan Ay-Yıldızlı ekip çeyrek finalde de Cezayir'i geçti. 

Önceki gün Tuba Yenen'in maçın bitmesine 24 saniye kala 3-0 öndeyken haksız bir şekilde diskalifiye edilmesinin yankıları sürerken bir hakem faciası da Türkiye-Cezayir maçında yaşandı. 

Dördüncü maçta Yaser Şahintekin'in Achache karşısında son saniyede teknik nakavtla 8-0 kazanmasından sonra Türkiye 12 puan farkla öne geçerek galibiyeti garantiledi. Ancak bunun farkına varamayan hakemler Mustafa Utku Şahin-Bourbour arasındaki beşinci maçı başlattı. Antrenör Murat Delihasan'ın itirazları üzerine maç, başladıktan 80 saniye sonra durduruldu ve Türkiye galip ilan edildi. 

KADER ADAMI GÖKHAN

Yarı finaldeki İran maçı ise nefesleri kesti. Enes Erkan-Poorshab ve Yaser Şahintekin-Malzhiar maçları beraberlikle sonuçlandıktan sonra Murat Salih Kurnaz'ın Said'e 2-0 yenilmesi İran'ı öne geçirdi. Mustafa Utku Şahin ile İbrahim arasında son saniyeye kadar heyecan kasırgası şeklinde geçen mücadelede Türk karateci rakibine 5-4'lük üstünlük sağladı. 

Kader maçında günün adamı Gökhan Gündüz, Fadakar karşısında mücadaleye fırtına gibi başladı ve önce yumrukla bir puan sonra ise tekmeyle üç puan alarak 4-0 öne geçti. Maçın büyük bölümünde rakibinden üstün gözüken Gündüz rakibini 7-4 mağlup ederek Türkiye'i finale taşıdı. 

Dört yıl sonra gelen final Türk kafilesine büyük sevinç yaşattı. Türkiye Karate Federasyonu Başkan Vekili Hikmet Yanartaş ve Genel Sekreter Fahrettin Yıldız tribünden inerek sporcuları kutladı. Erkek Kumite Milli Takımı kaptanı Enes Erkan bireysel daldaki finalinden sonra takımda da final yapacağı için mutlu olduğunu belirterek, "Türkiye'ye iki altın madalya ile dönmek istiyorum. Büyük bir mücadele veren arkadaşlarımı kutluyorum." diye konuştu.

Erkek Kumite Takımı Pazar günkü finalde yarı finalde tartışmalı kararlara sahne olan maçta Avrupa şampiyonu Almanya'yı yenen evsahibi Fransa ile mücadele edecek.

KATACILAR ÜÇÜNCÜLÜK İÇİN

Erkek Kata Milli Takımı da ilk turda dünya ikincisi Japonya'ya yenildikten sonra repesaj maçlarını kazanarak üçüncülük maçı yapmaya hak kazandı. 

Metin Sofuoğlu, Arslan Çalışkan ve Orçun Duman'dan oluşan ekip, önce Venezuella'yı ardından Malezya'yı aynı skorla 4-1 mağlup etti. Erkek Kata Takımı Pazar günü ev sahibi Fransa ile bronz madalya için mücadele edecek.

BİREYSEL FİNALLER YARIN

Dünya Karate Şampiyonası'nda kata ve kumitede bireysel finaller yarın yapılacak. Bayanlar kumite 68 kiloda Şeyda Burucu Japon Someya ile +84 kiloda ise Enes Erkan Azeri Atamov ile şampiyonluk maçı çıkacak.

Bayanlar 50 kiloda Serap Özçelik, 61 kiloda Ece Yaşar ve 84 kiloda Yavuz Karamollaoğlu ise bronz madalya için tatamiye çıkacak.