Galatasaray'da Drogba operasyonu
Drogba'yı alarak dünyayı ayağa kaldıran G.Saray yıldız oyuncuyu şanına yakışır bir şekilde getirecek. Uçak önce Fildişili oyuncuyu ülkesinden alıp Londra'ya uğrayacak. Burada özel işlerini halledecek olan Didier Drogba ardından İstanbul'a götürülecek.
Galatasaray artık Drogba ile yatıp, Drogba ile kalkıyor. Fildişi Sahili'nin Afrika Kupası'ndan elenmesi üzerine Sarı- Kırmızılı takımda Drogba heyecanı başladı.

Galatasaray Başkanı Ünal Aysal'ın talimatı üzerine Drogba için Fildişi'ne özel bir uçak gönderilecek. Bu uçakta Drogba'nın yanı sıra bir başka Galatasaraylı Eboue'de bulunacak. Ayrıca Sarı-Kırmızılı yöneticilerden Lütfi Arıboğan'ın da bu uçakta olması bekleniyor. Drogba'yı getiren özel uçak yıldız oyuncuyu ülkesinden aldıktan sonra önce İngiltere'nin başkenti Londra'ya uğrayacak.

TERİM ŞANS VEREBİLİR
Drogba'nın İngiltere'de özel işlerini halledeceği ve evini boşaltacağı öğrenildi. Bu işin en fazla 1 gün sürmesi bekleniyor. Drogba İngiltere'deki işlerini hallettikten sonra İstanbul'a götürülecek. Fatih Terim'in yıldız oyuncuya Antalya maçında şans verip vermeyeceği ise merak konusu. Ancak Terim'in Antalyaspor maçının son 20 dakikasında Drogba'ya yer verebileceği öne sürüldü.

ASLA KURTARICI DEĞİL
Bu arada Drogba'nın Çin'deki kulübü Shenhua'nın sahibi Zhu Jun, Drogba hakkında açıklamalar yaptı. Drogba olmadan yola devam edebileceklerini ifade eden Jun, "Drogba yetenekli bir oyuncu ama asla kurtarıcı değil" dedi.
 
REHBERİ EBOUE
Drogba'nın milli takım arkadaşı olan vatandaşı Eboue'den Galatasaray ve İstanbul hakkında sık sık bilgi aldığı öğrenildi.

AFRİKA'DAN AVRUPA'YA
Fildişi Sahili'nden uçağa binecek olan Drogba, daha sonra Avrupa kıtasına uçacak. Londra'nın ardından da İstanbul'a gelecek.