Selçuk Çebi tarihe geçmek istiyor
Londra Olimpiyat Oyunları'nda, grekoromen güreşte 74 kiloda başarılı olamayan Selçuk Çebi, dünya şampiyonalarında altın madalya sayısını 4'e çıkararak tarihe geçmek istiyor.
Milli takımın kamp yaptığı Sarıyer'deki Mersinli Ahmet Tesisleri'nde AA muhabirinin sorularını yanıtlayan Selçuk Çebi, 2013 yılında en büyük hedefinin Macaristan'daki dünya şampiyonasında altın madalya kazanmak olduğunu söyledi. Grekoromen güreşte sadece Hamza Yerlikaya'nın 3 kez dünya şampiyonu olduğunu kaydeden Selçuk, '2009 ve 2010'da dünya şampiyonluğum var. 2011'de dünya ikincisi oldum. 2011'de de dünya şampiyonu olsaydım üst üste 3 kez dünya şampiyonu olarak tarih yazmış olacaktım. Ancak kısmet değilmiş. Macaristan'da üçüncü dünya şampiyonluğumu kazanmak istiyorum' diye konuştu.

Her zaman şampiyonluğun gelmediğini, yenilgilerden de ders çıkarmak gerektiğini anlatan Selçuk Çebi, şöyle devam etti:

'Bazen madalya da alamıyorsun. Sporun içinde yenmek de yenilmek de başarısızlık da var. Biz her şeye hazırlıklıyız, ama tabii ki her zaman zirvenin en üst basamağında olmak için mücadelemizi veriyoruz. Gerisini takdiri ilahi diyoruz. Milli takıma çok geç girdim. Yıllarca bekledim. İlk dünya şampiyonasına 2009 yılında gittim ve şampiyon oldum. Kariyerimde 3 dünya şampiyonası gördüm. 2'sinde şampiyon oldum, birinde ikinci oldum. Bundan sonra önümde 3 dünya şampiyonası var. Bu seriyi devam ettirirsem en az 2 dünya şampiyonluğu daha olur ve tarihe geçebilirim. İnşallah temennimiz o. Tabii burada sadece şampiyonlukla, başarıyla tarihe geçilmiyor. Mustafa Kemal Atatürk, 'Ben sporcunun zeki, çevik ve ahlaklısını severim' demiş. Biz de arkadaşlarımıza örnek bir sporcu olmak için çalışıyoruz.'

-'Olimpiyatta ne oldu biz de anlayamadık'-
Dünya şampiyonalarındaki başarısını 2012 Londra Olimpiyat Oyunları'nda devam ettiremeyen Selçuk Çebi, 2009 ve 2010 dünya şampiyonu, 2011 dünya ikincisi olarak olimpiyata gittiğini hatırlatarak, '2012 yılında, dünya şampiyonasında son 3 yılda çalıştığımın kat kat fazlasını çalıştım. Ancak bazen kader kısmetin önüne geçemiyoruz' ifadelerini kullandı.

Üstüne düşeni yaptığı için gönlünün rahat olduğunu dile getiren milli güreşçi, şöyle konuştu:

'Bazen üniversite sınavına girecek öğrenciler çok iyi hazırlanırlar, ama bir heyecan bir stres olur. O anki atmosferde sıkıntı yaşar ve başarısız olur. Çalışmada, hazırlıkta bir sıkıntı yoktu, ama olimpiyatta ne oldu, biz de anlayamadık. Sadece ben değil takım olarak da kötüydük. Nazar mı değdi, bilemiyorum. 2016 Rio'da telafi etme şansımız var. 2016 benim son olimpiyatım olacak. Şu an bir tek olimpiyat madalyam yok. Benim önümüzdeki 4 yılda asıl hedefim olimpiyat madalyası. Belki 4 yıl içinde hiç madalya almayabilirim, ama önemli olan olimpiyatta şampiyon olmak. 2016 Rio'dan sonra güreşe devam etmeyeceğim için çalışmalarımı, yaşantımı her şeyimi ona göre düzenliyorum. İnşallah 2016 Rio Olimpiyatları'na kadar Avrupa ve dünyada madalya serüvenimizi devam ettirip, olimpiyat şampiyonluğuyla spor hayatımı sonlandırırım.'

-'Akdeniz Oyunları'nda 14'te 14 hedefliyoruz'-
Selçuk Çebi, Vehbi Emre Turnuvası'ndan sonra İran'da Dünya Kupası ve Gürcistan'da Avrupa Şampiyonası'na katılacaklarını hatırlattı.

Haziran ayında Mersin'de yapılacak Akdeniz Oyunları'nda tüm kategorilerde madalya almak istediklerini kaydeden Çebi, 'Güreş, madalya yönünden Türk sporunun lokomotifi olduğu için ülkemizdeki Akdeniz Oyunları'nda serbest ve grekoromen olmak üzere 14'te 14 madalya hedefimiz var. İnşallah bunu başarırız' diyerek sözlerini tamamladı.