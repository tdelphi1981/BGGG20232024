Galatasaray maçı biletlerine yoğun ilgi
Spor Toto Süper Lig'in 20. haftasında 2 Şubat Cumartesi günü 19.00'da Bursa Atatürk Stadı'nda oynanacak Bursaspor-Galatasaray maçının biletleri satışa çıktı. Biletlere yoğun ilgi gösteren yeşil-beyazlı taraftarlar, Galatasaray maçında yoğun bir protestoya hazırlanıyor.
Bursaspor taraftarları, sabah saat 10.00'da satışa çıkan biletlere yoğun ilgi gösterdi. Sabahın erken saatlerinde Bursa Atatürk Stadı ana gişelerine gelen taraftarlar uzun kuyruk oluşturdu. Teknik Direktör Ertuğrul Sağlam'ın istifa etmesi nedeniyle oldukça moralsiz olan taraftarlar, Galatasaray maçının protesto gösterilerine sahne olacağını dile getirdi. 

GALATASARAY MAÇINA TEPKİ İÇİN GİDİYORUZ, HOCAMIZI GERİ İSTİYORUZ
Yeşil-beyazlılar, şunları kaydetti:
"Yönetime tepki olacaktır. Bizim hocamız gibi hoca yok Türkiye'de. Hocamız çok iyiydi. Onu tekrar takımda görmek istiyoruz. Yönetim istifa diye stat inler. Hocamızın gitmesi kötü oldu. Geri dönmesini bekliyoruz. Zaten geleceğim diye söz verdi.. Zaten bu maça da yönetime duyuruda bulunmak için gidiyoruz. Ertuğrul Sağlam için tepki amaçlı. Şimdi yeni teknik direktör diyorlar ama Ertuğrul Sağlam'ın yerini tutmaz. Söz verdi o gelecek."