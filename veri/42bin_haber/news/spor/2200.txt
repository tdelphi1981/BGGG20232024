Almanya'da rekor yılı; "Muhteşem yedili"
Avrupa Arenasında elde ettikleri başarılarla fırtına gibi esen Alman kulüpleri tarih yazmaya devam ediyor.
Bu sezon Avrupa arenasında Bayern Münih, Borussia Dortmund, Schalke 04, Bayer Leverkusen, Hannover 96, Stuttgart ve Borussia Monchengladbach ile mücadele eden Almanya büyük bir başarı yakaladı.  Avrupa futbol tarihinde ilk kez 7 Alman kulübü aynı sezon içinde bir üst tura çıkma hakkı elde etti. 
Devler Liginde 39 puan 
Bu sezon Bundesligada istediği sonuçları bir türlü alamayan son iki yılın lig şampiyonu Borussia Dortmund, ölüm grubu olarak adlandırılan D Grubunda ülkelerinde şampiyon olmuş Real Madrid, Manchester City ve Ajax gibi devleri geride bıraktı. 
Alman panzeri ve son Devler Ligi finalisti Bayern Münihte tıpkı Dortmund gibi grubunu lider bitirerek bir üst tura adını yazdıran taraf oldu. Almanyanın Devler Ligindeki bir diğer temsilcisi Schalke 04 ise beklentilerin üzerinde performans gösterdiği B Grubundan çıkan bir diğer ekip oldu. 
Bu üç güçlü takım toplam 18 maça çıkarken, ülkelerine 39 puan kazandırdı. Alman ekipleri bu maçlarda 11 galibiyet, 6 beraberlik elde ederken tek mağlubiyet Bayern Münihten geldi.  
Yediklerinin iki katını attılar 
Dortmund, B.Münih ve Schalke rakip kalelere ortalama 2 gol bırakırken, kalelerinde ise 1 gol gördü. 18 maçta 36 gol atan Alman temsilcileri, kalelerinde ise 18 gol gördü. 
Son halka Avrupa Ligi 
Bu üç takım Almanyayı Düşler Sahnesinde temsil ederken, Avrupa Liginde de gelen başarılarla halka tamamlandı.  Bayer Leverkusen, Hannover 96, Stuttgart ve Borussia Monchengladbach gruplarını ilk iki sırada bitirerek 2012 yılını Alman futbolu için rekorlar yılı olarak tescillemiş oldu. 
Bild Gazetesi; Magnificent Seven (Muhteşem Yedili) başlığını kullandığı haberde, 7 Alman takımını 1960ların unutulmaz Western filmiyle onurlandırırken, bunun tarihte bir ilk olduğunu yazdı. 
 