Fenerbahçe'den Diego sürprizi!
Bundesliga ekiplerinden Wolfsburg ile iş bağlantısı bulunan Ferit Şahenk, Fenerbahçe Başkanı Aziz Yıldırım'ı arayarak, "Diego'yu iyi bir fiyata satmak istiyorlar. Bu futbolcu için Wolfsburg kulübü ile görüşebilirim" dedi
Süper Lig'in 2. yarısına daha güçlü bir kadro ile girmeyi planlayan Fenerbahçe, Belhanda için girişimlerini sürdürürken, sürpriz bir gelişme ile de karşı karşıya kaldı.

FERİT ŞAHENK YARDIMA HAZIR
İşadamı Ferit Şahenk, Fenerbahçe Başkanı Aziz Yıldırım'ı arayarak Wolfsburg'un Brezilyalı yıldızı Diego'yu önerdiği ortaya çıktı! Wolfsburg takımıyla iş bağlantısı olan Şahenk, Yıldırım'a "Eğer Belhanda'da sorun yaşarsanız Diego konusunda Wolfsburg ile görüşebilirim. Wolfsburg iyi bir teklif gelirse satmak istiyor. Galatasaray'ın da bir ara bu transferi düşünmesindeki neden bu" dedi. Başkan Aziz Yıldırım'ın da "Şu anda Belhanda için görüşmelerimiz devam ediyor. Eğer olmazsa bizim için iyi bir seçenek olur" cevabını verdiği ifade edildi.

AMAÇLARI MALİYETİ DÜŞÜRMEK
Wolfsburg'un Diego'yu neden satmayı düşündüğü hakkında da bir takım veriler elde edildi. Alman ekibinin, futbolcularına yıllık 75 milyon Euro ödemesi bulunduğu ve bu rakamı düşürmeyi hedeflediği gelen haberler arasında. Koyu bir Fenerbahçe taraftarı olan Ferit Şahenk, daha önce Moussa Sow'un transferinde Sarı-Lacivertli kulübe büyük katkıları olmuştu. Ferit Şahenk, Ali Koç ve Nihat Özdemir ile birlikte Senegalli yıldızın 10 milyon Euro'luk bonservis maliyetini karşılamışlardı.

ÖNCELİK HALA BELHANDA'DA
Daha önce de Fenerbahçe'nin transfer listesinde olan Brezilyalı futbolcu Diego, şu an için Belhanda'nın ardından 2. öncelikli futbolcu olacak gibi görünüyor. Belhanda'da bir pürüz çıkarsa Ferit Şahenk'in de girişimleriyle Wolfsburg ile temasa geçilecek.

ATLETİCO'DA KİRALIK OYNADI
Diego geçen sezon Atletico Madrid takımında kiralık olarak forma giydi ve İspanyol ekibinin UEFA şampiyonluğunda pay sahibi oldu. Sezon başında tekrar Wolfsburg'a geldi.