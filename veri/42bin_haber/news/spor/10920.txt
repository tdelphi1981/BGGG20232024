Vakıfbank voleybolda Avrupa şampiyonu
Voleybol Bayanlar CEV Şampiyonlar Ligi final maçında temsilcimiz Vakıfbank Azerbaycan temsilcisi Rabıta Bakü'yü yenerek şampiyon oldu.
CEV Şampiyonlar Ligi'nde sezonun iki namağlup ekibinin mücadelesine sahne olan final maçında Vakıfbank, rakibine karşı tüm setlerde üstünlük kurarak kalitesini gösterdi ve Avrupa voleybolunun bir numaralı kupasında tarihinin ikinci şampiyonluğunu kazandı.

-Tarih tekerrür etti-

Vakıfbank'ın Avrupa şampiyonu olmasıyla sonuçlanan CEV Şampiyonlar Ligi Dörtlü Finali, tarihin de tekerrürü oldu.

Burhan Felek Spor'nda 2011 yılında Fenerbahçe'nin ev sahipliğinde düzenlenen CEV Şampiyonlar Ligi Dörtlü Finali'nin final maçını yine Vakıfbank ile Rabita Bakü oynamış, Vakıfbank maçı yine 3-0 kazanmış ve bu kulvarda hem kendisinin, hem de Türk takımlarının ilk şampiyonluğunu elde etmişti.

-Namağlup serisi sürüyor-

Rabita Bakü galibiyetiyle Avrupa'nın kadınlarda en güçlü takımı olduğunu kanıtlayan Vakıfbank, bu sezonki namağlup unvanını da korudu.

Bu sezon lig, Türkiye Kupası ve CEV Şampiyonlar Ligi'nde toplam 36 maça çıkan Vakıfbank, henüz yenilgi yüzü görmedi.

Öte yandan Vakıfbank'a final maçında 3-0 mağlup olan ve bu sezon ilk yenilgisini alan Rabita Bakü de ikinciliği elde etti. 

Salon: Burhan Felek

Hakemler: Susana Maria Rodriguez Jativa (İspanya), Goran Gradinski (Sırbistan)

Vakıfbank: Gözde Sonsırma, Bahar Toksoy, Brakocevic, Glinka, Fürst, Naz Aydemir (Gizem Güreşen, Kimura, Güldeniz Önal, Ayşe Melis Gürkaynak)

Rabita Bakü: Krsmanovic, Montano, Cruz, Akinradewo, Skorupa, Rabadzhieva (Castillo, Fomina, Starovic, Zhukova, Grün)

Setler: 25-17, 25-20, 25-23

Süre: 84 dakika (25, 27, 32)