Şampiyonlar Ligi kuraları ne zaman çekilecek?
UEFA Şampiyonlar Ligi ve UEFA Avrupa Ligi'nde çeyrek final eşleşmeleri, yarın yapılacak kura çekiminin ardından belli olacak.
Avrupa Futbol Federasyonları Birliği'nin (UEFA) İsviçre'nin Nyon kentindeki merkezinde TSİ 13.00'de başlayacak kura çekiminde ilk olarak UEFA Şampiyonlar Ligi eşleşmeleri belirlenecek. 'Devler Ligi'ndeki eşleşmelerin ardından da TSİ 13.40'dan itibaren UEFA Avrupa Ligi çeyrek final kuralarının çekimine başlanacak.

Türkiye'yi UEFA Şampiyonlar Ligi'nde temsil eden Galatasaray'ın kura çekimindeki muhtemel rakipleri, Real Madrid (İspanya), Borussia Dortmund (Almanya), Paris Saint-Germain (Fransa), Juventus (İtalya), Barcelona (İspanya), Malaga (İspanya) ve Bayern Münih (Almanya) olacak.

UEFA Avrupa Ligi 3. tur rövanşında bu akşam Çek Cumhuriyeti'nin Viktoria Plzen takımıyla karşılaşacak Fenerbahçe ise, ilk maçta deplasmanda 1-0 yendiği rakibini elemesi durumunda son 8 takım arasına kalarak çeyrek final kuralarına katılacak.

Sarı-lacivertli ekip tur atladığı taktirde, Rubin Kazan (Rusya)-Levante (İspanya), Zenit (Rusya)-Basel (İsviçre), Inter (İtalya)-Tottenham (İngiltere), Chelsea (İngiltere)-Steaua Bükreş (Romanya), Bordeaux (Fransa)-Benfica (Portekiz), Newcastle United (İngiltere)-Anzhi (Rusya) ve Lazio (İtalya)-Stuttgart (Almanya) mücadelelerinde turu geçen takımlardan birisiyle eşleşecek.

-Seri başı formatı uygulanmayacak-

UEFA Şampiyonlar Ligi ve UEFA Avrupa Ligi'nde 8 takımın yer alacağı çeyrek final kura çekimlerinde seri başı formatı uygulanmayacak, böylece aynı ülkeden iki ekibin eşleşmesi mümkün olabilecek.

Çeyrek final ilk maçları, UEFA Şampiyonlar Ligi'nde 2 ve 3 Nisan, rövanş maçları ise 9 ve 10 Nisan tarihlerinde, UEFA Avrupa Ligi'nde ise ilk maçlar 4 Nisan Perşembe, rövanş maçları da 11 Nisan Perşembe günü oynanacak.

İki kulvarda da yarı final eşleşmeleri 12 Nisan Cuma günü Nyon'da yapılacak kura çekimiyle belirlenecek.