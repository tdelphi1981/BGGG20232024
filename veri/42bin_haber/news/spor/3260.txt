Mersin Nobre'yi bırakmayacak
Mersin İdmanyurdu, Nobre'yi takımda tutma kararı aldı. 
AA muhabirinin aldığı bilgiye göre, Kulüp Başkanı Ali Kahramanlı başkanlığında yöneticiler Mehmet Işık, Beşir Acar, Ayhan Erdem, Mustafa Ağaoğlu, Erhan Contar ve Galip Akyollu'nun yer aldığı transfer komitesi,Nobre gündemiyle özel toplantı yaptı.

Transfer komitesi, takımda kilit role sahip olan kaptan Nobre'nin yerine alınacak oyuncunun uyum sorunu yaşama ihtimalini de düşünerek, Nobre'yi takımda tutma kararı aldı.

Mersin İdmanyurdu Futbol Şube Sorumlusu Mehmet Işık, AA muhabirine yaptığı açıklamada, transfer komitesinin, teknik direktör Giray Bulak'ın raporu doğrultusunda takımda görmek istedikleri futbolcularla görüşmelerini sürdürdüğünü söyledi.

Takımdaki zayıf bölgelerin belirlendiğini anlatan Işık, "Bu anlamda defans ve orta sahayı güçlendirmemiz lazım. Ayrıca forvet bölgesine de takviye yapmamız gerek. Bu bölgelere toplam 5 isim almayı planlıyoruz" dedi.

Transfer çalışmalarını zaman kaybetmeden tamamlayarak, yeni gelecek oyuncuların takımla kamp yapmasını sağlamayı amaçladıklarını ifade eden Işık, bunu başarmaları halinde lig başladığında uyum sorununu asgari düzeyde yaşayacaklarını kaydetti.