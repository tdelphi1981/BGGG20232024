50 metre sırtüstünde altın Hurley'nin
İstanbul'da devam eden 11. Dünya Kısa Kulvar Yüzme Şampiyonası'nda erkekler 50 metre sırtüstünde Avustralyalı Robert Hurley, altın madalya kazandı. 
Sinan Erdem Spor Salonu'nda gerçekleştirilen şampiyonanın dördüncü gün akşam seansında erkekler 50 metre sırtüstü finalinde Hurley, 23.04'lük derecesiyle dünya şampiyonu oldu.

ABD'li olimpiyat şampiyonu Matthew Grevers 23.17'lik derecesiyle gümüş, Rus Stanislav Donets 23.19'luk derecesiyle bronz madalya aldı.

-İskender dünya 8'incisi oldu-

Erkekler 50 metre sırtüstü finalinde Türkiye'den İskender Başlakov, 23.49'lik derecesiyle Türkiye rekoru kırarak, dünya 8'incisi oldu.

İskender, yarı finalde 23.50 ile Türkiye rekoru kırarak finale çıkmıştı.