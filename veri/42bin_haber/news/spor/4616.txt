Aykut Kocaman: "Beraberliğe razıyken..."
Fenerbahçe Teknik Direktörü Aykut Kocaman, Ziraat Türkiye Kupası'nda 2-0 kazandıkları 1461 Trabzon maçını değerlendirerek, "Maçın ritmini kaybettiğimiz, bir beraberliğin böyle atmosferde doğru ve güzel olacağını düşündüğümüz anlarda, arka arkaya iki gol bulduk" dedi. 
Kocaman, maçın ardından düzenlenen basın toplantısında, yeni bir yıl ile yeni bir sezonun başladığını belirterek, "Finale giderek, kazanarak, başlangıç yapmak amacındaydık. Ancak maç öncesi söylediğim gibi zorlu bir karşılaşma bizi bekliyordu. İki nedeni vardı. İlk nedeni bir alt ligde oynamasına rağmen hızlı oynamayı seven bir takım ile karşılaşacaktık. Onunla beraber deplasmanda Trabzon ile oynayacaktık. Hem rakip takımın bu özelliği, hem sahadaki atmosfer maçın zorluk katsayısını arttırdı. Bütün maç boyunca maçın ritmini kaybettiğimiz, bir beraberliğin böyle atmosferde doğru ve güzel olacağını düşündüğümüz anlarda, arka arkaya iki gol bulduk" diye konuştu.

Kocaman, bir gazetecinin "Semih'in attığı golün ardından yaşanan gol sevincinde başınıza bir cisim isabet etti. Bu konuda bir şey söylemek ister misiniz?" sorusu üzerine şunları söyledi:

"Söylememek bazen söylemekten daha etkili oluyor. Kendimizi ulus olarak insan olarak öfke ve şiddet ile tanımlamaya başladık. Her yerde bunu hep söylüyorum. Trabzon'a özgü değil. Belki son dönemlerde Trabzon'da daha çok yoğunlaşmış olabilir, ama her yerde öfke ve şiddet gırla gidiyor. Kendimizi böyle ifade ediyoruz. Dönüp aynaya bakmakta fayda var. Pek aynaya dönüp bakacağımızı da sanmıyorum. Sanki artarak böyle devam edecek gibi gözüküyor. Başıma gelen nesne geldi geçti. Ufak bir can acıttı o kadar. Ama esas acıttığı yerler daha başka."

Kocaman, genç oyuncu Salih'in performansıyla Fenerbahçe'nin ana karakteri olabilecek verileri kendilerine verdiğini de kaydetti.

-Futbolcuların açıklamaları-

Orhan Şam ise öncelikle kulübün efsane ismi Lefter'i ölüm yıl dönümünde saygıyla andıklarını belirterek, "Maçın zor geçeceğini zaten biliyorduk. Ona göre hazırlandık. Gerçekten zor maç oldu. İyi mücadele ettiler. Güzel bir maçtı. Kazanmak bizim açımızdan önemliydi. Kazandığımız için mutluyuz" dedi.

Ligde sıkıntılarının bulunduğunu ifade eden Orhan, "Bu galibiyet lig öncesi moral oldu. Ligde puan kaybına tahammülümüz yok. İyi hazırlanıp, ligde iyi yerlere gelmek istiyoruz" diye konuştu.

Serdar Kesimal ise "Zor bir hazırlık döneminden çıktık. Maçın zor maç olacağını biliyorduk. Oyunun genelinde istediğimizi sahaya yansıtamadık. Ancak üç puan aldığımız için mutluyuz" ifadelerini kullandı.

-Semih'ten ilk gol-

Karşılaşmada Fenerbahçe'nin ilk golünü kaydeden Semih, bu sezon ilk golünü attı.

Sarı lacivertli oyuncu, resmi maçlarda en son golünü geçen sezon 16 Mayıs'ta Bursaspor'a karşı kaydetmişti.

Fenerbahçe'nin ikinci golünü kaydeden Dirk Kuyt, Hüseyin Avni Aker Stadı'nda çıktığı ikinci maçta da gol attı.

Kuyt, Liverpool forması giyerken, 26 Ağustos 2010 UEFA Avrupa Ligi eleme turunda, Trabzon'daki rövanş maçında 2-1 kazandıkları maçta golün birini kaydetmişti.