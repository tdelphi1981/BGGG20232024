Dakar Rallisi'nde ilk etap Sainz'ın
Dakar Rallisi'nde otomobil kategorisinde ilk etabı, Katar Red Bull takımının İspanyol pilotu Carlos Sainz kazandı. 
Peru'nun başkenti Lima'da start alan 34. Dakar Rallisi'nde Lima ile Pisco arasında koşulan ilk etabı, otomobil kategorisinde İspanyol pilot Carlos Sainz kazandı. 2010 şampiyonu Sainz, 263 kilometrelik etabın 13 kilometrelik zamana karşı kısmını 23 dakikada tamamladı ve Dakar Rallisi kariyerindeki 25'inci etap zaferine ulaştı.

 Overdrive Toyota'dan Arjantinli Lucio Alvarez, Sainz'ın 24 saniye arkasında ikinci olurken, SMG takımından Fransız Guerlain Chicherit, liderin 30 saniye gerisinde üçüncülüğü elde etti.

Londra Olimpiyatları'nda atıcılıkta skeet kategorisinde bronz madalya kazanan 2011 şampiyonu Katarlı Nasser Al-Attiyah, takım arkadaşı Sainz'ın 30 saniye arkasında Chicherit ile üçüncülüğü paylaşırken, Monster X-Raid takımından son şampiyon Stephan Peterhansel ise 24:42 dakikalık derecesiyle etabı 8'inci sırada bitirdi.

 Toplamda 449 aracın katıldığı Dakar Rallisi'nin ilk etabında, motosiklet, kamyon ve ATV kategorisinde ilk 3'e giren sürücüler ise şöyle:

 Kategori Sürücü Ülke Takım Süre
--------------------------------------------------------------------------
 1-Motosiklet Francisco Lopez Şili Tamarugal Honda 39:15
 2-Motosiklet Frans Verhoeven Hollanda Yamaha 39:20
 3-Motosiklet Pablo Quintanilla Şili Artisa 39:40
 1-Kamyon Gerard De Rooy Hollanda Petronas Iveco 26:18
 2-Kamyon Hans Stacey Hollanda Petronas Iveco 27:06
 3-Kamyon Ales Lopraiz Çek Cumhuriyeti Instaforex 27:33
 1-ATV Ignacio Seminario Peru Yamaha 46:50
 2-ATV Sebastian Husseini BAE Maxxis 47:45
 3-ATV Marcos Patronelli Arjantin Yamaha 48:05

 Dakar Rallisi'nin Pisco'dan geçecek 327 kilometrelik ikinci etabı, TSİ 14.05'de başlayacak.