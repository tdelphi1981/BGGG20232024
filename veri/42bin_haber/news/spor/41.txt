G.Saray'da sponsorluk anlaşması
Galatasaray Kulübü ile iklimlendirme firması Daikin Türkiye arasında imzalanan anlaşmasıyla firma, Galatasaray Bayan Voleybol Takımı'nın isim sponsorluğunu üstlendi.
 Yapılan anlaşma doğrultusunda sarı-kırmızılı takımın yeni ismi,  Galatasaray Daikin Bayan Voleybol Takımı oldu.Ali Sami Yen Spor Kompleksi Türk Telekom Arena Basın Toplantı Odası'nda  düzenlenen anlaşmanın imza törenine, Galatasaray Kulübü Başkanı Ünal Aysal,  Voleyboldan Sorumlu Yönetim Kurulu Üyesi Mehmet Cibara, İcra Kurulu Başkanı Lutfi  Arıboğan, Daikin Türkiye Üst Yöneticisi (CEO) Hasan Önder, Daikin Türkiye Başkan  Yardımcısı Takayuki Kamekawa ile Daikin Türkiye Genel Müdür Yardımcısı Tuna  Gülenç katıldı.        
 Başkan Ünal Aysal, toplantıda yaptığı açıklamada, Uzakdoğu'nun güçlü bir  markasıyla iş birliği yaptıklarını belirterek, ''Geçtiğimiz hafta başka bir  anlaşma için beraberdik. Bugün de yine Uzakdoğu'nun devlerinden Daikin ile çok  önemli bir işbirliği anlaşması imzalıyoruz. Bundan evvel bisiklet gibi sporlara  sponsorluk yapmışlar. İlk defa takım oyununu içeren bir sisteme sponsor  oluyorlar. Galatasaray Bayan Voleybol Takımı'nın sponsorluğunu üstlendiler.  Kendilerine 'hoş geldiniz' diyorum'' ifadelerini kullandı.        
 İmzalanan sponsorluk anlaşmasının Türk voleyboluna hayırlı olmasını  dileyen Daikin Türkiye Üst Yöneticisi Hasan Önder, ''Bizim için çok heyecan  verici bir anlaşma. İlk defa bir takım oyununa sponsor oluyoruz. Daha önce golf  ve bisiklet sporlarına destek vermiştik. Galatasaray, asırlık bir marka. Daikin  de kendi alanında dünyanın en büyük firması. İki güçlü markanın Türk voleyboluna  katkı getirmesini diliyorum. Galatasaray takımımıza başarılar diliyorum'' diye  konuştu.               
   -Cibara: ''Bugün burada bir ilki gerçekleştirdik''-                  
 Galatasaray Kulübü Voleyboldan Sorumlu Yönetim Kurulu Üyesi Mehmet  Cibara, Galatasaray ile Daikin arasında imzalanan işbirliği anlaşmasının uzun  sürmesini diledi.Cibara, Daikin ile yaptıkları anlaşmayla bir ilki gerçekleştirdiklerini  aktararak, ''Galatasaray Spor Kulübü ile Daikin Türkiye arasında imzalanan bu  anlaşmanın önümüzdeki seneler daha da gelişerek devam edeceğini diliyorum.  Kendileri de yakından takip ediyorlar. Galatasaray Kadın Voleybol Takımı, bu  seneki kadrosuyla geçtiğimiz senelerdeki başarılarını daha da ileri götürecek.  Tahmin ediyorum önümüzdeki sezonu en üst seviyede kapatacaktır. Bu anlaşmanın  hayırlı ve uzun ömürlü olmasını diliyorum'' şeklinde konuştu.Toplantının ardından Ünal Aysal, Hasan Önder'e sarı-kırmızılı sporcuların  imzaladığı forma hediye etti.     