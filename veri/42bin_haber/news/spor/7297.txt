Karşıyaka 100 yıllık hayaline kavuşuyor
 
 Gençlik ve Spor Bakanı Suat Kılıç’ın yaptığı açıklama çerçevesinde İzmir’e yapılması planlanan stadın ihale aşamasına geldiğini öğrendiklerini belirten kulüp yönetimi, yazılı açıklamada şu ifadelere yer verdi: 
 "Stadımızın ihale aşamasına geldiğini öğrenmek, bu 100 yıllık hayalimize bir adım daha yaklaşmak bizleri son derece mutlu etmiştir. Spor Bakanımızın, ’Stadyumları sadece futbol sahası olarak görmüyoruz. Kentlerin sosyal ve kültürel ihtiyaçlarını da gözetiyoruz’ şeklindeki düşüncelerini de Karşıyaka Spor Kulübü camiası olarak büyük bir memnuniyetle paylaştığımızı belirtmek istiyoruz. 
 İzmir’in kuzey aksına inşa edilecek stadın, Türkiye’deki bir çok benzeri gibi ağır mali yükler altında bulunan kulübümüzün geleceğini kurtarmak ve daha çok sayıdaki gencimize spor olanağı yaratabilmek adına, kulübümüze gelir getirecek, altyapılarımızı destekleyecek ve bölgemizin sosyal ve kültürel ihtiyaçlarına katkı koyacak bir proje içeriğinde ve lokasyonda yer alması camiamızın ortak arzusudur." 
 AA