Kurtuluş Savaşı
Romanya yenilgisiyle ağır yara alan A Milli Takımımız, bu gece Macaristan önünde var olma mücadelesi verecek. Ferenc Puskas Stadı'ndaki maç saat 21.30'da
 A Milli Futbol Takımımız, Budapeşte'de çıkış arıyor. Puan ve attığı gol açısından son 20 yılın en kötü dönemini geçiren Ay-Yıldızlılar, 2014 Dünya Kupası elemelerindeki en kritik sınavını bu akşam Budapeşte'de Macaristan önünde verecek. Tarihimizde büyük önemi olan Macaristan'ın başkentinde bu kez millilerimiz kurtuluş mücadelesine çıkacak.
 ÜÇ PUANA MECBURUZ
 SAKATLIKLAR yüzünden büyük sıkıntı yaşadığımız dönemde kazandığımız taktirde hem moral kazanacağız, hem de Brezilya umutlarımızı tazeleyeceğiz. Allah korusun, kaybettiğimiz taktirde büyük felaketler bizi bekliyor. Bu durumda hem azalan umutlarımız sıfırlayacak, hem de Abdullah Avcı'nın koltuğu tehlikeye girecek.
 Kulaklar Bükreş'te
 TÜRKİYE'NİN yer aldığı D Grubu'nda bu akşam iki yenilgisiz takım Romanya ile Hollanda kapışıyor. Milliler, Budapeşte'de terlerken kulakları da Bükreş'te olacak.
 Brezilya yolu taşlı
 53 takımın 9 grupta mücadele ettiği 2014 Dünya Kupası Avrupa Elemeleri grup maçları sonunda, gruplarında ilk sırada yer alacak 9 takım Brezilya'daki finallere direkt katılma hakkını elde edecek. En iyi 8 grup ikincisinin oynayacağı play-off turu sonunda 4 takım daha Dünya Kupası'na katılmaya hak kazanacak.
 Romanya'yı unutturacağız
 A Milli Takım'ın sol beki Hasan Ali, 'Macaristan'ı yenerek Romanya maçını unutturacağız' dedi. NTV Spor'a konuşan genç futbolcu, 'Final gibi bir maça çıkacağız. Kesinlikle kazanmamız gerekiyor. Puan kaybı olursa, 2014 çok zor bir duruma gelecek' dedi.