Polisler baba ve oğluna kalkan oldular
Bursaspor - Trabzonspor maçında tribünler fena karıştı. İkinci yarının ortalarından itibaren Trabzonspor tribünlerinde gerginlik iyice artmaya başladı. Artan gerginlikte her zamanki gibi en çok etkilenen kadınlar ve çocuklar oldu. Ama bu kez polis temkinli davranarak kadın ve çocukları tribünlerin dışına aldı. Tam bu sırada fotoğraflara yansıyan kucağındaki çocuğu ile bir babanın etrafını saran 4 polis belki de dün gecenin özeti niteliğindeydi..Bursaspor deplasmanında ilk yarıyı3-2 geride kapatan Trabzonspor, maçın ikinci yarısında aradığı golü bulamayınca bordo mavili taraftarların bulunduğu tribünler iyice karıştı. gerginliğin daha da artmasından endişelenen güvenlik güçleri de olaya müdahale etti ve maç devam ederken kadın ve çocuklu taraftarlar saha dışına alındı. Yaşanan gerginlik maç sonuna kadar devam etti. Hatta bordo mavili taraftarların isyanı takım Trabzon'a dönerken de sürdü...

İŞTE BABA VE OĞLUNUN YAŞADIĞI O KORKU DOLU ANLARI - FOTO GALERİ

"Formaları çıkarın öyle oynayın"

Spor Toto Süper Lig'de deplasmanda oynadığı Bursaspor maçının ardından Trabzon'a dönen bordo-mavili kafileye taraftarlar tepki gösterdi. Bursaspor karşısında aldığı 3-2'lik mağlubiyetin ardından THY'ye ait özel uçakla Trabzon'a dönen kafileyi bir grup taraftar havalimanında, Sadri Şener istifa, yönetim istifa, formaları çıkarıp oynayın şeklinde sloganlarla protesto etti.

Trabzon Emniyet Müdürlüğü Çevik Kuvvet Şube Müdürlüğü ekiplerinin geniş güvenlik önlemi altında havalimanında takım otobüsüne binen futbolcu, teknik heyet ile yöneticilere bazı taraftarın yumurta ve taş attığı görüldü. Otobüsü, polisin taraftarı güvenlik çemberine alarak alandan uzaklaştırmasının ardından Mehmet Ali Yılmaz Tesisleri'ne hareket etti. Taraftarlar, takımın buradan ayrılışı sırasında da tepkisini sürdürdü, özellikle kaptan Tolga'ya tepki gösterildi. 

Trabzon Emniyet Müdürü Ertan Yavaş, havaalanına gelerek polislerin koordinesini sağladı. Öte yandan, Trabzonspor'u taşıyan uçağın kente dönüşünde türbülansa girdiği ve uçakta kısa süreli panik yaşandığı öğrenildi.

Yerel gazetelerden eleştiriler

Yerel basın haberleriyle 1967 yılında kurulan ve 1974-75 sezonunda lige çıktıktan sonra hiç düşmeyen ancak bu sezon ilk kez düşme hattına yaklaşan Trabzonspor'u eleştirdi. Türksesi Gazetesi Eserinizle utanın, Taka Gazetesi Trabzon, bağıra bağıra gidiyor, Kuzey Ekspres Gazetesi Kara gece, Karadeniz'de İlkhaber Gazetesi Ateşe Düştük, Karadeniz Gazetesi İmdat, yok mu kurtaran, Karadeniz'den Günebakış Gazetesi Ateşe düştük yanıyoruz, Karadeniz'de Son Nokta ise Utanın başlığıyla Bursapror karşısındaki 3-2'lik mağlubiyete ilişkin haberler yayımladı.

Futbolculara 2 gün izin

Bursaspor maçının ardından futbolculara iki gün izin verildiği bildirildi. Bordo-mavililer, 21 Mart Perşembe Drogheda United takımı ile İrlanda'da yapacağı dostluk maçı öncesi 18 Mart Pazartesi günü, Mehmet Ali Yılmaz Tesisleri'nde toplanarak çalışmalarına başlayacak. Milli oyuncular haricindeki futbolcular, 20 Mart'ta maç için İrlanda'ya gidecek.

Bu arada, dün oynanan maçta sarı kart gören futbolcular Serkan, Olcan ve Colman cezalı duruma düştü. Dördüncü sarı kartını gören oyuncular, ligin 27. haftasındaki Medical Park Antalyaspor karşılaşmasında görev alamayacak.