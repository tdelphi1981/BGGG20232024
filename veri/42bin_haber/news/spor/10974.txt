Karaman: "Yan hakem niye orta sahaya koşmadı?"
Bursaspor Teknik Direktörü Hikmet Karaman, Fenerbahçe'nin ikinci golünde yan hakemin orta sahaya koşmadığını vurguladı. 
Karaman, maçtan sonra düzenlenen basın toplantısında, 1-0'dan sonra 10 dakika oyunu soğutup, biraz daha kontrollü oynamaları gerektiğini belirterek, "Ancak Fenerbahçe bir baskı kurdu ve beraberlik golünü yedik" diye konuştu. 
Yedikleri ikinci golün tartışmalı olduğunu ifade eden Karaman, şunları söyledi:

"O pozisyonda kalecimiz topu yumruklayabilirdi, tutabilirdi o ayrı. Kalecimize faul var mı yok mu iki oyuncu ofsaytta mı değil mi? Fakat en önemlisi orta hakem gol kararını veriyorsa yan hakem orta sahaya koşmalı. İkinci golde yan hakem orta sahaya koşmuyor, çizgide bekliyorsa orta hakem hemen iletişimi kurabilmeli. Aradan 3-4 dakika geçiyor, orta hakem oyuncularımızın zoruyla iletişim kuruyor. Oyunun ilerleyen dönemlerinde hakeme karşı güvensizlikle biz de oyun disiplini bozduk. 2-1'den sonra maçı kazanma adına oyunu riske ettik. Ancak bazı oyuncuların eksikliğini hissettik. Nihayetinde mağlup olduk."

Kusur aramak istemediklerini ama böyle maçlarda kırılma anlarının olduğunu vurgulayan Hikmet Karaman, "O anlarda biz kaybettik. Bugün yenmiş olsaydık belki şampiyonluk adına en büyük söz sahiplerinden biri olacaktık. Ancak yine ilk 4 için hedefimiz devam ediyor" ifadesini kullandı.

Karaman, bir soru üzerine, yedikleri ikinci golü ağır çekimde de izlediğini belirterek, "Gol olunca yan hakem ortaya koşar, niye koşmadı? Kalecimiz yumruklayabilir, tutabilirdi. Biz mağlup olduk. Kendi hatalarımız var, önce onu kabul ediyorum. Ancak bazı küçük nüanslar da futbol adına önemli" diye konuştu.

-Musa Çağıran: "1-0 öne geçtik, ama olmadı"-

Bursasporlu futbolcu Musa Çağıran ise maçın başında buldukları golle 1-0 öne geçmelerine rağmen üstünlüklerini koruyamadıklarını söyledi.

Rakiplerinin puan kaybettiği haftada çok önemli bir maça çıktıklarına değinen Musa Çağıran, şunları kaydetti:

"Fenerbahçe'yi mağlup etseydik rakibimizle aynı puana gelecektik, lidere yaklaşacak ve üst sıralar için umutlanacaktık. Maça iyi başladık, 1-0 öne geçtik. Sonra beklemediğimiz bir anda golü yedik. İkinci yarıya da iyi başladık. İkinci golde Carson'a faul var mı bilmiyorum. İkinci golden sonra gol bulmak için açıldık. Açıldığımız için de maç 4-1 bitti."

Futbolculardan Şener Özbayraklı da Fenerbahçe karşısında 3 puan almak istediklerini ancak bunu başaramadıklarını ifade etti.