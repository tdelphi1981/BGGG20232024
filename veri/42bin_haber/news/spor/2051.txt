Arda'nın gücü yetmedi
Kanarya liderlik maçında, İspanyol devine 3 periyot meydan okudu. Finalde atılan 9 sayı yenilgiyi getirdi...
 F.Bahçe Ülker, THY Avrupa Ligi A Grubu'nda Madrid'de, 77-61 yenilse de, TOP 16 iddiasından uzaklaşmadı. Atletico Madridli Arda Turan'ın da karşılaşmadan önce moral ziyaretinde bulunup destek verdiği Sarı-Lacivertliler, mücadelenin sonunu getiremedi.
 BAŞKAN Aziz Yıldırım'ın da seyrettiği mücadelede F.Bahçe, Mike Batiste ve Bogdanovic'in üçlükleriyle 7.dakikayı 10-14 önde geçti. Temsilcimiz devre sonuna kadar Bogdanovic ve McCalebb ile etkili oldu ve ilk iki periyot sonunda 36-39'luk skor hakimiyetini yakaladı.
 3. periyotta, R.Madrid 43-43 ile Sarı-Lacivertliler'i yakaladı. Sonra, Bogdanovic ve McCalebb'den üçlükler geldi. F.Bahçe sürekli öne geçti. Ancak, F.Bahçe kaçtıkça, Madrid yakaladı. Bitime 1.20 dakika kala skor 51-51 ile eşitlendi. Sergio Llull 1/2' lik serbest atış isabetiyle 1.19 kala Madrid'i 52-51 ile karşılaşmada ilk defa öne geçirdi. Bu periyotu İspanyol devi R.Madrid, 54-52 önde tamamlamayı başardı.
 FİNALDE 23 SAYI 
 SON periyot temsilcimiz için tam anlamıyla kabus gibiydi. Bir anda 12-0'lık seri yakalayan Madrid, 64-52 ile 12 farka ulaştı. Muazzam top kayıpları yapan F.Bahçe'ye karşılık 18 asistle oynayan ve son periyotta 9 sayımıza karşılık 23 sayı atan Real, 'grup liderliğini' final çeyreğinde kazandı.
 TOP 16'yı erteledi
 R.MADRİD'e Madrid'e farklı mağlup olan F.Bahçe Ülker, Top 16'yı garantileme şansını da tepti. Sarı-Lacivertliler, kalan iki karşılaşmada 1 galibiyet alması halinde bir üst tura çıkmayı garantileyecek. Kanarya, 7 Aralık'ta Atina'da Yunan devi Panathinaikos ile karşılaşacak. Temsilcimiz gruptaki son maçında ise 14 Aralık'ta İtalyan ekibi M.Cantu'yu Ülker Sports Arena'da konuk edecek.